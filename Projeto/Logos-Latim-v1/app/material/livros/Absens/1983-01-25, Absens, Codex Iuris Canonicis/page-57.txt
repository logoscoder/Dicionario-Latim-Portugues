Superior maior, si opus sit, dimissionis processum ad normam iuris instituendum curet, aut rem Sedi Apostolicae
deferat.
Can. 704 - De sodalibus, qui ab instituto sunt quoquo modo separati, fiat mentio in relatione Sedi Apostolicae
mittenda, de qua in can. 592, § 1.
CAPUT VII DE RELIGIOSIS AD EPISCOPATUM EVECTIS
Can. 705 - Religiosus ad episcopatum evectus instituti sui sodalis remanet, sed vi voti oboedientiae uni
Romano Pontifici obnoxius est, et obligationibus non adstringitur, quas ipse prudenter iudicet cum sua condicione
componi non posse.
Can. 706 - Religiosus de quo supra:
1_ si per professionem dominium bonorum amiserit, bonorum quae ipsi obveniant habet usum, usumfructum
et administrationem proprietatem vero Episcopus dioecesanus aliique, de quibus in can. 381, § 2, acquirunt Ecclesiae
particulari; ceteri, instituto vel Sanctae Sedi, prout institutum capax est possidendi vel minus;
2_ si per professionem dominium bonorum non amiserit, bonorum quae habebat, recuperat usum usumfructum
et administrationem; quae postea ipsi obveniant, sibi plene acquirit;
3_ in utroque autem casu de bonis, quae ipsi obveniant non intuitu personae, disponere debet secundum
offerentium voluntatem.
Can. 707 - § 1. Religiosus Episcopus emeritus habitationis sedem sibi eligere potest etiam extra domos sui
instituti, nisi aliud a Sede Apostolica provisum fuerit.
§ 2. Quoad eius congruam et dignam sustentationem, si cuidam dioecesi inserviverit, servetur can. 402, § 2,
nisi institutum proprium talem sustentationem providere voluerit; secus Sedes Apostolica aliter provideat.
CAPUT VIII DE CONFERENTIIS SUPERIORUM MAIORUM
Can. 708 - Superiores maiores utiliter in conferentiis seu consiliis consociari possunt ut, collatis viribus,
allaborent sive ad finem singulorum institutorum plenius assequendum, salvis semper eorum autonomia, indole
proprioque spiritu, sive ad communia negotia pertractanda, sive ad congruam coordinationem et cooperationem cum
Episcoporum conferentiis et etiam cum singulis Episcopis instaurandam.
Can. 709 - Conferentiae Superiorum maiorum sua habeant statuta a Sancta Sede approbata, a qua unice, etiam
in personam iuridicam, erigi possunt et sub cuius supremo moderamine manent.
TITUTLUS III DE INSTITUTIS SAECULARIBUS
Can. 710 - Institutum saeculare est institutum vitae consecratae, in quo christifideles in saeculo viventes ad
caritatis perfectionem contendunt atque ad mundi sanctificationem praesertim ab intus conferre student.
Can. 711 - Instituti saecularis sodalis vi suae consecrationis propriam in populo Dei canonicam condicionem,
sive laicalem sive clericalem, non mutat, servatis iuris praescriptis quae instituta vitae consecratae respiciunt.
Can. 712 - Firmis praescriptis cann. 598-601, constitutiones statuant vincula sacra, quibus evangelica consilia
in instituto assumuntur, et definiant obligationes quas eadem vincula inducunt, servata tamen in vitae ratione semper
propria instituti saecularitate.
Can. 713 - § 1. Sodales horum institutorum propriam consecrationem in actuositate apostolica exprimunt et
exercent, iidemque, ad instar fermenti, omnia spiritu evangelico imbuere satagunt ad robur et incrementum Corporis
Christi.
§ 2. Sodales laici, munus Ecclesiae evangelizandi, in saeculo et ex saeculo, participant sive per testimonium
vitae christianae et fidelitatis erga suam consecrationem, sive per adiutricem quam praebent operam ad ordinandas
secundum Deus res temporales atque ad mundum virtute Evangelii informandum. Suam etiam cooperationem, iuxta
propriam vitae rationem saecularem, in communitatis ecclesialis servitium offerunt.
§ 3. Sodales clerici per vitae consecratae testimonium, praesertim in presbyterio, peculiari caritate apostolica
confratribus adiutorio sunt, et in populo Dei mundi sanctificationem suo sacro ministerio perficiunt.
Can. 714 - Sodales vitam in ordinariis mundi condicionibus vel soli, vel in sua quisque familia, vel in vitae
fraternae coetu, ad normam constitutionum ducant.
Can. 715 - § 1. Sodales clerici in dioecesi incardinati ab Episcopo dioecesano dependent, salvis iis quae vitam
consecratam in proprio instituto respiciunt.
§ 2. Qui vero ad normam can. 266, § 3 instituto incardinantur, si ad opera instituti propria vel ad regimen
instituti destinentur, ad instar religiosorum ab Episcopo dependent.
Can. 716 - § 1. Sodales omnes vitam instituti, secundum ius proprium, actuose participent.
§ 3. Eiusdem instituti sodales communionem inter se servent, sollicite curantes spiritus unitatem et genuinam
fraternitatem.
Can. 717 - § 1. Constitutiones proprium regiminis modum praescribant, tempus quo Moderatores suo officio
fungantur et modum quo iidem designantur definiant.
§ 2. Nemo in Moderatorem supremum designetur, qui non sit definitive incorporatus.
§ 3. Qui regimini instituti praepositi sunt, curent ut eiusdem spiritus unitas servetur et actuosa sodalium
participatio promoveatur.

