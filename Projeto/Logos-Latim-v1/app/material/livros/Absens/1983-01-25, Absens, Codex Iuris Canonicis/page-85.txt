§ 4. Si mandans, antequam procurator eius nomine contrahat, mandatum revocaverit aut in amentiam
inciderit, invalidum est matrimonium, licet sive procurator sive altera pars contrahens haec ignoraverit.
Can. 1106 - Matrimonium per interpretem contrahi potest; cui tamen parochus ne assistat, nisi de interpretis
fide sibi constet.
Can. 1107 - Etsi matrimonium invalide ratione impedimenti vel defectus formae initum fuerit, consensus
praestitus praesumitur perseverare, donec de eius revocatione constiterit.
CAPUT V DE FORMA CELEBRATIONIS MATRIMONII
Can. 1108 - § 1. Ea tantum matrimonia valida sunt, quae contrahuntur coram loci Ordinario aut parocho aut
sacerdote vel diacono ab alterutro delegato qui assistant, necnon coram duobus testibus, secundum tamen regulas
expressas in canonibus qui sequuntur, et salvis exceptionibus de quibus in cann. 144, 1112, § 1, 1116 et 1127, §§ 1-2.
§ 2. Assistens matrimonio intellegitur tantum qui praesens exquirit manifestationem contrahentium consensus
eamque nomine Ecclesiae recipit.
Can. 1109 - Loci Ordinarius et parochus, nisi per sententiam vel per decretum fuerint excommunicati vel
interdicti vel suspensi ab officio aut tales declarati, vi officii, intra fines sui territorii, valide matrimoniis assistunt non
tantum subditorum, sed etiam non subditorum, dummodo eorum alteruter sit ritus latini.
Can. 1110 - Ordinarius et parochus personalis vi officii matrimonio solummodo eorum valide assistunt,
quorum saltem alteruter subditus sit intra fines suae dicionis.
Can. 1111 - § 1. Loci Ordinarius et parochus, quamdiu valide officio funguntur, possunt facultatem intra fines
sui territorii matrimoniis assistendi, etiam generalem, sacerdotibus et diaconis delegare.
§ 2. Ut valida sit delegatio facultatis assistendi matrimoniis, determinatis personis expresse dari debet; si
agitur de delegatione speciali, ad determinatum matrimonium danda est; si vero agitur de delegatione generali, scripto
est concedenda.
Can. 1112 - § 1. Ubi desunt sacerdotes et diaconi, potest Episcopus dioecesanus, praevio voto favorabili
Episcoporum conferentiae et obtenta licentia Sanctae Sedis, delegare laicos, qui matrimoniis assistant.
§ 2. Laicus seligatur idoneus, ad institutionem nupturientibus tradendam capax et qui liturgiae matrimoniali
rite peragendae aptus sit.
Can. 1113 - Antequam delegatio concedatur specialis, omnia provideantur, quae ius statuit ad libertatem status
comprobandam.
Can. 1114 - Assistens matrimonio illicite agit, nisi ipsi constiterit de libero statu contrahentium ad normam
iuris atque, si fieri potest, de licentia parochi, quoties vi delegationis generalis assistit.
Can. 1115 - Matrimonia celebrentur in paroecia ubi alterutra pars contrahentium habet domicilium vel quasidomicilium vel menstruam commorationem, aut, si de vagis agitur, in paroecia ubi actu commorantur; cum licentia
proprii Ordinarii aut parochi proprii, alibi celebrari possunt.
Can. 1116 - § 1. Si haberi vel adiri nequeat sine gravi incommodo assistens ad normam iuris competens, qui
intendunt verum matrimonium inire, illud valide ac licite coram solis testibus contrahere possunt:
1_ in mortis periculo;
2_ extra mortis periculum, dummodo prudenter praevideatur earum rerum condicionem esse per mensem
duraturam.
§ 2. In utroque casu, si praesto sit alius sacerdos vel diaconus qui adesse possit, vocari et, una cum testibus,
matrimonii celebrationi adesse debet, salva coniugii validitate coram solis testibus.
Can. 1117 - Statuta superius forma servanda est, si saltem alterutra pars matrimonium contrahentium in
Ecclesia catholica baptizata vel in eandem recepta sit neque actu formali ab ea defecerit, salvis praescriptis can. 1127, §
2.
Can. 1118 - § 1. Matrimonium inter catholicos vel inter partem catholicam et partem non catholicam
baptizatam celebretur in ecclesia paroeciali; in alia ecclesia aut oratorio celebrari poterit de licentia Ordinarii loci vel
parochi.
§ 2. Matrimonium in alio convenienti loco celebrari Ordinarius loci permittere potest.
§ 3. Matrimonium inter partem catholicam et partem non baptizatam in ecclesia vel in alio convenienti loco
celebrari poterit.
Can. 1119 - Extra casum necessitatis, in matrimonii celebratione serventur ritus in libris liturgicis, ab Ecclesia
probatis, praescripti aut legitimis consuetudinibus recepti.
Can. 1120 - Episcoporum conferentia exarare potest ritum proprium matrimonii, a Sancta Sede
recognoscendum, congruentem locorum et populorum usibus ad spiritum christianum aptatis, firma tamen lege ut
assistens matrimonio praesens requirat manifestationem consensus contrahentium eamque recipiat.
Can. 1121 - § 1. Celebrato matrimonio, parochus loci celebrationis vel qui eius vices gerit, etsi neuter eidem
astiterit, quam primum adnotet in matrimoniorum regestis nomina coniugum, assistentis ac testium, locum et diem
celebrationis matrimonii, iuxta modum ab Episcoporum conferentia aut ab Episcopo dioecesano praescriptum.
§ 2. Quoties matrimonium ad normam can. 1116 contrahitur, sacerdos vel diaconus, si celebrationi adfuerit,
secus testes tenentur in solidum cum contrahentibus parochum aut Ordinarium loci de inito coniugio quam primum
certiorem reddere.

