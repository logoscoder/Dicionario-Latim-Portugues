2_ deinde, completa, si opus sit, instructione, una cum iisdem parochis de quibus in can.
1742, § 1, nisi alii propter illorum impossibilitatem sint designandi, rem perpendat;
3_ tandem statuat utrum parochus sit amovendus necne, et mox decretum de re ferat.
Can. 1746 - Amoto parocho, Episcopus consulat sive assignatione alius officii, si ad hoc idoneus sit, sive
pensione, prout casus ferat et adiuncta permittant.
Can. 1747 - § 1. Parochus amotus debet a parochi munere exercendo abstinere, quam primum liberam
relinquere paroecialem domum, et omnia quae ad paroeciam pertinent ei tradere, cui Episcopus paroeciam commiserit.
§ 2. Si autem de infirmo agatur, qui e paroeciali domo sine incommodo nequeat alio transferri, Episcopus
eidem relinquat eius usum etiam exclusivum, eadem necessitate durante.
§ 3. Pendente recursu adversus amotionis decretum, Episcopus non potest novum parochum nominare, sed per
administratorem paroecialem interim provideat.
CAPUT II DE MODO PROCEDENDI IN TRANSLATIONE PAROCHORUM
Can. 1748 - Si bonum animarum vel Ecclesiae necessitas aut utilitas postulet, ut parochus a sua, quam utiliter
regit, ad aliam paroeciam aut ad aliud officium transferatur, Episcopus eidem translationem scripto proponat ac suadeat
ut pro Dei atque animarum amore consentiat.
Can. 1749 - Si parochus consilio ac suasionibus Episcopi obsequi non intendat, rationes in scriptis exponat.
Can. 1750 - Episcopus, si, non obstantibus allatis rationibus, iudicet a proposito non esse recedendum, cum
duobus parochis ad normam can. 1742, § 1 selectis, rationes perpendat quae translationi faveant vel obstent; quod si
exinde translationem peragendam censeat, paternas exhortationes parocho iteret.
Can. 1751 - § 1. His peractis, si adhuc et parochus renuat et Episcopus putet translationem esse faciendam, hic
decretum translationis ferat, statuens paroeciam, elapso praefinito tempore, esse vacaturam.
§ 2. Hoc tempore inutiliter transacto, paroeciam vacantem declaret.
Can. 1752 - In causis translationis applicentur praescripta canonis 1747, servata aequitate canonica et prae
oculis habita salute animarum, quae in Ecclesia suprema semper lex esse debet.

