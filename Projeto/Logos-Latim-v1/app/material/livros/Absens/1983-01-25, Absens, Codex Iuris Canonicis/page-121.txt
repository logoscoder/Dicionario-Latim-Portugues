5_ acta iudiciali nullo innititur, cuius nullitas non sit ad normam can. 1619 sanata;
6_ lata est contra partem legitime absentem, iuxta can. 1593, § 2.
Can. 1623 - Querela nullitatis in casibus, de quibus in can. 1622, proponi potest intra tres menses a notitia
publicationis sententiae.
Can. 1624 - De querela nullitatis videt ipse iudex qui sententiam tulit; quod si pars vereatur ne iudex, qui
sententiam querela nullitatis impugnatam tulit, praeoccupatum animum habeat ideoque eum suspectum existimet,
exigere potest ut alius iudex in eius locum subrogetur ad normam can. 1450.
Can. 1625 - Querela nullitatis proponi potest una cum appellatione, intra terminum ad appellationem statutum.
Can. 1626 - § 1. Querelam nullitatis interponere possunt non solum partes, quae se gravatas putant, sed etiam
promotor iustitiae aut defensor vinculi, quoties ipsis ius est interveniendi.
§ 2. Ipse iudex potest ex officio sententiam nullam a se latam retractare vel emendare intra terminum ad
agendum can. 1623 statutum, nisi interea appellatio una cum querela nullitatis interposita fuerit, aut nullitas sanata sit
per decursum termini de quo in can. 1623.
Can. 1627 - Causae de querela nullitatis secundum normas de processu contentioso orali tractari possunt.
CAPUT II DE APPELLATIONE
Can. 1628 - Pars quae aliqua sententia se gravatam putat, itemque promotor iustitiae et defensor vinculi in
causis in quibus eorum praesentia requiritur, ius habent a sententia appellandi ad iudicem superiorem, salvo praescripto
can. 1629.
Can. 1629 - Non est locus appellationi:
1_ a sententia ipsius Summi Pontificis vel Signaturae Apostolicae;
2_ a sententia vitio nullitatis infecta, nisi cumuletur cum querela nullitatis ad normam can.
1625;
3_ a sententia quae in rem iudicatam transiit;
4_ a iudicis decreto vel a sententia interlocutoria, quae non habeant vim sententiae definitivae, nisi cumuletur
cum appellatione a sententia definitiva;
5_ a sententia vel a decreto in causa de qua ius cavet expeditissime rem esse definiendam.
Can. 1630 - § 1. Appellatio interponi debet coram iudice a quo sententia prolata sit, intra peremptorium
terminum quindecim dierum utilium a notitia publicationis sententiae.
§ 2. Si ore fiat, notarius eam scripto coram ipso appellante redigat.
Can. 1631 - Si quaestio oriatur de iure appellandi, de ea videat expeditissime tribunal appellationis iuxta
normas processus contentiosi oralis.
Can. 1632 - § 1. Si in appellatione non indicetur ad quod tribunal ipsa dirigatur, praesumitur facta tribunali de
quo in cann. 1438 et 1439.
§ 2. Si alia pars ad aliud tribunal appellationis provocaverit, de causa videt tribunal quod superioris est gradus,
salvo can. 1415.
Can. 1633 - Appellatio prosequenda est coram iudice ad quem dirigitur intra mensem ab eius interpositione,
nisi iudex a quo longius tempus ad eam prosequendam parti praestituerit.
Can. 1634 - § 1. Ad prosequendam appellationem requiritur et sufficit ut pars ministerium invocet iudicis
superioris ad impugnatae sententiae emendationem, adiuncto exemplari huius sententiae et indicatis appellationis
rationibus.
§ 2. Quod si pars exemplar impugnatae sententiae intra utile tempus a tribunali a quo obtinere nequeat,
interim termini non decurrunt, et impedimentum significandum est iudici appellationis, qui iudicem a quo praecepto
obstringat officio suo quam primum satisfaciendi.
§ 3. Interea iudex a quo debet acta ad normam can. 1474 iudici appellationis transmittere.
Can. 1635 - Inutiliter elapsis fatalibus appellatoriis sive coram iudice a quo sive coram iudice ad quem, deserta
censetur appellatio.
Can. 1636 - § 1. Appellans potest appellationi renuntiare cum effectibus, de quibus in can.
1525.
§ 2. Si appellatio proposita sit a vinculi defensore vel a promotore iustitiae, renuntiatio fieri potest, nisi lex
aliter caveat, a vinculi defensore vel promotore iustitiae tribunalis appellationis.
Can. 1637 - § 1. Appellatio facta ab actore prodest etiam convento, et vicissim.
§ 2. Si plures sunt conventi vel actores et ab uno vel contra unum tantum ex ipsis sententia impugnetur,
impugnatio censetur ab omnibus et contra omnes facta, quoties res petita est individua aut obligatio solidalis.
§ 3. Si interponatur ab una parte super aliquo sententiae capite, pars adversa, etsi fatalia appellationis fuerint
transacta, potest super aliis capitibus incidenter appellare intra terminum peremptorium quindecim dierum a die, quo
ipsi appellatio principalis notificata est.
§ 4. Nisi aliud constet, appellatio praesumitur facta contra omnia sententiae capita.
Can. 1638 - Appellatio exsecutionem sententiae suspendit.

