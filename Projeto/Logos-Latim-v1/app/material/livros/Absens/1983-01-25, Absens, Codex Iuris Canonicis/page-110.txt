§ 4. Si recusatio opponatur contra promotorem iustitiae, defensorem vinculi aut alios tribunalis administros,
de hac exceptione videt praeses in tribunali collegiali vel ipse iudex, si unicus sit.
Can. 1450 - Recusatione admissa, personae mutari debent, non vero iudicii gradus.
Can. 1451 - § 1. Quaestio de recusatione expeditissime definienda est, auditis partibus, promotore iustitiae vel
vinculi defensore, si intersint, neque ipsi recusati sint.
§ 2. Actus positi a iudice antequam recusetur, validi sunt; qui autem positi sunt post propositam recusationem,
rescindi debent, si pars petat intra decem dies ab admissa recusatione.
Can. 1452 - § 1. In negotio quod privatorum solummodo interest, iudex procedere potest dumtaxat ad
instantiam partis. Causa autem legitime introducta, iudex procedere potest et debet etiam ex officio in causis poenalibus
aliisque, quae publicum Ecclesiae bonum aut animarum salutem respiciunt.
§ 2. Potest autem praeterea iudex partium neglegentiam in probationibus afferendis vel in exceptionibus
opponendis supplere, quoties id necessarium censeat ad vitandam graviter iniustam sententiam, firmis praescriptis can.
1600.
Can. 1453 - Iudices et tribunalia curent ut quam primum, salva iustitia, causae omnes terminentur, utque in
tribunali primae instantiae ultra annum ne protrahantur, in tribunali vero secundae instantiae, ultra sex menses.
Can. 1454 - Omnes qui tribunal constituunt aut eidem opem ferunt, iusiurandum de munere rite et fideliter
implendo praestare debent.
Can. 1455 - § 1. In iudicio poenali semper, in contentioso autem si ex revelatione alicuius actus processualis
praeiudicium partibus obvenire possit, iudices et tribunalis adiutores tenentur ad secretum officii servandum.
§ 2. Tenentur etiam semper ad secretum servandum de discussione quae inter iudices in tribunali collegiali
ante ferendam sententiam habetur, tum etiam de variis suffragiis et opinionibus ibidem prolatis, firmo praescripto can.
1609, § 4.
§ 3. Immo, quoties natura causae vel probationum talis sit ut ex actorum vel probationum evulgatione aliorum
fama periclitetur, vel praebeatur ansa dissidiis, aut scandalum aliudve id genus incommodum oriatur, iudex poterit
testes, peritos, partes earumque advocatos vel procuratores iureiurando astringere ad secretum servandum.
Can. 1456 - Iudex et omnes tribunalis administri, occasione agendi iudicii, dona quaevis acceptare
prohibentur.
Can. 1457 - § 1. Iudices qui, cum certe et evidenter competentes sint, ius reddere recusent, vel nullo
suffragante iuris praescripto se competentes declarent atque causas cognoscant ac definiant, vel secreti legem violent,
vel ex dolo aut gravi neglegentia aliud litigantibus damnum inferant, congruis poenis a competenti auctoritate puniri
possunt, non exclusa officii privatione.
§ 2. Iisdem sanctionibus subsunt tribunalis ministri et adiutores, si officio suo, ut supra, defuerint; quos omnes
etiam iudex punire potest.
CAPUT II DE ORDINE COGNITIONUM
Can. 1458 - Causae cognoscendae sunt eo ordine quo fuerunt propositae et in albo inscriptae, nisi ex iis aliqua
celerem prae ceteris expeditionem exigat, quod quidem peculiari decreto, rationibus suffulto, statuendum est.
Can. 1459 - § 1. Vitia, quibus sententiae nullitas haberi potest, in quolibet iudicii statu vel gradu excipi
possunt itemque a iudice ex officio declarari.
§ 2. Praeter casus de quibus in § 1, exceptiones dilatoriae, eae praesertim quae respiciunt personas et modum
iudicii, proponendae sunt ante contestationem litis, nisi contestata iam lite emerserint, et quam primum definiendae.
Can. 1460 - § 1. Si exceptio proponatur contra iudicis competentiam, hac de re ipse iudex videre debet.
§ 2. In casu exceptionis de incompetentia relativa, si iudex se competentem pronuntiet, eius decisio non
admittit appellationem, at non prohibentur querela nullitatis et restitutio in integrum.
§ 3. Quod si iudex se incompetentem declaret, pars qua se gravatam reputat, potest intra quindecim dies utiles
provocare ad tribunal appellationis.
Can. 1461 - Iudex in quovis stadio causae se absolute incompetentem agnoscens, suam incompetentiam
declarare debet.
Can. 1462 - § 1. Exceptiones rei iudicatae, transactionis et aliae peremptoriae quae dicuntur litis finitae,
proponi et cognosci debent ante contestationem litis; qui serius eas opposuerit, non est reiciendus, sed condemnetur ad
expensas, nisi probet se oppositionem malitiose non distulisse.
§ 2. Aliae exceptiones peremptoriae proponantur in contestatione litis, et suo tempore tractandae sunt
secundum regulas circa quaestiones incidentes.
Can. 1463 - § 1. Actiones reconventionales proponi valide nequeunt, nisi intra triginta dies a lite contestata.
§ 2. Eaedem autem cognoscantur simul cum conventionali actione, hoc est pari gradu cum ea, nisi eas
separatim cognoscere necessarium sit aut iudex id opportunius existimaverit.
Can. 1464 - Quaestiones de cautione pro expensis iudicialibus praestanda aut de concessione gratuiti
patrocinii, quod statim ab initio postulatum fuerit, et aliae huiusmodi regulariter videndae sunt ante litis contestationem.
CAPUT III DE TERMINIS ET DILATIONIBUS
Can. 1465 - § 1. Fatalia legis quae dicuntur, id est termini perimendis iuribus lege constituti, prorogari non
possunt, neque valide, nisi petentibus partibus, coarctari.

