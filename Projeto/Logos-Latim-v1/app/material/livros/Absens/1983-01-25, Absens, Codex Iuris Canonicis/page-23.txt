§ 2.
Huiusmodi consociationes, etiamsi ab auctoritate ecclesiastica laudentur vel commendentur,
consociationes privatae vocantur.
§ 3. Nulla christifidelium consociatio privata in Ecclesia agnoscitur, nisi eius statuta ab auctoritate competenti
recognoscantur.
Can. 300 - Nulla consociatio nomen "catholicae" sibi assumat, nisi de consensu competentis auctoritatis
ecclesiasticae, ad normam can. 312.
Can. 301 - § 1. Unius auctoritatis ecclesiasticae competentis est erigere christifidelium consociationes, quae
sibi proponant doctrinam christianam nomine Ecclesiae tradere aut cultum publicum promovere, vel quae alios
intendant fines, quorum prosecutio natura sua eidem auctoritati ecclesiasticae reservatur.
§ 2. Auctoritas ecclesiastica competens, si id expedire iudicaverit, christifidelium consociationes quoque
erigere potest ad alios fines spirituales directe vel indirecte prosequendos, quorum consecutioni per privatorum incepta
non satis provisum sit.
§ 3. Christifidelium consociationes quae a competenti auctoritate ecclesiastica eriguntur, consociationes
publicae vocantur.
Can. 302 - Christifidelium consociationes clericales eae dicuntur, quae sub moderamine sunt clericorum,
exercitium ordinis sacri assumunt atque uti tales a competenti auctoritate agnoscuntur.
Can. 303 - Consociationes, quarum sodales, in saeculo spiritum alicuius instituti religiosi participantes, sub
altiore eiusdem instituti moderamine, vitam apostolicam ducunt et ad perfectionem christianam contendunt, tertii
ordines dicuntur aliove congruenti nomine vocantur.
Can. 304 - § 1. Omnes christifidelium consociationes, sive publicae sive privatae, quocumque titulo seu
nomine vocantur, sua habeant statuta, quibus definiantur consociationis finis seu obiectum sociale, sedes, regimen et
condiciones ad partem in iisdem habendam requisitae, quibusque determinentur agendi rationes, attentis quidem
temporis et loci necessitate vel utilitate.
§ 2. Titulum seu nomen sibi eligant, temporis et loci usibus accommodatum, maxime ab ipso fine, quem
intendunt, selectum.
Can. 305 - § 1. Omnes christifidelium consociationes subsunt vigilantiae auctoritatis ecclesiasticae
competentis, cuius est curare ut in iisdem integritas fidei ac morum servetur, et invigilare ne in disciplinam
ecclesiasticam abusus irrepant, cui itaque officium et ius competunt ad normam iuris et statutorum easdem invisendi;
subsunt etiam eiusdem auctoritatis regimini secundum praescripta canonum, qui sequuntur.
§ 2. Vigilantiae Sanctae Sedis subsunt consociationes cuiuslibet generis; vigilantiae Ordinarii loci subsunt
consociationes dioecesanae necnon aliae consociationes, quatenus in dioecesi operam exercent.
Can. 306 - Ut quis consociationis iuribus atque privilegiis, indulgentiis aliisque gratiis spiritualibus eidem
consociationi concessis fruatur, necesse est et sufficit ut secundum iuris praescripta et propria consociationis statuta, in
eandem valide receptus sit et ab eandem non sit legitime dimissus.
Can. 307 - § 1. Membrorum receptio fiat ad normam iuris ac statutorum uniuscuiusque consociationis.
§ 2. Eadem persona adscribi potest pluribus consociationibus.
§ 3. Sodales institutorum religiosorum possunt consociationibus, ad normam iuris proprii, de consensu sui
Superioris nomen dare.
Can. 308 - Nemo legitime adscriptus a consociatione dimittatur, nisi iusta de causa ad normam iuris et
statutorum.
Can. 309 - Consociationibus legitime constitutis ius est, ad normam iuris et statutorum, edendi peculiares
normas ipsam consociationem respicientes, celebrandi comitia, designandi moderatores, officiales, ministros atque
bonorum administratores.
Can. 310 - Consociatio privata quae uti persona iuridica non fuerit constituta, qua talis subiectum esse non
potest obligationum et iurium; christifideles tamen in ea consociati coniunctim obligationes contrahere atque uti
condomini et compossessores iura et bona acquirere et possidere possunt; quae iura et obligationes per mandatarium
seu procuratorem exercere valent.
Can. 311 - Sodales institutorum vitae consecrate qui consociationibus suo instituto aliquo modo unitis praesunt
aut assistunt, curent ut eadem consociationes operibus apostolatus in dioecesi exsistentibus adiutorium praebeant,
cooperantes praesertim, sub directione Ordinarii loci, cum consociationibus quae ad apostolatum in dioecesi
exercendum ordinantur.
CAPUT ii DE CHRISTIFIDELIUM CONSOCIATIONBUS PUBLICIS
Can. 312 - § 1. Ad erigendas consociationes publicas auctoritas competens est:
1_ pro consociationibus universalibus atque internationalibus Sancta Sedes;
2_ pro consociationibus nationalibus, quae scilicet ex ipsa erectione destinantur ad actionem in tota natione
exercendam, Episcoporum conferentia in suo territorio;
3_ pro consociationibus dioecesanis, Episcopus dioecesanus in suo territorio, non vero Administrator
dioecesanus, iis tamen consociationibus exceptis quarum erigendarum ius ex apostolico privilegio aliis reservatum est.
§ 2. Ad validam erectionem consociationis aut sectionis consociationis in dioecesi, etiamsi id vi privilegii
apostolici fiat, requiritur consensus Episcopi dioecesani scripto datus; consensus tamen ab Episcopo dioecesano

