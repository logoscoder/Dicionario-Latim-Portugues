§ 2. In institutis autem religiosis clericalibus iuris pontificii pollent insuper potestate ecclesiastica regiminis
pro foro tam externo quam interno.
§ 3. Potestati de qua in § 1 applicantur praescripta cann. 131, 133 et 137-144.
Can. 597 - § 1. In vitae consecratae institutum admitti potest quilibet catholicus, recta intentione praeditus, qui
qualitates habeat iure universali et proprio requisitas nulloque detineatur impedimento.
§ 2. Nemo admitti potest sine congrua praeparatione.
Can. 598 - § 1. Unumquodque institutum, attentis indole et finibus propriis, in suis constitutionibus definiat
modum quo consilia evangelica castitatis, paupertatis et oboedientiae, pro sua vivendi ratione, servanda sunt.
§ 2. Sodales vero omnes debent non solum consilia evangelica fideliter integreque servare, sed etiam
secundum ius proprium instituti vitam componere atque ita ad perfectionem sui status contendere.
Can. 599 - Evangelicum castitatis consilium propter Regnum coelorum assumptum, quod signum est mundi
futuri et fons uberioris fecunditatis in indiviso corde, obligationem secumfert continentiae perfectae in caelibatu.
Can. 600 - Evangelicum consilium paupertatis ad imitationem Christi, qui propter nos egenus factus est cum
esset dives, praeter vitam re et spiritu pauperem, operose in sobrietate ducendam et a terrenis divitiis alienam,
secumfert dependentiam et limitationem in usu et dispositione bonorum ad normam iuris proprii singulorum
institutorum.
Can. 601 - Evangelicum oboedientiae consilium, spiritu fidei et amoris in sequela Christi usque ad mortem
oboedientis suspectum, obligat ad submissionem voluntatis erga legitimos Superiores, vices Dei gerentes, cum
secundum proprias constitutiones praecipiunt.
Can. 602 - Vita fraterna, unicuique instituto propria, qua sodales omnes in peculiarem veluti familiam in
Christo coadunantur, ita definiatur ut cunctis mutuo adiutorio evadat ad suam cuiusque vocationem adimplendam.
Fraterna autem communione, in caritate radicata et fundate, sodales exemplo sint universalis in Christo reconciliationis.
Can. 603 - § 1. Praeter vitae consecratae instituta, Ecclesia agnoscit vitam eremiticam seu anachoreticam, qua
christifideles arctiore a mundo secessu, solitudinis silentio, assidua prece et paenitentia, suam in laudem Dei et mundi
salutem vitam devovent.
§ 2. Eremita, uti Deo deditus in vita consecrata, iure agnoscitur si tria evangelica consilia, voto vel alio sacro
ligamine firmata, publice profiteatur in manu Episcopi dioecesani et propriam vivendi rationem sub ductu eiusdem
servet.
Can. 604 - § 1. Hisce vitae consecratae formis accedit ordo virginum quae, sanctum propositum emittentes
Christum pressius sequendi, ab Episcopo dioecesano iuxte probatum ritum liturgicum Deo consecrantur, Christo Dei
Filio mystice desponsantur et Ecclesiae servitio dedicantur.
§ 2. Ad suum propositum fidelius servandum et ad servitium Ecclesiae, proprio statui consonum, mutuo
adiutorio perficiendum, virgines consociari possunt.
Can. 605 - Novas formas vitae consecratae approbare uni Sedi Apostolicae reservatur.
Episcopi dioecesani autem nova vitae consecratae dona a Spiritu Sancto Ecclesiae concredita discernere
satagant iidemque adiuvent promotores ut proposita meliore quo fiere potest modo exprimant aptisque statutis
protegant, adhibitis praesertim generalibus normis in hac parte contentis.
Can. 606 - Quae de institutis vitae consecratae eorumque sodalibus statuuntur, pari iure de utroque sexu valent,
nisi ex contexu sermonis vel ex rei natura aliud constet.
TITULUS II DE INSTITUTIS RELIGIOSIS
Can. 607 - § 1. Vita religiosa, utpote totius personae consecratio, mirabile in Ecclesia manifestat conubium a
Deo conditum, futuri saeculo signum. Ita religiosus plenam suam consummat donationem veluti sacrificium Deo
oblatum, quo tota ipsius exsistentia fit continuus Dei cultus in caritate.
§ 2. Institutum religiosum est societas in qua sodales secundum ius proprium vota publica perpetua vel
temporaria, elapso tamen tempore renovanda, nuncupant atque vitam fraternam in communi ducunt.
§ 3. Testimonium publicum a religiosis Christo et Ecclesiae reddendum illam secumfert a mundo
separationem, quae indoli et fini uniuscuiusque instituti est propria.
CAPUT I DE DOMIBUS RELIGIOSIS EARUMQUE ERECTIONE ET SUPPRESSIONE
Can. 608 - Communitas religiosa habitare debet in domo legitime constituta sub auctoritate Superioris ad
normam iuris designati; singulae domus habeant oratorium, in quo Eucharistia celebretur et asservetur ut vere sit
centrum communitatis.
Can. 609 - § 1. Instituti religiosi domus eriguntur ab auctoritate competenti iuxta constitutiones, praevio
Episcopi dioecesani consensu in scripti dato.
§ 2. Ad erigendum monasterium monialium requiritur insuper licentia Apostolicae Sedis.
Can. 610 - § 1. Domorum erectio fit prae oculis habita utilitate Ecclesiae et instituti atque in tuto positis iis
quae ad vitam religiosam sodalium rite agendam requiruntur, iuxta proprios instituti fines et spiritum.
§ 2. Nulla domus erigatur nisi iudicari prudenter possit fore ut congrue sodalium necessitatibus provideatur.
Can. 611 - Consensus Episcopi dioecesani ad erigendam domum religiosam alicuius instituti secumfert ius:
1_ vitam ducendi secundum indolem et fines proprios instituti;
2_ opera instituto propria exercendi ad normam iuris, salvis condicionibus in consensu appositis;

