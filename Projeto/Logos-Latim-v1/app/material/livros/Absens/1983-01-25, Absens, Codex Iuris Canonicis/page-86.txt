§ 3. Ad matrimonium quod attinet cum dispensatione a forma canonica contractum, loci Ordinarius, qui
dispensationem concessit, curet ut inscribatur dispensatio et celebratio in libro matrimoniorum tum curiae tum
paroeciae propriae partis catholicae, cuius parochus inquisitiones de statu libero peregit; de celebrato matrimonio
eundem Ordinarium et parochum quam primum certiorem reddere tenetur coniux catholicus, indicans etiam locum
celebrationis necnon formam publicam servatam.
Can. 1122 - § 1. Matrimonium contractum adnotetur etiam in regestis baptizatorum, in quibus baptismus
coniugum inscriptus est.
§ 2. Si coniux matrimonium contraxerit non in paroecia in qua baptizatus est, parochus loci celebrationis
notitiam initi coniugii ad parochum loci collati baptismi quam primum transmittat.
Can. 1123 - Quoties matrimonium vel convalidatur pro foro externo, vel nullum declaratur, vel legitime
praeterquam morte solvitur, parochus loci celebrationis matrimonii certior fieri debet, ut adnotatio in regestis
matrimoniorum et baptizatorum rite fiat.
CAPUT VI DE MATRIMONIIS MIXTIS
Can. 1124 - Matrimonium inter duas personas baptizatas, quarum altera sit in Ecclesia catholica baptizata vel
in eandem post baptismum recepta, quaeque nec ab ea actu formali defecerit, altera vero Ecclesiae vel communitati
ecclesiali plenam communionem cum Ecclesia catholica non habenti adscripta, sine expressa auctoritatis competentis
licentia prohibitum est.
Can. 1125 - Huiusmodi licentiam concedere potest Ordinarius loci, si iusta et rationabilis causa habeatur; eam
ne concedat, nisi impletis condicionibus quae sequuntur:
1_ pars catholica declaret se paratam esse pericula a fide deficiendi removere atque sinceram promissionem
praestet se omnia pro viribus facturam esse, ut universa proles in Ecclesia catholica baptizetur et educetur;
2_ de his promissionibus a parte catholica faciendis altera pars tempestive certior fiat, adeo ut constet ipsam
vere consciam esse promissionis et obligationis partis catholicae;
3_ ambae partes edoceantur de finibus et proprietatibus essentialibus matrimonii, a neutro contrahente
excludendis.
Can. 1126 - Episcoporum conferentiae est tum modum statuere, quo hae declarationes et promissiones, quae
semper requiruntur, faciendae sint, tum rationem definire, qua de ipsis et in foro externo constet et pars non catholica
certior reddatur.
Can. 1127 - § 1. Ad formam quod attinet in matrimonio mixto adhibendam, serventur praescripta can. 1108; si
tamen pars catholica matrimonium contrahit cum parte non catholica ritus orientalis, forma canonica celebrationis
servanda est ad liceitatem tantum; ad validitatem autem requiritur interventus ministri sacri, servatis aliis de iure
servandis.
§ 2. Si graves difficultates formae canonicae servandae obstent, Ordinario loci partis catholicae ius est ab
eadem in singulis casibus dispensandi, consulto tamen Ordinario loci in quo matrimonium celebratur, et salva ad
validitatem aliqua publica forma celebrationis; Episcoporum conferentiae est normas statuere, quibus praedicta
dispensatio concordi ratione concedatur.
§ 3. Vetatur, ne ante vel post canonicam celebrationem ad normam § 1, alia habeatur eiusdem matrimonii
celebratio religiosa ad matrimonialem consensum praestandum vel renovandum; item ne fiat celebratio religiosa, in qua
assistens catholicus et minister non catholicus insimul, suum quisque ritum peragens, partium consensum exquirant.
Can. 1128 - Locorum Ordinarii aliique animarum pastores curent, ne coniugi catholico et filiis e matrimonio
mixto natis auxilium spirituale desit ad eorum obligationes adimplendas atque coniuges adiuvent ad vitae coniugalis et
familiaris fovendam unitatem.
Can. 1129 - Praescripta can. 1127 et 1128 applicanda sunt quoque matrimoniis, quibus obstat impedimentum
disparitatis cultus, de quo in can. 1086, § 1.
CAPUT VII DE MATRIMONIO SECRETO CELEBRANDO
Can. 1130 - Ex gravi et urgenti causa loci Ordinarius permittere potest, ut matrimonium secreto celebretur.
Can. 1131 - Permissio matrimonium secreto celebrandi secumfert:
1_ ut secreto fiant investigationes quae ante matrimonium peragendae sunt;
2_ ut secretum de matrimonio celebrato servetur ab Ordinario loci, assistente, testibus, coniugibus.
Can. 1132 - Obligatio secretum servandi, de qua in can. 1131, n. 2, ex parte Ordinarii loci cessat si grave
scandalum aut gravis erga matrimonii sanctitatem iniuria ex secreti observantia immineat, idque notum fiat partibus
ante matrimonii celebrationem.
Can. 1133 - Matrimonium secreto celebratum in peculiari tantummodo regesto, servando in secreto curiae
archivo, adnotetur.
CAPUT VIII DE MATRIMONII EFFECTIBUS
Can. 1134 - Ex valido matrimonio enascitur inter coniuges vinculum natura sua perpetuum et exclusivum; in
matrimonio praeterea christiano coniuges ad sui status officia et dignitatem peculiari sacramento roborantur et veluti
consecrantur.
Can. 1135 - Utrique coniugi aequum officium et ius est ad ea quae pertinent ad consortium vitae coniugalis.

