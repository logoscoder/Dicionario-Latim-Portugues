§ 2. Ad probationes complendas partes possunt alias iudici proponere; quibus acquisitis, si iudex necessarium
duxerit, iterum est locus decreto de quo in § 1.
Can. 1599 - § 1. Expletis omnibus quae ad probationes producendas pertinent, ad conclusionem in causa
devenitur.
§ 2. Haec conclusio habetur quoties aut partes declarent se nihil aliud adducendum habere, aut utile
proponendis probationibus tempus a iudice praestitutum elapsum sit, aut iudex declaret se satis instructam causam
habere.
§ 3. De peracta conclusione in causa, quocumque modo ea acciderit, iudex decretum ferat.
Can. 1600 - § 1. Post conclusionem in causa iudex potest adhuc eosdem testes vel alios vocare aut alias
probationes, quae antea non fuerint petitae, disponere tantummodo:
1_ in causis, in quibus agitur de solo privato partium bono, si omnes partes consentiant;
2_ in ceteris causis, auditis partibus et dummodo gravis exstet ratio itemque quodlibet fraudis vel
subornationis periculum removeatur;
3_ in omnibus causis, quoties verisimile est, nisi probatio nova admittatur, sententiam iniustam futuram esse
propter rationes, de quibus in can. 1645, § 2, nn. 1-3.
§ 2. Potest autem iudex iubere vel admittere ut exhibeatur documentum, quod forte antea sine culpa eius cuius
interest, exhiberi non potuit.
§ 3. Novae probationes publicentur, servato can. 1598, § 1.
Can. 1601 - Facta conclusione in causa, iudex congruum temporis spatium praestituat ad defensiones vel
animadversiones exhibendas.
Can. 1602 - § 1. Defensiones et animadversiones scriptae sint, nisi disputationem pro tribunali sedente iudex,
consentientibus partibus, satis esse censeat.
§ 2. Si defensiones cum praecipuis documentis typis imprimantur, praevia iudicis licentia requiritur, salva
secreti obligatione, si qua sit.
§ 3. Quoad extensionem defensionum, numerum exemplarium, aliaque huiusmodi adiuncta, servetur ordinatio
tribunalis.
Can. 1603 - § 1. Communicatis vicissim defensionibus atque animadversionibus, utrique parti responsiones
exhibere licet, intra breve tempus a iudice praestitutum.
§ 2. Hoc ius partibus semel tantum esto, nisi iudici gravi ex causa iterum videatur concedendum; tunc autem
concessio, uni parti facta, alteri quoque data censeatur. 3§ .
Promotor iustitiae et defensor vinculi ius habent iterum replicandi partium responsionibus.
Can. 1604 - § 1. Omnino prohibentur partium vel advocatorum vel etiam aliorum informationes iudici datae,
quae maneant extra acta causae.
§ 2. Si causae discussio scripto facta sit, iudex potest statuere ut moderata disputatio fiat ore pro tribunali
sedente, ad quaestiones nonnullas illustrandas.
Can. 1605 - Disputationi orali, de qua in cann. 1602, § 1 et 1604, § 2, assistat notarius ad hoc ut, si iudex
praecipiat aut pars postulet et iudex consentiat, de disceptatis et conclusis scripto statim referre possit.
Can. 1606 - Si partes parare sibi tempore utili defensionem neglexerint, aut se remittant iudicis scientiae et
conscientiae, iudex, si ex actis et probatis rem habeat plane perspectam, poterit statim sententiam pronuntiare, requisitis
tamen animadversionibus promotoris iustitiae et defensoris vinculi, si iudicio intersint.
TITULUS VII DE IUDICIS PRONUNTIATIONIBUS
Can. 1607 - Causa iudiciali modo pertractata, si sit principalis, definitur a iudice per sententiam definitivam; si
sit incidens, per sententiam interlocutoriam, firmo praescripto can.
1589, § 1.
Can. 1608 - § 1. Ad pronuntiationem cuiuslibet sententiae requiritur in iudicis animo moralis certitudo circa
rem sententia definiendam.
§ 2. Hanc certitudinem iudex haurire debet ex actis et probatis.
§ 3. Probationes autem aestimare iudex debet ex sua conscientia, firmis praescriptis legis de quarundam
probationum efficacia.
§ 4. Iudex qui eam certitudinem adipisci non potuit, pronuntiet non constare de iure actoris et conventum
absolutum dimittat, nisi agatur de causa iuris favore fruente, quo in casu pro ipsa pronuntiandum est.
Can. 1609 - § 1. In tribunali collegiali, qua die et hora iudices ad deliberandum conveniant, collegii praeses
statuat, et nisi peculiaris causa aliud suadeat, in ipsa tribunalis sede conventus habeatur.
§ 2. Assignata conventui die, singuli iudices scriptas afferant conclusiones suas in merito causae, et rationes
tam in iure quam in facto, quibus ad conclusionem suam venerint; quae conclusiones actis causae adiungantur, secreto
servandae.
§ 3. Post divini Nominis invocationem, prolatis ex ordine singulorum conclusionibus secundum
praecedentiam, ita tamen ut semper a causae ponente seu relatore initium fiat, habeatur discussio sub tribunalis
praesidis ductu, praesertim ut constabiliatur quid statuendum sit in parte dispositiva sententiae.

