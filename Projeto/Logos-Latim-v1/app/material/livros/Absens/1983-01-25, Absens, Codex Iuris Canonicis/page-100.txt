2_ ab eo qui rationis usu carebat propter ebrietatem aliamve similem mentis perturbationem, quae culpabilis
fuerit;
3_ ex gravi passionis aestu, qui non omnem tamen mentis deliberationem et voluntatis consensum praecesserit
et impedierit, et dummodo passio ipsa ne fuerit voluntarie excitata vel nutrita;
4_ a minore, qui aetatem sedecim annorum explevit;
5_ ab eo, qui metu gravi, quamvis relative tantum, coactus est, aut ex necessitate vel gravi incommodo, si
delictum sit intrinsece malum vel in animarum damnum vergat;
6_ ab eo, qui legitimae tutelae causa contra iniustum sui vel alterius aggressorem egit, nec tamen debitum
servavit moderamen;
7_ adversus aliquem graviter et iniuste provocantem;
8_ ab eo, qui per errorem, ex sua tamen culpa, putavit aliquam adesse ex circumstantiis, de quibus in can.
1323, nn. 4 vel 5;
9_ ab eo, qui sine culpa ignoravit poenam legi vel praecepto esse adnexam;
10_ ab eo, qui egit sine plena imputabilitate, dummodo haec gravis permanserit.
§ 2. Idem potest iudex facere, si qua alia adsit circumstantia, quae delicti gravitatem deminuat.
§ 3. In circumstantiis, de quibus in § 1, reus poena latae sententiae non tenetur.
Can. 1325 - Ignorantia crassa vel supina vel affectata numquam considerari potest in applicandis praescriptis
cann. 1323 et 1324; item ebrietas aliaeve mentis perturbationes, si sint de industria ad delictum patrandum vel
excusandum quaesitae, et passio, quae voluntarie excitata vel nutrita sit.
Can. 1326 - § 1. Iudex gravius punire potest quam lex vel praeceptum statuit:
1_ eum, qui post condemnationem vel poenae declarationem ita delinquere pergit, ut ex adiunctis prudenter
eius pertinacia in mala voluntate conici possit;
2_ eum, qui in dignitate aliqua constitutus est, vel qui auctoritate aut officio abusus est ad delictum patrandum
3_ reum, qui, cum poena in delictum culposum constituta sit, eventum praevidit et nihilominus cautiones ad
eum vitandum omisit, quas diligens quilibet adhibuisset.
§ 2. In casibus, de quibus in § 1, si poena constituta sit latae sententiae, alia poena addi potest vel paenitentia.
Can. 1327 - Lex particularis potest alias circumstantias eximentes, attenuantes vel aggravantes, praeter casus
in cann. 1323-1326, statuere, sive generali norma, sive pro singulis delictis. Item in praecepto possunt circumstantiae
statui, quae a poena praecepto constituta eximant, vel eam attenuent vel aggravent.
Can. 1328 - § 1. Qui aliquid ad delictum patrandum egit vel omisit, nec tamen, praeter suam voluntatem,
delictum consummavit, non tenetur poena in delictum consummatum statuta, nisi lex vel praeceptum aliter caveat.
§ 2. Quod si actus vel omissiones natura sua ad delicti exsecutionem conducant, auctor potest paenitentiae vel
remedio poenali subici, nisi sponte ab incepta delicti exsecutione destiterit. Si autem scandalum aliudve grave damnum
vel periculum evenerit, auctor, etsi sponte destiterit, iusta potest poena puniri, leviore tamen quam quae in delictum
consummatum constituta est.
Can. 1329 - § 1. Qui communi delinquendi consilio in delictum concurrunt, neque in lege vel praecepto
expresse nominantur, si poenae ferendae sententiae in auctorem principalem constitutae sint, iisdem poenis subiciuntur
vel aliis eiusdem vel minoris gravitatis.
§ 2. In poenam latae sententiae delicto adnexam incurrunt complices,qui in lege vel praecepto non
nominantur, si sine eorum opera delictum patratum non esset, et poena sit talis naturae, ut ipsos afficere possit; secus
poenis ferendae sententiae puniri possunt.
Can. 1330 - Delictum quod in declaratione consistat vel in alia voluntatis vel doctrinae vel scientiae
manifestatione, tamquam non consummatum censendum est, si nemo eam declarationem vel manifestationem percipiat.
TITULUS IV DE POENIS ALIISQUE PUNITIONIBUS
CAPUT I DE CENSURIS
Can. 1331 - § 1. Excommunicatus vetatur:
1_ ullam habere participationem ministerialem in celebrandis Eucharistiae Sacrificio vel quibuslibet aliis
cultus caerimoniis;
2_ sacramenta vel sacramentalia celebrare et sacramenta recipere;
3_ ecclesiasticis officiis vel ministeriis vel muneribus quibuslibet fungi vel actus regiminis ponere.
§ 2. Quod si excommunicatio irrogata vel declarata sit, reus:
1_ si agere velit contra praescriptum § 1, n. 1, est arcendus aut a liturgica actione est cessandum, nisi gravis
obstet causa;
2_ invalide ponit actus regiminis, qui ad normam § 1, n. 3, sunt illiciti;
3_ vetatur frui privilegiis antea concessis;
4_ nequit valide consequi dignitatem, officium aliudve munus in Ecclesia
5_ fructus dignitatis, officii, muneris cuiuslibet, pensionis, quam quidem habeat in Ecclesia, non facit suos.
Can. 1332 - Interdictus tenetur vetitis, de quibus in can. 1331, § 1 nn. 1 et 2; quod si interdictum irrogatum vel
declaratum sit, praescriptum can. 1331, § 2, n. 1 servandum est.
Can. 1333 - § 1. Suspensio, quae clericos tantum afficere potest, vetat:

