2_ facta ab uno ex contendentibus asserta et ab altero admissa, nisi iure vel a iudice probatio nihilominus
exigatur.
Can. 1527 - § 1. Probationes cuiuslibet generis, quae ad causam cognoscendam utiles videantur et sint licitae,
adduci possunt.
§ 2. Si pars instet ut probatio a iudice reiecta admittatur, ipse iudex rem expeditissime definiat.
Can. 1528 - Si pars vel testis se sistere ad respondendum coram iudice renuant, licet eos audire etiam per
laicum a iudice designatum aut requirere eorum declarationem coram publico notario vel quovis alio legitimo modo.
Can. 1529 - Iudex ad probationes colligendas ne procedat ante litis contestationem nisi ob gravem causam.
CAPUT I DE PARTIUM DECLARATIONIBUS
Can. 1530 - Iudex ad veritatem aptius eruendam partes interrogare semper potest, immo debet, ad instantiam
partis vel ad probandum factum quod publice interest extra dubium poni.
Can. 1531 - § 1. Pars legitime interrogata respondere debet et veritatem integre fateri.
§ 2. Quod si respondere recusaverit, iudicis est aestimare quid ad factorum probationem exinde erui possit.
Can. 1532 - In casibus, in quibus bonum publicum in causa est, iudex partibus iusiurandum de veritate dicenda
aut saltem de veritate dictorum deferat, nisi gravis causa aliud suadeat; in aliis casibus, potest pro sua prudentia.
Can. 1533 - Partes, promotor iustitiae et defensor vinculi possunt iudici exhibere articulos, super quibus pars
interrogetur.
Can. 1534 - Circa partium interrogationem cum proportione serventur, quae in cann. 1548,
§ 2, n. 1, 1552 et 1558-1565 de testibus statuuntur.
Can. 1535 - Assertio de aliquo facto, scripto vel ore, coram iudice competenti, ab aliqua parte circa ipsam
iudicii materiam, sive sponte sive iudice interrogante, contra se peracta, est confessio iudicialis.
Can. 1536 - § 1. Confessio iudicialis unius partis, si agatur de negotio aliquo privato et in causa non sit
bonum publicum, ceteras relevat ab onere probandi.
§ 2. In causis autem quae respiciunt bonum publicum, confessio iudicialis et partium declarationes, quae non
sint confessiones, vim probandi habere possunt, a iudice aestimandam una cum ceteris causae adiunctis, at vis plenae
probationis ipsis tribui nequit, nisi alia accedant elementa quae eas omnino corroborent.
Can. 1537 - Quoad extraiudicialem confessionem in iudicium deductam, iudicis est, perpensis omnibus
adiunctis, aestimare quanti ea sit facienda.
Can. 1538 - Confessio vel alia quaevis partis declaratio qualibet vi caret, si constet eam ex errore facti esse
prolatam, aut vi vel metu gravi extortam.
CAPUT II DE PROBATIONE PER DOCUMENTA
Can. 1539 - In quolibet iudicii genere admittitur probatio per documenta tum publica tum privata.
Art. 1
DE NATURA ET FIDE DOCUMENTORUM
Can. 1540 - § 1. Documenta publica ecclesiastica ea sunt, quae persona publica in exercitio sui muneris in
Ecclesia confecit, servatis sollemnitatibus iure praescriptis.
§ 2. Documenta publica civilia ea sunt, quae secundum uniuscuiusque loci leges talia iure censentur.
§ 3. Cetera documenta sunt privata.
Can. 1541 - Nisi contrariis et evidentibus argumentis aliud evincatur, documenta publica fidem faciunt de
omnibus quae directe et principaliter in iis affirmantur.
Can. 1542 - Documentum privatum, sive agnitum a parte sive recognitum a iudice, eandem probandi vim
habet adversus auctorem vel subscriptorem et causam ab iis habentes, ac confessio extra iudicium facta; adversus
extraneos eandem vim habet ac partium declarationes quae non sint confessiones, ad normam can. 1536, § 2.
Can. 1543 - Si abrasa, correcta, interpolata aliove vitio documenta infecta demonstrentur, iudicis est aestimare
an et quanti huiusmodi documenta sint facienda.
Art. 2
DE PRODUCTIONE DOCUMENTORUM
Can. 1544 - Documenta vim probandi in iudicio non habent, nisi originalia sint aut in exemplari authentico
exhibita et penes tribunalis cancellariam deposita, ut a iudice et ab adversario examinari possint.
Can. 1545 - Iudex praecipere potest ut documentum utrique parti commune exhibeatur in processu.
Can. 1546 - § 1. Nemo exhibere tenetur documenta, etsi communia, quae communicari nequeunt sine periculo
damni ad normam can. 1548, § 2, n. 2 aut sine periculo violationis secreti servandi.
§ 2. Attamen si qua saltem documenti particula describi possit et in exemplari exhiberi sine memoratis
incommodis, iudex decernere potest ut eadem producatur.
CAPUT III DE TESTIBUS ET ATTESTATIONIBUS
Can. 1547 - Probatio per testes in quibuslibet causis admittitur, sub iudicis moderatione.
Can. 1548 - § 1. Testes iudici legitime interroganti veritatem fateri debent.
§ 2. Salvo praescripto can. 1550, § 2, n. 2, ab obligatione respondendi eximuntur:

