2_ accuratum ac distinctum inventarium, ab ipsis subscribendum, rerum immobilium, rerum mobilium sive
pretiosarum sive utcumque ad bona culturalia pertinentium aliarumve cum descriptione atque aestimatione earundem
redigatur, redactumque recognoscatur;
3_ huius inventarii alterum exemplar conservetur in tabulario administrationis, alterum in archivo curiae; et in
utroque quaelibet immutatio adnotetur, quam patrimonium subire contingat.
Can. 1284 - § 1. Omnes administratores diligentia boni patrisfamilias suum munus implere tenentur.
§ 2. Exinde debent:
1_ vigilare ne bona suae curae concredita quoquo modo pereant aut detrimentum capiant, initis in hunc finem,
quatenus opus sit, contractibus assecurationis;
2_ curare ut proprietas bonorum ecclesiasticorum modis civiliter validis in tuto ponatur;
3_ praescripta servare iuris tam canonici quam civilis, aut quae a fundatore vel donatore vel legitima
auctoritate imposita sint, ac praesertim cavere ne ex legum civilium inobservantia damnum Ecclesiae obveniat;
4_ reditus bonorum ac proventus accurate et iusto tempore exigere exactosque tuto servare et secundum
fundatoris mentem aut legitimas normas impendere;
5_ foenus vel mutui vel hypothecae causa solvendum, statuto tempore solvere, ipsamque debiti summam
capitalem opportune reddendam curare;
6_ pecuniam, quae de expensis supersit et utiliter collocari possit, de consensu Ordinarii in fines personae
iuridicae occupare;
7_ accepti et expensi libros bene ordinatos habere;
8_ rationem administrationis singulis exeuntibus annis componere;
9_ documenta et instrumenta, quibus Ecclesiae aut instituti iura in bona nituntur, rite ordinare et in archivo
convenienti et apto custodire; authentica vero eorum exemplaria, ubi commode fieri potest, in archivo curiae deponere.
§ 3. Provisiones accepti et expensi, ut ab administratoribus quotannis componantur, enixe commendatur; iuri
autem particulari relinquitur eas praecipere et pressius determinare modos quibus exhibendae sint.
Can. 1285 - Intra limites dumtaxat ordinariae administrationis fas est administratoribus de bonis mobilibus,
quae ad patrimonium stabile non pertinent, donationes ad fines pietatis aut christianae caritatis facere.
Can. 1286 - Administratores bonorum:
1_ in operarum locatione leges etiam civiles, quae ad laborem et vitam socialem attinent, adamussim servent,
iuxta principia ab Ecclesia tradita;
2_ iis, qui operam ex condicto praestant, iustam et honestam mercedem tribuant, ita ut iidem suis et suorum
necessitatibus convenienter providere valeant.
Can. 1287 - § 1. Reprobata contraria consuetudine, administratores tam clerici quam laici quorumvis bonorum
ecclesiasticorum, quae ab Episcopi dioecesani potestate regiminis non sint legitime subducta, singulis annis officio
tenentur rationes Ordinario loci exhibendi, qui eas consilio a rebus oeconomicis examinandas committat.
§ 2. De bonis, quae a fidelibus Ecclesiae offeruntur, administratores rationes fidelibus reddant iuxta normas
iure particulari statuendas.
Can. 1288 - Administratores litem nomine personae iuridicae publicae ne inchoent neve contestentur in foro
civili, nisi licentiam scripto datam Ordinarii proprii obtinuerint.
Can. 1289 - Quamvis ad administrationem non teneantur titulo officii ecclesiastici, administratores munus
suspectum arbitratu suo dimittere nequeunt; quod si ex arbitraria dimissione damnum Ecclesiae obveniat, ad
restitutionem tenentur.
8.3

TITULUS III DE CONTRACTIBUS AC PRAESERTIM DE ALIENATIONE

Can. 1290 - Quae ius civile in territorio statuit de contractibus tam in genere, quam in specie et de
solutionibus, eadem iure canonico quoad res potestati regiminis Ecclesiae subiectas iisdem cum effectibus serventur,
nisi iuri divino contraria sint aut aliud iure canonico caveatur, et firmo iure canonico caveatur, et firmo praescripto can.
1547.
Can. 1291 - Ad valide alienanda bona, quae personae iuridicae publicae ex legitima assignatione patrimonium
stabile constituunt et quorum valor summam iure definitam excedit, requiritur licentia auctoritatis ad normam iuris
competentis.
Can. 1292 - § 1. Salvo praescripto can. 638, § 3, cum valor bonorum, quorum alienatio proponitur, continetur
intra summam minimam et summam maximam ab Episcoporum conferentia pro sua cuiusque regione definiendas,
auctoritas competens, si agatur de personis iuridicis Episcopo dioecesano non subiectis, propriis determinatur statutis
secus, auctoritas competens est Episcopus dioecesanus cum consensu consilii a rebus oeconomicis et collegii
consultorum necnon eorum quorum interest. Eorundem quoque consensu eget ipse Episcopus dioecesanus ad bona
dioecesis alienanda.
§ 2. Si tamen agatur de rebus quarum valor summam maximam excedit, vel de rebus ex voto Ecclesiae
donatis, vel de rebus pretiosis artis vel historiae causa, ad validitatem alienationis requiritur insuper licentia Sanctae
Sedis.

