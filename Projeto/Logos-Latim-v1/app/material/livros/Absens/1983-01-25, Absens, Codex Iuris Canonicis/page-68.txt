§ 2. Animarum pastores ceterique christifideles, pro suo quisque ecclesiastico munere, officium habent
curandi ut qui sacramenta petunt debita evangelizatione necnon catechetica institutione ad eadem recipienda
praeparentur, attentis normis a competenti auctoritate editis.
Can. 844 - § 1. Ministri catholici sacramenta licite administrant solis christifidelibus catholicis, qui pariter
eadem a solis ministris catholicis licite recipiunt, salvis huius canonis §§
2, 3 et 4, atque can. 861, § 2 praescriptis.
§ 2. Quoties necessitas id postulet aut vera spiritualis utilitas id suadeat, et dummodo periculum vitetur erroris
vel indifferentismi, licet christifidelibus quibus physice aut moraliter impossibile sit accedere ad ministrum catholicum,
sacramenta paenitentiae, Eucharistiae et unctionis infirmorum recipere a ministris non catholicis, in quorum Ecclesia
valida exsistunt praedicta sacramenta.
§ 3. Ministri catholici licite sacramenta paenitentiae, Eucharistiae et unctionis infirmorum administrant
membris Ecclesiarum orientalium quae plenam cum Ecclesia catholica communionem non habent, si sponte id petant et
rite sint disposita; quod etiam valet quoad membra aliarum Ecclesiarum, quae iudicio Sedis Apostolicae, ad sacramenta
quod attinet, in pari condicione ac praedictae Ecclesiae orientales versantur.
§ 4. Si adsit periculum mortis aut, iudicio Episcopi dioecesani aut Episcoporum conferentiae, alia urgeat
gravis necessitas, ministri catholici licite eadem sacramenta administrant ceteris quoque christianis plenam
communionem cum Ecclesia non habentibus, qui ad suae communitatis ministrum accedere nequeant atque sponte id
petant, dummodo quoad eadem sacramenta fidem catholicam manifestent et rite sint dispositi.
§ 5. Pro casibus de quo in §§ 2, 3 et 4, Episcopus dioecesanus aut Episcoporum conferentia generales normas
ne ferant, nisi post consultationem cum auctoritate competenti saltem locali Ecclesiae vel communitatis non catholicae,
cuius interest.
Can. 845 - § 1. Sacramenta baptismi, confirmationis et ordinis, quippe quae characterem imprimant, iterari
nequeunt.
§ 2. Si, diligenti inquisitione peracta, prudens adhuc dubium supersit num sacramenta de quibus in § 1 revera
aut valide collata fuerint, sub condicione conferantur.
Can. 846 - § 1. In sacramentis celebrandis fideliter serventur libri liturgici a competenti auctoritate probati;
quapropter nemo in iisdem quidpiam proprio marte addat, demat aut mutet.
§ 2. Minister sacramenta celebret secundum proprium ritum.
Can. 847 - § 1. In administrandis sacramentis, in quibus sacra olea adhibenda sunt, minister uti debet oleis ex
olivis aut aliis ex plantis expressis atque, salvo praescripto can. 999, n. 2, ab Episcopo consecratis vel benedictis, et
quidem, recenter; veteribus ne utatur, nisi adsit necessitas.
§ 2. Parochus olea sacra a proprio Episcopo impetret eaque decenti custodia diligenter asservet.
Can. 848 - Minister, praeter oblationes a competenti auctoritate definitas, pro sacramentorum administratione
nihil petat, cauto semper ne egentes priventur auxilio sacramentorum ratione paupertatis.
TITULUS I: DE BAPTISMO
Can. 849 - Baptismus, ianua sacramentorum, in re vel saltem in voto ad salutem necessarius, quo homines a
peccatis liberantur, in Dei filios regenerantur atque indelebili charactere Christo configurati Ecclesiae incorporantur,
valide confertur tantummodo per lavacrum aquae verae cum debita verborum forma.
CAPUT I DE BAPTISMI CELEBRATIONE
Can. 850 - Baptismus minstratur secundum ordinem in probatis liturgicis libris praescriptum, excepto casu
necessitatis urgentis, in quo ea tantum observari debent, quae ad validitatem sacramenti requirantur.
Can. 851 - Baptismi celebratio debite praeparetur oportet; itaque:
1_ adultus, qui baptismum recipere intendit, ad catechumenatum admittatur et, quatenus fieri potest, per varios
gradus ad initiationem sacramentalem perducatur, secundum ordinem initiationis ab Episcoporum conferentia aptatum
et peculiares normas ab eadem editas;
2_ infantis baptizandi parentes, itemque qui munus patrini sunt suscepturi, de significatione huius sacramenti
deque obligationibus cum eo cohaerentibus rite edoceantur; parochus per se vel per alios curet ut ita pastoralibus
monitionibus, immo et communi precatione, debite parentes instruantur, plures adunando familias atque, ubi fieri
possit, eas visitando.
Can. 852 - § 1. Quae in canonibus de baptismo adulti habentur praescripta, applicantur omnibus qui, infantia
egressi, rationis usum assecuti sunt.
§ 2. Infanti assimilatur, etiam ad baptismum quod attinet, qui non est sui compos.
Can. 853 - Aqua in baptismo conferendo adhibenda, extra casum necessitatis, benedicta sit oportet, secundum
librorum liturgicorum praescripta.
Can. 854 - Baptismus conferatur sive per immersionem sive per infusionem, servatis Episcoporum
conferentiae praescriptis.
Can. 855 - Curent parentes, patrini et parochus ne imponatur nomen a sensu christiano alienum.
Can. 856 - Licet baptismus quolibet die celebrari possit, commendatur tamen ut ordinarie die dominica aut, si
fieri possit, in vigilia Paschatis, celebretur.
Can. 857 - § 1. Extra casum necessitatis, proprius baptismi locus est ecclesia aut oratorium.

