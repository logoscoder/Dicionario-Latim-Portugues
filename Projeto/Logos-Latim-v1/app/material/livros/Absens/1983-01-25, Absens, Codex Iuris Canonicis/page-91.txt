Can. 1198 - Vota ante professionem religiosam emissa suspenduntur, donec vovens in instituto religioso
permanserit.
CAPUT II DE IUREIURANDO
Can. 1199 - § 1. Iusiurandum, idest invocatio Nominis divini in testem veritatis, praestari nequit, nisi in
veritate, in iudicio et in iustitia.
§ 2. Iusiurandum quod canones exigunt vel admittunt, per procuratorem praestari valide nequit.
Can. 1200 - § 1. Qui libere iurat se aliquid facturum, peculiari religionis obligatione tenetur implendi, quod
iureiurando firmaverit.
§ 2. Iusiurandum dolo, vi aut metu gravi extortum, ipso iure nullum est.
Can. 1201 - § 1. Iusiurandum promissorium sequitur naturam et condiciones actus cui adicitur.
§ 2. Si actui directe vergenti in damnum aliorum aut in praeiudicium boni publici vel salutis aeternae
iusiurandum adiciatur, nullam exinde actus consequitur firmitatem.
Can. 1202 - Obligatio iureiurando promissorio inducta desinit:
1_ si remittatur ab eo in cuius commodum iusiurandum emissum fuerat;
2_ si res iurata substantialiter mutetur, aut, mutatis adiunctis, fiat vel mala vel omnino indifferens, vel denique
maius bonum impediat;
3_ deficiente causa finali aut condicione sub qua forte iusiurandum datum est;
4_ dispensatione, commutatione, ad normam can. 1203.
Can. 1203 - Qui suspendere, dispensare, commutare possunt votum, eandem potestatem eademque ratione
habent circa iusiurandum promissorium; sed si iurisiurandi dispensatio vergat in praeiudicium aliorum qui
obligationem remittere recusent, una Apostolica Sedes potest iusiurandum dispensare.
Can. 1204 - Iusiurandum stricte est interpretandum secundum ius et secundum intentionem iurantis aut, si hic
dolo agat, secundum intentionem illius cui iusiurandum praestatur.
6.3

PARS III: DE LOCIS ET TEMPORIBUS SACRIS

TITULUS I DE LOCIS SACRIS
Can. 1205 - Loca sacra ea sunt quae divino cultui fideliumve sepulturae deputantur dedicatione vel
benedictione, quam liturgici libri ad hoc praescribunt.
Can. 1206 - Dedicatio alicuius loci spectat ad Episcopum dioecesanum et ad eos qui ipsi iure aequiparantur;
iidem possunt cuilibet Episcopo vel, in casibus exceptionalibus, presbytero munus committere dedicationem peragendi
in suo territorio.
Can. 1207 - Loca sacra benedicuntur ab Ordinario; benedictio tamen ecclesiarum reservatur Episcopo
dioecesano; uterque vero potest alium sacerdotem ad hoc delegare.
Can. 1208 - De peracta dedicatione vel benedictione ecclesiae, itemque de benedictione coemeterii redigatur
documentum, cuius alterum exemplar in curia dioecesana, alterum in ecclesiae archivo servetur.
Can. 1209 - Dedicatio vel benedictio alicuius loci, modo nemini damnum fiat, satis probatur etiam per unum
testem omni exceptione maiorem.
Can. 1210 - In loco sacra ea tantum admittantur quae cultui, pietati, religioni exercendis vel promovendis
inserviunt, ac vetatur quidquid a loci sanctitate absonum sit. Ordinarius vero per modum actus alios usus, sanctitati
tamen loci non contrarios, permittere potest.
Can. 1211 - Loca sacra violantur per actiones graviter iniuriosas cum scandalo fidelium ibi positas, quae, de
iudicio Ordinarii loci, ita graves et sanctitati loci contrariae sunt ut non liceat in eis cultum exercere, donec ritu
paenitentiali ad normam librorum liturgicorum iniuria reparetur.
Can. 1212 - Dedicationem vel benedictionem amittunt loca sacra, si magna ex parte destructa fuerint, vel ad
usus profanos permanenter decreto competentis Ordinarii vel de facto reducta.
Can. 1213 - Potestates suas et munera auctoritas ecclesiastica in locis sacris libere exercet.
CAPUT I DE ECCLESIIS
Can. 1214 - Ecclesiae nomine intellegitur aedes sacra divino cultui destinata, ad quam fidelibus ius est adeundi
ad divinum cultum praesertim publice exercendum.
Can. 1215 - § 1. Nulla ecclesia aedificetur sine expresso Episcopi dioecesani consensu scriptis dato.
§ 2. Episcopus dioecesanus consensum ne praebeat nisi, audito consilio presbyterali et vicinarum ecclesiarum
rectoribus, censeat novam ecclesiam bono animarum inservire posse, et media ad ecclesiae aedificationem et ad cultum
divinum necessaria non esse defutura.
§ 3. Etiam instituta religiosa, licet consensum constituendae novae domus in dioecesi vel civitate ab Episcopo
dioecesano rettulerint, antequam tamen ecclesiam in certo ac determinato loco aedificent, eiusdem licentiam obtinere
debent.
Can. 1216 - In ecclesiarum aedificatione et refectione, adhibito peritorum consilio, serventur principia et
normae liturgiae et artis sacrae.
Can. 1217 - § 1. Aedificatione rite peracta, nova ecclesia quam primum dedicetur aut saltem benedicatur,
sacrae liturgiae legibus servatis.

