§ 2. Pro regula habeatur ut adultus baptizetur in propria ecclesia paroeciali, infans vero in ecclesia paroeciali
parentum propria, nisi iusta causa aliud suadeat.
Can. 858 - § 1. Quaevis ecclesia paroecialis baptismalem fontem habeat, salvo iure cumulativo aliis ecclesiis
iam quaesito.
§ 2. Loci Ordinarius, audito loci parocho, potest ad fidelium commoditatem permittere aut iubere, ut fons
baptismalis habeatur etiam in alia ecclesia aut oratorio intra paroeciae fines.
Can. 859 - Si ad ecclesiam paroecialem aut ad aliam ecclesiam vel oratorium, de quo in can. 858, § 2,
baptizandus, propter locorum distantiam aliave adiuncta, sine gravi incommodo accedere vel transferri nequeat,
baptismus conferri potest et debet in alia propinquiore ecclesia vel oratorio, aut etiam alio in loco decenti.
Can. 860 - § 1. Praeter casum necessitatis, baptismus ne conferatur in domibus privatis, nisi loci Ordinarius
gravi de causa id permiserit.
§ 2. In valetudinariis, nisi aliter Episcopus dioecesanus statuerit, baptismus ne celebretur, nisi in casu
necessitatis vel alia ratione pastorali cogente.
CAPUT II DE BAPTISMI MINISTRO
Can. 861 - § 1. Minister ordinarius baptismi est Episcopus, presbyter et diaconus, firmo praescripto can. 530,
n. 1.
§ 2. Absente aut impedito ministro ordinario, licite baptismus confert catechista aliusve ad hoc munus ab
Ordinario loci deputatus, immo, in casu necessitatis, quilibet homo debita intentione motus solliciti sint animarum
pastores, praesertim parochus, ut christifideles de recto baptizandi modo edoceantur.
Can. 862 - Excepto casu necessitatis, nemini licet, sine debita licentia, in alieno territorio baptismum conferre,
ne suis quidem subditis.
Can. 863 - Baptismum adultorum, saltem eorum qui aetatem quattuordecim annorum expleverunt, ad
Episcopum dioecesanum deferatur ut, si id expedire iudicaverit, ab ipso administretur.
CAPUT III DE BAPTIZANDIS
Can. 864 - Baptismi capax est omnis et solus homo nondum baptizatus.
Can. 865 - § 1. Ut adultus baptizari possit, oportet voluntatem baptismum recipiendi manifestaverit, de fidei
veritatibus obligationibusque christianis sufficienter sit instructus atque in vita christiana per catechumenatum sit
probatus; admoneatur etiam ut de peccatis suis doleat.
§ 2. Adultus, qui in periculo mortis versatur, baptizari potest si, aliquam de praecipuis fidei veritatibus
cognitionem habens, quovis modo intentionem suam baptismum recipiendi manifestaverit et promittat se christianae
religionis mandata esse servaturum.
Can. 866 - Adultus qui baptizatur, nisi gravis obstet ratio, statim post baptismum confirmetur atque
celebrationem eucharisticam, communionem etiam recipiendo, participet.
Can. 867 - § 1. Parentes obligatione tenentur curandi ut infantes intra priores hebdomadas baptizentur; quam
primum post nativitatem, immo iam ante eam, parochum adeant ut sacramentum pro filio petant et debite ad illud
praeparentur.
§ 2. Si infans in periculo mortis versetur, sine ulla mora baptizetur.
Can. 868 - § 1. Ut infans licite baptizetur, oportet:
1_ parentes, saltem eorum unus aut qui legitime eorundem locum tenet, consentiant;
2_ spes habeatur fundata eum in religione catholica educatum iri quae si prorsus deficiat, baptismus secundum
praescripta iuris particularis differatur, monitis de ratione parentibus.
§ 2. Infans parentum catholicorum, immo et non catholicorum, in periculo mortis licite baptizatur, etiam
invitis parentibus.
Can. 869 - § 1. Si dubitetur num quis baptizatus fuerit, aut baptismus valide collatus fuerit, dubio quidem post
seriam investigationem permanente, baptismus eidem sub condicione conferatur.
§ 2. Baptizati in communitate ecclesiali non catholica non sunt sub condicione baptizandi, nisi, inspecta
materia et verborum forma in baptismo collato adhibitis necnon attenta intentione baptizati adulti et ministri
baptizantis, seria ratio adsit de baptismi validitate dubitandi.
§ 3. Quod si, in casibus de quibus in §§ 1 et 2, dubia remaneat baptismi collatio aut validitas, baptismus ne
conferatur nisi postquam baptizando, si sit adultus, doctrina de baptismi sacramento exponatur, atque eidem aut, si de
infante agitur, eius parentibus rationes dubiae validitatis baptismi celebrati declarentur.
Can. 870 - Infans expositus aut inventus, nisi re diligenter investigata de eius baptismo constet, baptizetur.
Can. 871 - Fetus abortivi, si vivant, quatenus fieri potest, baptizentur.
CAPUT IV DE PATRINIS
Can. 872 - Baptizando, quantum fieri potest, detur patrinus, cuius est baptizando adulto in initiatione christiana
adstare, et baptizandum infantem una cum parentibus ad baptismum praesentare itemque operam dare ut baptizatus
vitam christianam baptismo congruam ducat obligationesque eidem inhaerentes fideliter adimpleat.
Can. 873 - Patrinus unus tantum vel matrina una vel etiam unus et una assumantur.
Can. 874 - § 1. Ut quis ad munus patrini suscipiendum admittatur, oportet:

