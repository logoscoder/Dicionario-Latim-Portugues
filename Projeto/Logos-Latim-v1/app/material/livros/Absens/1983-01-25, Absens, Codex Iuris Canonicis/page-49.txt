3_ pro institutis clericalibus habendi ecclesiam, salvo praescripto can. 1215, § 3, et sacra ministeria peragendi,
servatis de iure servandis.
Can. 612 - Ut domus religiosa ad opera apostolica destinetur diversa ab illis pro quibus constituta est,
requiritur consensus Episcopi dioecesani; non vero, si agatur de conversione, quae, salvis fundationis legibus, ad
internum regimen et disciplinam dumtaxat referatur.
Can. 613 - § 1. Domus religiosa canonicorum regularium et monachorum sub proprii Moderatoris regimine et
cura sui iuris est, nisi constitutiones aliter ferant.
§ 2. Moderator domus sui iuris est de iure Superior maior.
Can. 614 - Monasteria monialium cuidam virorum instituto consociata propriam vitae rationem et regimen
iuxta constitutiones obtinent. Mutua iura et obligationes ita definiantur ut ex consociatione spirituale bonum proficere
possit.
Can. 615 - Monasterium sui iuris, quod praeter proprium Moderatorem alium Superiorem maiorem non habet,
neque alicui religiosorum instituto ita consociatum est ut eiusdem Superior vera potestate constitutio constitutionibus
determinata in tale monasterium gaudeat, ad normam iuris peculiari vigilantiae Episcopi dioecesani comittitur.
Can. 616 - § 1. Domus religiosa legitime erecta supprimi potest a supremo Moderatore ad normam
constitutionum, consulto Episcopo dioecesano. De bonis domus suppressae provideat ius proprium instituti, salvis
fundatorum vel offerentium voluntatibus et iuribus legitime quaesitis.
§ 2. Suppressio unicae domus instituti ad Sanctam Sedem pertinet, cui etiam reservatur de bonis in casu
statuere.
§ 3. Supprimere domum sui iuris, de qua in can. 613, est capituli generalis, nisi constitutiones aliter ferant.
§ 4. Monialium monasterium sui iuris supprimere ad Sedem Apostolicam pertinet, servatis ad bona quod
attinet praescriptis constitutionum.
CAPUT II DE INSTITUTORUM REGIMINE
Art. 1
DE SUPERIORIBUS ET CONSILIIS
Can. 617 - Superiores suum munus adimpleant suamque potestatem exerceant ad normam iuris universalis et
proprii.
Can. 618 - Superiores in spiritu servitii suam potestatem a Deo per ministerium Ecclesiae receptam exerceant.
Voluntati igitur Dei in munere explendo dociles, ipsi subditos regant uti filios Dei, ac promoventes cum reverentia
personae humanae illorum voluntariam oboedientiam, libenter eos audiant necnon eorum conspirationem in bonum
instituti et Ecclesiae foveant, firma tamen ipsorum auctoritate decernendi et praecipiendi quae agenda sunt.
Can. 619 - Superiores suo officio sedulo incumbant et una cum sodalibus sibi commissis studeant aedificare
fraternam in Christo communitatem, in qua Deus ante omnia quaeratur et diligatur. Ipsi igitur nutriant sodales
frequenti verbi Dei pabulo eosque adducant ad sacrae liturgiae celebrationem. Eis exemplo sint in virtutibus colendis et
in observantia legum et traditionum proprii instituti; eorum necessitatibus personalibus convenienter subveniant,
infirmos sollicite curent ac visitent, corripiant inquietos, consolentur pusillamines, patientes sint erga omnes.
Can. 620 - Superiores maiores sunt, qui totum regunt institutum, vel eius provinciam, vel partem eidem
aequiparatam, vel domum sui iuris, itemque eorum vicarii. His accedunt Abbas Primas et Superior congregationis
monasticae, qui tamen non habent omnem potestatem, quam ius universale Superioribus maioribus tribuit.
Can. 621 - Plurium domorum coniunctio quae sub eodem Superiore partem immediatam eiusdem instituti
constituat et ab auctoritate legitima canonice erecta sit, nomine venit provinciae.
Can. 622 - Supremus Moderator potestatem obtinet in omnes instituti provincias, domos et sodales,
exercendam secundum ius proprium; ceteri Superiores ea gaudent intra fines sui muneris.
Can. 623 - Ut sodales ad munus Superioris valide nominentur aut eligantur, requiritur congruum tempus post
professionem perpetuam vel definitivam, a iure proprio vel, si agatur de Superioribus maioribus, a constitutionibus
determinandum.
Can. 624 - § 1. Superiores ad certum et conveniens temporis spatium iuxte naturam et necessitatem instituti
constituantur, nisi pro supremo Moderatore et pro Superioribus domus sui iuris constitutiones aliter ferant.
§ 2. Ius proprium aptis normis provideat, ne Superiores, ad tempus definitum constituti, diutius sine
intermissione in regiminis officiis versentur.
§ 3. Possunt tamen durante munere ab officio amoveri vel in aliud transferri ob causas iure proprio statutas.
Can. 625 - § 1. Supremus instituti Moderator electione canonica designetur ad normam constitutionum.
§ 2. Electionibus Superioris monasterii sui iuris, de quo in can. 615, et supremi Moderatoris instituti iuris
dioecesani praeest Episcopus sedis principis.
§ 3. Ceteri Superiores ad normam constitutionum constituantur; ita tamen ut, si eligantur, confirmatione
Superioris maioris competentis indigeant; si vero a Superiore nominentur, apta consultatio praecedat.
Can. 626 - Superiores in collatione officiorum et sodales in electionibus normas iuris universalis et proprii
servent, abstineant a quovis abusu et acceptione personarum, et, nihil praeter Deum et bonum instituti prae oculis
habentes, nominent aut eligant quos in Domino vere dignos et aptos sciant. Caveant praetera in electionibus a
suffragiorum procuratione sive directe sive indirecte, tam pro seipsis quam pro aliis.

