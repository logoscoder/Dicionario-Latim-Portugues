Can. 1270 - Res immobiles, mobiles pretiosae, iura et actiones sive personales sive reales, quae pertinent ad
Sedem Apostolicam, spatio centum annorum praescribuntur; quae ad aliam personam iuridicam publicam
ecclesiasticam pertinent, spatio triginta annorum.
Can. 1271 - Episcopi, ratione vinculi unitatis et caritatis, pro suae dioecesis facultatibus, conferant ad media
procuranda, quibus Sedes Apostolica secundum temporum condiciones indiget, ut servitium erga Ecclesiam universam
rite praestare valeat.
Can. 1272 - In regionibus ubi beneficia proprie dicta adhuc exsistunt, Episcoporum conferentiae est,
opportunis normis cum Apostolica Sede concordatis et ab ea approbatis, huiusmodi beneficiorum regimen moderari, ita
ut reditus, immo quatenus possibile sit ipsa dos beneficiorum ad institutum, de quo in can. 1274, § 1, paulatim
deferatur.
8.2

TITULUS II DE ADMINISTRATIONE BONORUM

Can. 1273 - Romanus Pontifex, vi primatus regiminis, est omnium bonorum ecclesiasticorum supremus
administrator et dispensator.
Can. 1274 - § 1. Habeatur in singulis dioecesibus speciale institutum, quod bona vel oblationes colligat eum in
finem ut sustentationi clericorum, qui in favorem dioecesis servitium praestant, ad normam can. 281 provideatur, nisi
aliter eisdem provisum sit.
§ 2. Ubi praevidentia socialis in favorem cleri nondum apte ordinata est, curet Episcoporum conferentia ut
habeatur institutum, quo securitati sociali clericorum satis provideatur. § 3. In singulis dioecesibus constituatur,
quatenus opus sit, massa communis qua valeant Episcopi obligationibus erga alias personas Ecclesiae deservientes
satisfacere variisque dioecesis necessitatibus occurrere, quaque etiam dioeceses divitiores possint pauperioribus
subvenire.
§ 4. Pro diversis locorum adiunctis, fines de quibus in §§ 2 et 3 aptius obtineri possunt per instituta dioecesana
inter se foederata, vel per cooperationem aut etiam per convenientem consociationem pro variis dioecesibus, immo et
pro toto territorio ipsius Episcoporum conferentiae constitutam.
§ 5. Haec instituta, si fieri possit, ita constituenda sunt, ut efficaciam quoque in iure civili obtineant.
Can. 1275 - Massa bonorum ex diversis dioecesibus provenientium administratur secundum normas ab
Episcopis, quorum interest, opportune concordatas.
Can. 1276 - § 1. Ordinarii est sedulo advigilare administrationi omnium bonorum, quae ad personas iuridicas
publicas sibi subiectas pertinent, salvis legitimis titulis quibus eidem Ordinario potiora iura tribuantur.
§ 2. Habita ratione iurium, legitimarum consuetudinum et circumstantiarum, Ordinarii, editis pecularibus
instructionibus intra fines iuris universalis et particularis, universum administrationis bonorum ecclesiasticorum
negotium ordinandum curent.
Can. 1277 - Episcopus dioecesanus quod attinet ad actus administrationis ponendos, qui, attento statu
oeconomico dioecesis, sunt maioris momenti, consilium a rebus oeconomicis et collegium consultorum audire debet;
eiusdem tamen consilii atque etiam collegii consultorum consensu eget, praeterquam in casibus iure universali vel
tabulis fundationis specialiter expressis, ad ponendos actus extraordinariae administrationis. Conferentiae autem
Episcoporum est definire quinam actus habendi sint extraordinariae administrationis.
Can. 1278 - Praeter munera de quibus in can. 494, §§ 3 et 4, oeconomo committi possunt ab Episcopo
dioecesano munera de quibus in cann. 1276, § 1 et 1279, § 2.
Can. 1279 - § 1. Administratio bonorum ecclesiasticorum ei competit, qui immediate regit personam ad quam
eadem bona pertinent, nisi aliud ferant ius particulare, statuta aut legitima consuetudo, et salvo iure Ordinarii
interveniendi in casu neglegentiae administratoris.
§ 2. In administratione bonorum personae iuridicae publicae, quae ex iure vel tabulis fundationis aut propriis
statutis suos non habeat administratores, Ordinarius, cui eadem subiecta est, personas idoneas ad triennium assumat;
eaedem ab Ordinario iterum nominari possunt.
Can. 1280 - Quaevis persona iuridica suum habeat consilium a rebus oeconomicis vel saltem duos consiliarios,
qui administratorem, ad normam statutorum, in munere adimplendo adiuvent.
Can. 1281 - § 1. Firmis statutorum praescriptis, administratores invalide ponunt actus qui fines modumque
ordinariae administrationis excedunt, nisi prius ab Ordinario facultatem scripto datam obtinuerint.
§ 2. In statutis definiantur actus qui finem et modum ordinariae administrationis excedunt; si vero de hac re
sileant statuta, competit Episcopo dioecesano, audito consilio a rebus oeconomicis, huiusmodi actus pro personis sibi
subiectis determinare.
§ 3. Nisi quando et quatenus in rem suam versum sit, persona iuridica non tenetur respondere de actibus ab
administratoribus invalide positis; de actibus autem ab administratoribus illegitime sed valide positis respondebit ipsa
persona iuridica, salva eius actione seu recursu adversus administratores qui damna eidem intulerint.
Can. 1282 - Omnes, sive clerici sive laici, qui legitimo titulo partes habent in administratione bonorum
ecclesiasticorum, munera sua adimplere tenentur nomine Ecclesiae, ad normam iuris.
Can. 1283 - Antequam administratores suum munus ineant:
1_ debent se bene et fideliter administraturos coram Ordinario vel eius delegato iureiurando spondere;

