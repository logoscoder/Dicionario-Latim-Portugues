Can. 692 - Indultum discedendi legitime concessum et sodali notificatum, nisi in actu notificationis ab ipso
sodale reiectum fuerit, ipso iure secumfert dispensationem a votis necnon ab omnibus obligationibus ex professione
ortis.
Can. 693 - Si sodalis sit clericus, indultum non conceditur priusquam inveniat Episcopum qui eum in dioecesi
incardinet vel saltem ad experimentum recipiat. Si ad experimentum recipiatur, transacto quinquennio, ipso iure
dioecesi incardinatur, nisi Episcopus eum recusaverit.
Art. 3
DE DIMISSIONE SODALIUM
Can. 694 - § 1. Ipso facto dimissus ab instituto habendus est sodalis qui:
1_ a fide catholica notorie defecerit;
2_ matrimonium contraxerit vel, etiam civiliter tantum, attentaverit.
§ 2. His in casibus Superior maior cum suo consilio, nulla mora interposita, collectis probationibus,
declarationem facti emittat, ut iuridice constet de dimissione.
Can. 695 - § 1. Sodalis dimitti debet ob delicta de quibus in cann. 1397, 1398 et 1395, nisi in delictis, de
quibus in can. 1395, § 2, Superior censeat dimissionem non esse omnino necessariam et emendationi sodalis atque
restitutioni iustitiae et reparationi scandali satis alio modo consuli posse.
§ 2. Hisce in casibus, Superior maior, collectis probationibus circa facta et imputabilitatem, sodali dimittendo
accusationem atque probationes significet, data eidem facultate sese defendendi. Acta omnia a Superiore maiore et a
notario subscripta, una cum responsionibus sodalis scripto redactis et ab ipso sodale subscriptis, supremo Moderatori
transmittantur.
Can. 696 - § 1. Sodalis dimitti etiam potest ob alias causas, dummodo sint graves, externae, imputabiles et
iuridice comprobatae, uti sunt: habitualis neglectus obligationum vitae consecratae; iteratae violationes sacrorum
vinculorum; pertinax inoboedientia legitimis praescriptis Superiorum in materia gravi; grave scandalum ex culpabili
modo agendi sodalis ortum; pertinax sustentatio vel diffusio doctrinarum ab Ecclesiae magisterio damnatarum; publica
adhaesio ideologiis materialismo vel atheismo infectis; illegitima absentia, de qua in can. 665, § 2, per semestre
protracta; aliae causae similis gravitatis iure proprio instituti forte determinatae.
§ 2. Ad dimissionem sodalis a votis temporariis, etiam causae minoris gravitatis in iure proprio statutae
sufficiunt.
Can. 697 - In casibus de quibus in can. 696, si Superior maior, audito suo consilio, censuerit processum
dimissionis esse inchoandum:
1_ probationes colligat vel compleat;
2_ sodalem scripto vel coram duobus testibus moneat cum explicita comminatione subsecuturae dimissionis
nisi resipiscat, clare significata causa dimissionis et data sodali plena facultate sese defendendi quod si monitio
incassum cedat, ad alteram monitionem, spatio saltem quindecim dierum interposito, procedat;
3_ si haec quoque monitio incassum ceciderit et Superior maior cum suo consilio censuerit de incorrigibilitate
satis constare et defensiones sodalis insufficientes esse, post quindecim dies ab ultima monitione frustra elapsos, acta
omnia ab ipso Superiore maiore et a notario subscripta una cum responsionibus sodalis ab ipso sodale subscriptis
supremo Moderatori transmittat.
Can. 698 - In omnibus casibus, de quibus in cann. 695 et 696, firmum semper manet ius sodalis cum supremo
Moderatore communicandi et illi directe suas defensiones exhibendi.
Can. 699 - § 1. Supremus Moderator cum suo consilio, quod ad validitatem saltem quattuor membris constare
debet, collegialiter procedat ad probationes, argumenta et defensiones accurate perpendenda, et si per secretam
suffragationem id decisum fuerit, decretum dimissionis ferat, expressis ad validitatem saltem summarie motivis in iure
et in facto.
§ 2. In monasteriis sui iuris, de quibus in can. 615, dimissionem decernere pertinet ad Episcopum
dioecesanum, cui Superior acta a consilio suo recognita submittat.
Can. 700 - Decretum dimissionis vim non habet, nisi a Sancta Sede confirmatum fuerit, cui decretum et acta
omnia transmittenda sunt; si agatur de instituto iuris dioecesani, confirmatio spectat ad Episcopum dioecesis ubi sita est
domus, cui religiosus adscriptus est. Decretum vero, ut valeat, indicare debet ius, quo dimissus gaudet, recurrendi intra
decem dies a recepta notificatione ad auctoritatem competentem. Recursus effectum habet suspensivum.
Can. 701 - Legitima dimissione ipso facto cessant vota necnon iura et obligationes ex professione
promanantia. Si tamen sodalis sit clericus, sacros ordines exercere nequit, donec Episcopum inveniat qui eum post
congruam probationem in dioecesi, ad normam can.
693, recipiat vel saltem exercitium sacrorum ordinum permittat.
Can. 702 - § 1. Qui ex instituto religioso legitime egrediantur vel ab eo legitime dimissi fuerint, nihil ab eo
eodem repetere possunt ob quamlibet operam in eo praestitam.
§ 2. Institutum tamen aequitatem et evangelicam caritatem servet erga sodalem, qui ab eo separatur.
Can. 703 - In casu gravis scandali exteritoris vel gravissimi nocumenti instituto imminentis, sodalis statim a
Superiore maiore vel, si periculum sit in mora, a Superiore locali cum consensu sui consilii e domo religiosa eici potest.

