1_ clerici, quod attinet ad ea quae ipsis manifestata sunt ratione sacri ministerii; civitatum magistratus, medici,
obstetrices, advocati, notarii aliique qui ad secretum officii etiam ratione praestiti consilii tenentur, quod attinet ad
negotia huic secreto obnoxia;
2_ qui ex testificatione sua sibi aut coniugi aut proximis consanguineis vel affinibus infamiam, periculosas
vexationes, aliave mala gravia obventura timent.
Art. 1
QUI TESTES ESSE POSSUNT
Can. 1549 - Omnes possunt esse testes, nisi expresse iure repellantur vel in totum vel ex parte.
Can. 1550 - § 1. Ne admittantur ad testimonium ferendum minores infra decimum quartum aetatis annum et
mente debiles; audiri tamen poterunt ex decreto iudicis, quo id expedire declaretur.
§ 2. Incapaces habentur:
1_ qui partes sunt in causa, aut partium nomine in iudicio consistunt, iudex eiusve assistentes, advocatus
aliique qui partibus in eadem causa assistunt vel astiterunt;
2_ sacerdotes, quod attinet ad ea omnia quae ipsis ex confessione sacramentali innotuerunt, etsi poenitens
eorum manifestationem petierit; immo audita a quovis et quoquo modo occasione confessionis, ne ut indicium quidem
veritatis recipi possunt.
Art. 2
DE INDUCENDIS ET EXCLUDENDIS TESTIBUS
Can. 1551 - Pars, quae testem induxit, potest eius examini renuntiare; sed adversa pars postulare potest ut
nihilominus testis examinetur.
Can. 1552 - § 1. Cum probatio per testes postulatur, eorum nomina et domicilium tribunali indicentur.
§ 2. Exhibeantur, intra terminum a iudice praestitutum, articuli argumentorum super quibus petitur testium
interrogatio; alioquin petitio censeatur deserta.
Can. 1553 - Iudicis est nimiam multitudinem testium refrenare.
Can. 1554 - Antequam testes examinentur, eorum nomina cum partibus communicentur; quod si id, prudenti
iudicis existimatione, fieri sine gravi difficultate nequeat, saltem ante testimoniorum publicationem fiat.
Can. 1555 - Firmo praescripto can. 1550, pars petere potest ut testis excludatur, si iusta exclusionis causa
demonstretur ante testis excussionem.
Can. 1556 - Citatio testis fit decreto iudicis testi legitime notificato.
Can. 1557 - Testis rite citatus pareat aut causam suae absentiae iudici notam faciat.
Art. 3
DE TESTIUM EXAMINE
Can. 1558 - § 1. Testes sunt examini subiciendi in ipsa tribunalis sede, nisi aliud iudici videatur.
§ 2. Cardinales, Patriarchae, Episcopi et ii qui, suae civitatis iure, simili favore gaudent, audiantur in loco ab
ipsis selecto.
§ 3. Iudex decernat ubi audiendi sint ii, quibus propter distantiam, morbum aliudve impedimentum
impossibile vel difficile sit tribunalis sedem adire, firmis praescriptis cann.
1418 et 1469, § 2.
Can. 1559 - Examini testium partes assistere nequeunt, nisi iudex, praesertim cum res est de bono privato, eas
admittendas censuerit. Assistere tamen possunt earum advocati vel procuratores, nisi iudex propter rerum et
personarum adiuncta censuerit secreto esse procedendum.
Can. 1560 - § 1. Testes seorsim singuli examinandi sunt.
§ 2. Si testes inter se aut cum parte in re gravi dissentiant, iudex discrepantes inter se conferre seu comparare
potest, remotis, quantum fieri poterit, dissidiis et scandalo.
Can. 1561 - Examen testis fit a iudice, vel ab eius delegato aut auditore, cui assistat oportet notarius;
quapropter partes, vel promotor iustitiae, vel defensor vinculi, vel advocati qui examini intersint, si alias interrogationes
testi faciendas habeant, has non testi, sed iudici vel eius locum tenenti proponant, ut eas ipse deferat, nisi aliter lex
particularis caveat.
Can. 1562 - § 1. Iudex testi in mentem revocet gravem obligationem dicendi totam et solam veritatem.
§ 2. Iudex testi deferat iuramentum iuxta can. 1532; quod si testis renuat illud emittere, iniuratus audiatur.
Can. 1563 - Iudex imprimis testis identitatem comprobet; exquirat quaenam sit ipsi cum partibus necessitudo
et, cum ipsi interrogationes specificas circa causam defert, sciscitetur quoque fontes eius scientiae et quo definito
tempore ea, quae asserit, cognoverit.
Can. 1564 - Interrogationes breves sunto, interrogandi captui accommodatae, non plura simul complectentes,
non captiosae, non subdolae, non suggerentes responsionem, remotae a cuiusvis offensione et pertinentes ad causam
quae agitur.
Can. 1565 - § 1. Interrogationes non sunt cum testibus antea communicandae.
§ 2. Attamen si ea quae testificanda sunt ita a memoria sint remota, ut nisi prius recolantur certo affirmari
nequeant, poterit iudex nonnulla testem praemonere, si id sine periculo fieri posse censeat.

