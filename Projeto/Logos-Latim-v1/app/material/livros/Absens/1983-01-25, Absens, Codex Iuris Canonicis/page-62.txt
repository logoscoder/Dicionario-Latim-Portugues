§ 2. Prae ceteris parentes obligatione tenentur verbo et exemplo filios in fide et vitae christianae praxi
efformandi; pari obligatione adstringuntur, qui parentum locum tenent atque patrini.
Can. 775 - § 1. Servatis praescriptis ab Apostolica Sede latis, Episcopi dioecesani est normas de re catechetica
edicere itemque prospicere ut apta catechesis instrumenta praesto sint, catechismum etiam parando, si opportunum id
videatur, necnon incepta catechetica fovere atque coordinare.
§ 2. Episcoporum conferentiae est, si utile videatur, curare ut catechismi pro suo territorio, praevia Sedis
Apostolicae approbatione, edantur.
§ 3. Apud Episcoporum conferentiam institui potest officium catecheticum, cuius praecipuum munus sit
singulis dioecesibus in re catechetica auxilium praebere.
Can. 776 - Parochus, vi sui muneris, catecheticam efformationem adultorum, iuvenum et puerorum curare
tenetur, quem in finem sociam sibi operam adhibeat clericorum paroeciae addictorum, sodalium institutorum vitae
consecratae necnon societatum vitae apostolicae, habita ratione indolis uniuscuiusque instituti, necnon christifidelium
laicorum, praesertim catechistarum; hi omnes, nisi legitime impediti, operam suam libenter praestare ne renuant.
Munus parentum, in catechesi familiari, de quo in can. 774, § 2, promoveat et foveat.
Can. 777 - Peculiari modo parochus, attentis normis ab Episcopo dioecesano statutis, curet:
1_ ut apta catechesis impertiatur pro sacramentorum celebratione;
2_ ut pueri, ope catecheticae institutionis per congruum tempus impertitae, rite praeparentur ad primam
receptionem sacramentorum paenitentiae et sanctissimae Eucharistiae necnon ad sacramentum confirmationis;
3_ ut iidem, prima communione recepta, uberius ac profundius catechetica efformatione excolantur;
4_ ut catechetica institutio iis etiam tradatur, quantum eorum condicio sinat, qui corpore vel mente sint
praepediti;
5_ ut iuvenum et adultorum fides, variis formis et inceptis, muniatur, illuminetur atque evolvatur.
Can. 778 - Curent Superiores religiosi et societatum vitae apostolicae ut in suis ecclesiis, scholis aliisve
operibus sibi quoquo modo concreditis, catechetica institutio sedulo impertiatur.
Can. 779 - Institutio catechetica tradatur omnibus adhibitis auxiliis, subsidiis didacticis et communicationis
socialis instrumentis, quae efficaciora videantur ut fideles, ratione eorum indoli facultatibus et aetati necnon vitae
condicionibus aptata, plenius catholicam doctrinam ediscere eamque aptius in praxim deducere valeant.
Can. 780 - Curent locorum Ordinarii ut catechistae ad munus suum rite explendum debite praeparentur, ut
nempe continua formatio ipsis praebeatur, iidemque Ecclesiae doctrinam apte cognoscant atque normas disciplinis
paedagogicis proprias theoretice ac practice addiscant.
5.2

TITULUS II DE ACTIONE ECCLESIAE MISSIONALI

Can. 781 - Cum tota Ecclesia natura sua sit missionaria et opus evangelizationis habendum sit fundamentale
officium populi Dei, christifideles omnes, propriae responsabilitatis conscii, partem suam in opere missionali assumant.
Can. 782 - § 1. Suprema directio et coordinatio inceptorum et actionum quae ad opus missionale atque ad
cooperationem missionariam pertinent, competit Romano Pontifici et Collegio Episcoporum.
§ 2. Singuli Episcopi, utpote Ecclesiae universae atque omnium Ecclesiarum sponsores, operis missionalis
peculiarem sollicitudinem habeant, praesertim incepta missionalia in propria Ecclesia particulari suscitando, fovendo ac
sustinendo.
Can. 783 - Sodales institutorum vitae consecratae, cum vi ipsius consecrationis sese servitio Ecclesiae
dedicent, obligatione tenentur ad operam, ratione suo instituto propria, speciali modo in actione missionali navandam.
Can. 784 - Missionarii, qui scilicet a competenti auctoritate ecclesiastica ad opus missionale explendum
mittuntur, eligi possunt autochthoni vel non, sive clerici saeculares, sive institutorum vitae consecratae vel societatis
vitae apostolicae sodales, sive alii christifideles laici.
Can. 785 - § 1. In opere missionali peragendo assumantur catechistae, christifideles nempe laici debite
instructi et vita christiana praestantes, qui, sub moderamine missionarii, doctrinae evangelicae proponendae et liturgicis
exercitiis caritatisque operibus ordinandis sese impendant.
§ 2. Catechistae efformentur in scholis ad hoc destinatis vel, ubi desint, sub moderamine missionariorum.
Can. 786 - Actio proprie missionalis, qua Ecclesia implantatur in populis vel coetibus ubi nondum radicata est,
ab Ecclesia absolvitur praesertim mittendo Evangelii praecones donec novellae Ecclesiae plene constituantur, cum
scilicet instructae sint propriis viribus et sufficientibus mediis, quibus opus evangelizandi per se ipsae peragere valeant.
Can. 787 - § 1. Missionarii, vita ac verbi testimonio, dialogum sincerum cum non credentibus in Christum
instituant, ut ipsis, ratione eorundem ingenio et culturae aptata, aperiantur viae quibus ad evangelicum nuntium
cognoscendum adduci valeant.
§ 2. Curent ut quos ad evangelicum nuntium recipiendum aestiment paratos, veritates fidei edoceant, ita
quidem ut ipsi ad baptismum recipiendum, libere id petentes, admitti possint.
Can. 788 - § 1. Qui voluntatem amplectendi fidem in Christum manifestaverint, expleto tempore
praecatechumenatus, liturgicis caeremoniis admittantur ad catechumenatum, atque eorum nomina scribantur in libro ad
hoc destinato.

