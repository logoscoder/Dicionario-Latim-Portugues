Can. 1650 - § 1. Sententia quae transiit in rem iudicatam, exsecutioni mandari potest, salvo praescripto can.
1647.
§ 2. Iudex qui sententiam tulit et, si appellatio proposita sit, etiam iudex appellationis, sententiae, quae
nondum transierit in rem iudicatam, provisoriam exsecutionem iubere possunt ex officio vel ad instantiam partis,
idoneis, si casus ferat, praestitis cautionibus, si agatur de provisionibus seu praestationibus ad necessariam
sustentationem ordinatis, vel alia iusta causa urgeat.
§ 3. Quod si sententia, de qua in § 2, impugnetur, iudex qui de impugnatione cognoscere debet, si videt hanc
probabiliter fundatam esse et irreparabile damnum ex exsecutione oriri posse, potest vel exsecutionem ipsam
suspendere vel eam cautioni subicere.
Can. 1651 - Non antea exsecutioni locus esse poterit, quam exsecutorium iudicis decretum habeatur, quo
edicatur sententiam ipsam exsecutioni mandari debere; quod decretum pro diversa causarum natura vel in ipso
sententiae tenore includatur vel separatim edatur.
Can. 1652 - Si sententiae exsecutio praeviam rationum redditionem exigat, quaestio incidens habetur, ab illo
ipso iudice decidenda, qui tulit sententiam exsecutioni mandandam.
Can. 1653 - § 1. Nisi lex particularis aliud statuat, sententiam exsecutioni mandare debet per se vel per alium
Episcopus dioecesis, in qua sententia primi gradus lata est.
§ 2. Quod si hic renuat vel neglegat, parte cuius interest instante vel etiam ex officio, exsecutio spectat ad
auctoritatem cui tribunal appellationis ad normam can. 1439, § 3
subicitur.
§ 3. Inter religiosos exsecutio sententiae spectat ad Superiorem qui sententiam exsecutioni mandandam tulit
aut iudicem delegavit.
Can. 1654 - § 1. Exsecutor, nisi quid eius arbitrio in ipso sententiae tenore fuerit permissum, debet sententiam
ipsam, secundum obvium verborum sensum, exsecutioni mandare.
§ 2. Licet ei videre de exceptionibus circa modum et vim exsecutionis, non autem de merito causae; quod si
habeat aliunde compertum sententiam esse nullam vel manifeste iniustam ad normam cann. 1620, 1622, 1645, abstineat
ab exsecutione, et rem ad tribunal a quo lata est sententia remittat, partibus certioribus factis.
Can. 1655 - § 1. Quod attinet ad reales actiones, quoties adiudicata actori res aliqua est, haec actori tradenda
est statim ac res iudicata habetur.
§ 2. Quod vero attinet ad actiones personales, cum reus damnatus est ad rem mobilem praestandam, vel ad
solvendam pecuniam, vel ad aliud dandum aut faciendum, iudex in ipso tenore sententiae vel exsecutor pro suo arbitrio
et prudentia terminum statuat ad implendam obligationem, qui tamen neque infra quindecim dies coarctetur neque sex
menses excedat.
12.2.2

SECTIO II DE PROCESSU CONTENTIOSO ORALI

Can. 1656 - § 1. Processu contentioso orali, de quo in hac sectione, tractari possunt omnes causae a iure non
exclusae, nisi pars processum contentiosum ordinarium petat.
§ 2. Si processus oralis adhibeatur extra casus iure permissos, actus iudiciales sunt nulli.
Can. 1657 - Processus contentiosus oralis fit in primo gradu coram iudice unico, ad normam can. 1424.
Can. 1658 - § 1. Libellus quo lis introducitur, praeter ea quae in can. 1504 recensentur, debet:
1_ facta quibus actoris petitiones innitantur, breviter, integre et perspicue exponere;
2_ probationes quibus actor facta demonstrare intendit, quasque simul afferre nequit, ita indicare ut statim
colligi a iudice possint.
§ 2. Libello adnecti debent, saltem in exemplari authentico, documenta quibus petitio innititur.
Can. 1659 - § 1. Si conamen conciliationis ad normam can. 1446, § 2 inutile cesserit, iudex, si aestimet
libellum aliquo fundamento niti, intra tres dies, decreto ad calcem ipsius libelli apposito, praecipiat ut exemplar
petitionis notificetur parti conventae, facta huic facultate mittendi, intra quindecim dies, ad cancellariam tribunalis
scriptam responsionem.
§ 2. Haec notificatio effectus habet citationis iudicialis, de quibus in can. 1512.
Can. 1660 - Si exceptiones partis conventae id exigant, iudex parti actrici praefiniat terminum ad
respondendum, ita ut ex allatis utriusque partis elementis ipse controversiae obiectum perspectum habeat.
Can. 1661 - § 1. Elapsis terminis, de quibus in cann. 1659 et 1660, iudex, perspectis actis, formulam dubii
determinet; dein ad audientiam, non ultra triginta dies celebrandam, omnes citet qui in ea interesse debent, addita pro
partibus dubii formula.
§ 2. In citatione partes certiores fiant se posse, tres saltem ante audientiam dies, aliquod breve scriptum
tribunali exhibere ad sua asserta comprobanda.
Can. 1662 - In audientia primum tractantur quaestiones de quibus in cann. 1459-1464.
Can. 1663 - § . 1 Probationes colliguntur in audientia, salvo praescripto can. 1418.
§ 2. Pars eiusque advocatus assistere possunt excussioni ceterarum partium, testium et peritorum.

