§ 3. Parochus, expleto septuagesimo quinto aetatis anno, rogatur ut renuntiationem ab officio exhibeat
Episcopo dioecesano, qui, omnibus personae et loci inspectis adiunctis, de eadem acceptanda aut differenda decernat;
renuntiantis congruae sustentationi et habitationi ab Episcopo dioecesano providendum est, attentis normis ab
Episcoporum conferentia statutis.
Can. 539 - Cum vacat paroecia aut cum parochus ratione captivitatis, exsilii vel relegationis, inhabilitatis vel
infirmae valetudinis aliusve causae a munere pastorali in paroecia exercendo praepeditur, ab Episcopo dioecesano
quam primum deputetur administrator paroecialis, sacerdos scilicet qui parochi vicem suppleat ad normam can. 540.
Can. 540 - § 1. Administrator paroecialis iisdem adstringitur officiis iisdemque gaudet iuribus ac parochus,
nisi ab Episcopo dioecesano aliter statuatur.
§ 2. Administratori paroeciali nihil agere licet, quod praeiudicium afferat iuribus parochi aut damno esse
possit bonis paroecialibus.
§ 3. Administrator paroecialis post expletum munus parocho rationem reddat.
Can. 541 - § 1. Vacante paroecia itemque parocho a munere pastorali exercendo impedito, ante
administratoris paroecialis constitutionem, paroeciae regimen interim assumat vicarius paroecialis; si plures sint, is qui
sit nominatione antiquior, et si vicarii desint, parochus iure particulari definitus.
§ 2. Qui paroeciae regimen ad normam § 1 assumpserit, loci Ordinarium de paroeciae vacatione statim
certiorem faciat.
Can. 542 - Sacerdotes quibus in solidum, ad normam can. 517, § 1, alicuius paroeciae aut diversarum simul
paroeciarum cura pastoralis committitur:
1_ praediti sint oportet qualitatibus, de quibus in can. 521;
2_ nominentur vel instituantur ad normam praescriptorum cann. 522 et 524;
3_ curam pastoralem obtinent tantum a momento captae possessionis; eorundem moderator in possessionem
mittitur ad normam praescriptorum can. 527, § 2; pro ceteris vero sacerdotibus fidei professio legitime facta locum
tenet captae possessionis.
Can. 543 - § 1. Si sacerdotibus in solidum cura pastoralis alicuius paroeciae aut diversarum simul paroeciarum
committatur, singuli eorum, iuxta ordinationem ab iisdem statutam, obligatione tenentur munera et functiones parochi
persolvendi de quibus in cann. 528, 529 et
530; facultas matrimoniis assistendi, sicuti et potestates omnes dispensandi ipso iure parocho concessae,
omnibus competunt, exercendae tamen sunt sub directione moderatoris.
§ 2. Sacerdotes omnes qui ad coetum pertinent:
1_ obligatione tenentur residentiae;
2_ communi consilio ordinationem statuant, qua eorum unus Missam pro populo celebret, ad normam can.
534;
3_ solus moderator in negotiis iuridicis personam gerit paroeciae aut paroeciarum coetui commissarum.
Can. 544 - Cum cesset ab officio aliquis sacerdos e coetu, de quo in can. 517, § 1, vel coetus moderator,
itemque cum eorundem aliquis inhabilis fiat ad munus pastorale exercendum, non vacat paroecia vel paroeciae, quarum
cura coetui committitur; Episcopi autem dioecesani est alium nominare moderatorem; antequam vero ab Episcopo alius
nominetur, hoc munus adimpleat sacerdos eiusdem coetus nominatione antiquior.
Can. 545 - § 1. Quoties ad pastoralem paroeciae curam debite adimplendam necesse aut opportunum sit,
parocho adiungi possunt unus aut plures vicarii paroeciales, qui, tamquam parochi cooperatores eiusque sollicitudinis
participes, communi cum parocho consilio et studio, atque sub eiusdem auctoritate operam in ministerio pastorali
praestent.
§ 2. Vicarius paroecialis constitui potest sive ut opem ferat in universo ministerio pastorali explendo, et
quidem aut pro tota paroecia aut pro determinata paroeciae parte aut pro certo paroeciae christifidelium coetu, sive
etiam ut operam impendat in certum ministerium in diversis simul paroeciis persolvendum.
Can. 546 - Ut quis valide vicarius paroecialis nominetur, oportet sit in sacro presbyteratus ordine constitutus.
Can. 547 - Vicarium paroecialem libere nominat Episcopus dioecesanus, auditis, si opportunum id iudicaverit,
parocho aut parochis paroeciarum pro quibus constituitur, necnon vicario foraneo, firmo praescripto can. 682, § 1.
Can. 548 - § 1. Vicarii paroecialis obligationes et iura, praeterquam canonibus huius capitis, statutis
dioecesanis necnon litteris Episcopi dioecesani definiuntur, specialius autem mandato parochi determinantur.
§ 2. Nisi aliud expresse litteris Episcopi dioecesani caveatur, vicarius paroecialis ratione officii obligatione
tenetur parochum in universo paroeciali ministerio adiuvandi, excepta quidem applicatione Missae pro populo,
itemque, si res ferat ad normam iuris, parochi vicem supplendi.
§ 3. Vicarius paroecialis regulariter de inceptis pastoralibus prospectis et susceptis ad parochum referat, ita ut
parochus et vicarius aut vicarii, coniunctis viribus, pastorali curae providere valeant paroeciae, cuius simul sunt
sponsores.
Can. 549 - Absente parocho, nisi aliter Episcopus dioecesanus providerit ad normam can.
533, § 3, et nisi Administrator paroecialis constitutus fuerit, serventur praescripta can. 541,
§ 1; vicarius hoc in casu omnibus etiam obligationibus tenetur parochi, excepta obligatione applicandi Missam
pro populo.

