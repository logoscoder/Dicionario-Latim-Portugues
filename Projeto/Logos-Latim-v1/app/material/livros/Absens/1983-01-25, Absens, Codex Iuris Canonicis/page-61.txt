concreditur; diaconorum etiam est in ministerio verbi populo Dei, in communione cum Episcopo eiusque presbyterio,
inservire.
Can. 758 - Sodales institutorum vitae consecratae, vi propriae Deo consecrationis, peculiari modo Evangelii
testimonium reddunt, iidemque in Evangelio annuntiando ab Episcopo in auxilium convenienter assumuntur.
Can. 759 - Christifideles laici, vi baptismatis et confirmationis, verbo et vitae christianae exemplo evangelici
nuntii sunt testes; vocari etiam possunt ut in exercitio ministerii verbi cum Episcopo et presbyteris cooperantur.
Can. 760 - In ministerio verbi, quod sacra Scriptura, Traditione, liturgia, magisterio vitaque Ecclesiae innitatur
oportet, Christi mysterium integre ac fideliter proponatur.
Can. 761 - Varia media ad doctrinam christianam annuntiandam adhibeantur quae praesto sunt, imprimis
praedicatio atque catechetica institutio, quae quidem semper principem locum tenent, sed et propositio doctrinae in
scholis, in academiis, conferentiis et coadunationibus omnis generis, necnon eiusdem diffusio per declarationes
publicas a legitima auctoritate occasione quorundam eventuum factas prelo aliisque instrumentis communicationis
socialis.
CAPUT I DE VERBI DEI PRAEDICATIONE
Can. 762 - Cum Dei populus primum coadunetur verbo Dei vivi, quod ex ore sacerdotum omnino fas est
recipere, munus praedicationis magni habeant sacri ministri, inter quorum praecipua officia sit Evangelium Dei
omnibus annuntiare.
Can. 763 - Episcopis ius est ubique, non exclusis ecclesiis et oratoriis institutorum religiosorum iuris pontificii,
Dei verbum praedicare, nisi Episcopus loci in casibus particularibus expresse renuerit.
Can. 764 - Salvo praescripto can. 765, facultate ubique praedicandi, de consensu saltem praesumpto rectoris
ecclesiae exercendae, gaudent presbyteri et diaconi, nisi ab Ordinario competenti eadem facultas restricta fuerit aut
sublata, aut lege particulari licentia expressa requiratur.
Can. 765 - Ad praedicandum religiosis in eorum ecclesiis vel oratoriis licentia requiritur Superioris ad normam
constitutionum competentis.
Can. 766 - Ad praedicandum in ecclesia vel oratorio admitti possunt laici, si certis in adiunctis necessitas id
requirat aut in casibus particularibus utilitas id suadeat, iuxta Episcoporum conferentiae praescripta, et salvo can. 767, §
1.
Can. 767 - § 1. Inter praedicationis formas eminet homilia, quae est pars ipsius liturgiae et sacerdoti aut
diacono reservatur; in eadem per anni liturgici cursum ex textus sacro fidei mysteria et normae vitae christianae
exponantur.
§ 2. In omnibus Missis diebus dominicis et festis de praecepto, quae concursu populi celebrantur, homilia
habenda est nec omitti potest nisi gravi de causa.
§ 3. Valde commendatur ut, si sufficiens detur populi concursus, homilia habeatur etiam in Missis quae infra
hebdomadam, praesertim tempore adventus et quadragesimae aut occasione alicuius festi vel luctuosi eventus,
celebrentur.
§ 4. Parochi aut ecclesiae rectoris est curare ut haec praescripta religiose serventur.
Can. 768 - § 1. Divini verbi praecones christifidelibus imprimis proponant, quae ad Dei gloriam hominumque
salutem credere et facere oportet.
§ 2. Impertiant quoque fidelibus doctrinam, quam Ecclesiae magisterium proponit de personae humanae
dignitate et libertate, de familiae unitate et stabilitate eiusque muniis, de obligationibus quae ad homines in societate
coniunctos pertinent, necnon de rebus temporalibus iuxta ordinem a Deo statutum componendis.
Can. 769 - Doctrina christiana proponatur modo auditorum condicioni accomodato atque ratione temporum
necessitatibus aptata.
Can. 770 - Parochi certis temporibus, iuxta Episcopi dioecesani praescripta, illas ordinent praedicationes, quas
exercitia spiritualia et sacras missiones vocant, vel alias formas necessitatibus aptatas.
Can. 771 - § 1. Solliciti sint animarum pastores, praesertim Episcopi et parochi, ut Dei verbum iis quoque
fidelibus nuntietur, qui ob vitae suae condicionem communi et ordinaria cura pastorali non satis fruantur aut eadem
penitus careant.
§ 2. Provideant quoque, ut Evangelii nuntium perveniat ad non credentes in territorio degentes, quippe quos,
non secus ac fideles, animarum cura complecti debeat.
Can. 772 - § 1. Ad exercitium praedicationis quod attinet, ab omnibus praeterea serventur normae ab
Episcopo dioecesano latae.
§ 2. Ad sermonem de doctrina christiana faciendum via radiophonica aut televisifica, serventur praescripta ab
Episcoporum conferentia statuta.
CAPUT II DE CATECHETICA INSTITUTIONE
Can. 773 - Proprium et grave officium pastorum praesertim animarum est catechesim populi christiani curare,
ut fidelium fides, per doctrinae institutionem et vitae christianae experientiam, viva fiat explicita atque operosa.
Can. 774 - § 1. Sollicitudo catechesis, sub moderamine legitimae ecclesiasticae auctoritatis, ad omnia
Ecclesiae membra pro sua cuiusque parte pertinet.

