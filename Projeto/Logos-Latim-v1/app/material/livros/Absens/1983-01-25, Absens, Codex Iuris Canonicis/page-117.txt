Can. 1566 - Testes ore testimonium dicant, et scriptum ne legant, nisi de calculo et rationibus agatur; hoc enim
in casu, adnotationes, quas secum attulerint, consulere poterunt.
Can. 1567 - § 1. Responsio statim redigenda est scripto a notario et referre debet ipsa editi testimonii verba,
saltem quod attinet ad ea quae iudicii materiam directe attingunt.
§ 2. Admitti potest usus machinae magnetophonicae, dummodo dein responsiones scripto consignentur et
subscribantur, si fieri potest, a deponentibus.
Can. 1568 - Notarius in actis mentionem faciat de praestito, remisso aut recusato iureiurando, de partium
aliorumque praesentia, de interrogationibus ex officio additis et generatim de omnibus memoria dignis quae forte
acciderint, cum testes excutiebantur.
Can. 1569 - § 1. In fine examinis, testi legi debent quae notarius de eius depositione scripto redegit, vel ipsi
audita facere quae ope magnetophonii de eius depositione incisa sunt, data eidem testi facultate addendi, supprimendi,
corrigendi, variandi.
§ 2. Denique actui subscribere debent testis, iudex et notarius.
Can. 1570 - Testes, quamvis iam excussi, poterunt parte postulante aut ex officio, antequam acta seu
testificationes publici iuris fiant, denuo ad examen vocari, si iudex id necessarium vel utile ducat, dummodo collusionis
vel corruptelae quodvis absit periculum.
Can. 1571 - Testibus, iuxta aequam iudicis taxationem, refundi debent tum expensae, quas fecerint, tum
lucrum, quod amiserint, testificationis reddendae causa.
Art. 4
DE TESTIMONIORUM FIDE
Can. 1572 - In aestimandis testimoniis iudex, requisitis, si opus sit, testimonialibus litteris, consideret:
1_ quae condicio sit personae, quaeve honestas;
2_ utrum de scientia propria, praesertim de visu et auditu proprio testificetur, an de sua opinione, de fama, aut
de auditu ab aliis;
3_ utrum testis constans sit et firmiter sibi cohaereat, an varius, incertus vel vacillans;
4_ utrum testimonii contestes habeat, aliisve probationis elementis confirmetur necne.
Can. 1573 - Unius testis depositio plenam fidem facere non potest, nisi agatur de teste qualificato qui deponat
de rebus ex officio gestis, aut rerum et personarum adiuncta aliud suadeant.
CAPUT IV DE PERITIS
Can. 1574 - Peritorum opera utendum est quoties ex iuris vel iudicis praescripto eorum examen et votum,
praeceptis artis vel scientiae innixum, requiruntur ad factum aliquod comprobandum vel ad veram alicuius rei naturam
dignoscendam.
Can. 1575 - Iudicis est peritos nominare, auditis vel proponentibus partibus, aut, si casus ferat, relationes ab
aliis peritis iam factas assumere.
Can. 1576 - Easdem ob causas quibus testis, etiam periti excluduntur aut recusari possunt.
Can. 1577 - § 1. Iudex, attentis iis quae a litigantibus forte deducantur, singula capita decreto suo definiat
circa quae periti opera versari debeat.
§ 2. Perito remittenda sunt acta causae aliaque documenta et subsidia quibus egere potest ad suum munus rite
et fideliter exsequendum.
§ 3. Iudex, ipso perito audito, tempus praefiniat intra quod examen perficiendum est et relatio proferenda.
Can. 1578 - § 1. Periti suam quisque relationem a ceteris distinctam conficiant, nisi iudex unam a singulis
subscribendam fieri iubeat: quod si fiat, sententiarum discrimina, si qua fuerint, diligenter adnotentur.
§ 2. Periti debent indicare perspicue quibus documentis vel aliis idoneis modis certiores facti sint de
personarum vel rerum vel locorum identitate, qua via et ratione processerint in explendo munere sibi demandato et
quibus potissimum argumentis suae conclusiones nitantur.
§ 3. Peritus accersiri potest a iudice ut explicationes, quae ulterius necessariae videantur, suppeditet.
Can. 1579 - § 1. Iudex non peritorum tantum conclusiones, etsi concordes, sed cetera quoque causae adiuncta
attente perpendat.
§ 2. Cum reddit rationes decidendi, exprimere debet quibus motus argumentis peritorum conclusiones aut
admiserit aut reiecerit.
Can. 1580 - Peritis solvenda sunt expensae et honoraria a iudice ex bono et aequo determinanda, servato iure
particulari.
Can. 1581 - § 1. Partes possunt peritos privatos, a iudice probandos, designare.
§ 2. Hi, si iudex admittat, possunt acta causae, quatenus opus sit, inspicere, peritiae exsecutioni interesse;
semper autem possunt suam relationem exhibere.
CAPUT V DE ACCESSU ET DE RECOGNITIONE IUDICIALI
Can. 1582 - Si ad definitionem causae iudex opportunum duxerit ad aliquem locum accedere vel aliquam rem
inspicere, decreto id praestituat, quo ea quae in accessu praestanda sint, auditis partibus, summatim describat.
Can. 1583 - Peractae recognitionis instrumentum conficiatur.
CAPUT VI DE PRAESUMPTIONIBUS

