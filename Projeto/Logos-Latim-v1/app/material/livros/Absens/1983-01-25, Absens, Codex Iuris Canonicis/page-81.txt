irregularitate ab ordine exercendo impeditur eundem exercere, firmo tamen manente onere quam primum recurrendi ad
Ordinarium aut Paenitentiariam, reticito nomine et per confessarium.
Can. 1049 - § 1. In precibus ad obtinendam irregularitatum et impedimentorum dispensationem, omnes
irregularitates et impedimenta indicanda sunt; attamen, dispensatio generalis valet etiam pro reticitis bona fide, exceptis
irregularitatibus de quibus in can. 1041, n. 4, aliisve ad forum iudiciale deductis, non autem pro reticitis mala fide.
§ 2. Si agatur de irregularitate ex voluntario homicidio aut ex procurato abortu, etiam numerus delictorum ad
validitatem dispensationis exprimendus est.
§ 3. Dispensatio generalis ab irregularitatibus et impedimentis ad ordines recipiendos valet pro omnibus
ordinibus.
Art. 4
DE DOCUMENTIS REQUISITIS ET DE SCRUTINIO
Can. 1050 - Ut quis ad sacros ordines promoveri possit, sequentia requiruntur documenta:
1_ testimonium de studiis rite peractis ad normam can. 1032; 2_ si agatur de ordinandis ad presbyteratum,
testimonium recepti diaconatus;
3_ si agatur de promovendis ad diaconatum testimonium recepti baptismi et confirmationis, atque receptorum
ministeriorum de quibus in can. 1035 item testimonium factae declarationis de qua in can. 1036, necnon, si ordinandus
qui promovendus est ad diaconatum permanentem sit uxoratus, testimonia celebrati matrimonii et consensus uxoris.
Can. 1051 - Ad scrutinium de qualitatibus in ordinando requisitis quod attinet, serventur praescripta quae
sequuntur:
1_ habeatur testimonium rectoris seminarii vel domus formationis de qualitatibus ad ordinem recipiendum
requisitis, scilicet de candidati recta doctrina, genuina pietate, bonis moribus, aptitudine ad ministerium exercendum;
itemque, rite peracta inquisitione, de eius status valetudinis physicae et psychicae;
2_ Episcopus dioecesanus aut Superior maior, ut scrutinium rite peragatur, potest alia adhibere media quae
sibi, pro temporis et loci adiunctis, utilia videantur, uti sunt litterae testimoniales, publicationes vel aliae informationes.
Can. 1052 - § 1. Ut Episcopus ordinationem iure proprio conferens ad eam procedere possit, ipsi constare
debet documenta, de quibus in can. 1050, praesto esse atque, scrutinio ad normam iuris peracto, idoneitatem candidati
positivis argumentis esse probatam.
§ 2. Ut Episcopus ad ordinationem procedat alieni subditi, sufficit ut litterae dimissoriae referant eadem
documenta praesto esse, scrutinium ad normam iuris esse peractum atque de idoneitate candidati constare; quod si
promovendus sit sodalis instituti religiosi aut societatis vitae apostolicae, eaedem litterae insuper testari debent ipsum in
institutum vel societatem definitive cooptatum fuisse et esse subditum Superioris qui dat litteras.
§ 3. Si, his omnibus non obstantibus, ob certas rationes Episcopus dubitat num candidatus sit idoneus ad
ordines recipiendos, eundem ne promoveat.
CAPUT III DE ADNOTATIONE AC TESTIMONIO PERACTAE ORDINATIONIS
Can. 1053 - § 1. Expleta ordinatione, nomina singulorum ordinatorum ac ministri ordinantis, locus et dies
ordinationis notentur in peculiari libro apud curiam loci ordinationis diligenter custodiendo, et omnia singularum
ordinationum documenta accurate serventur.
§ 2. Singulis ordinatis det Episcopus ordinans authenticum ordinationis receptae testimonium; qui, si ab
Episcopo extraneo cum litteris dimissoriis promoti fuerint, illud proprio Ordinario exhibeant pro ordinationis
adnotatione in speciali libro in archivo servando.
Can. 1054 - Loci Ordinarius, si agatur de saecularibus, aut Superior maior competens, si agatur de ipsius
subditis, notitiam uniuscuiusque celebratae ordinationis transmittat ad parochum loci baptismi, qui id adnotet in suo
baptizatorum libro, ad normam can. 535, § 2.
TITULUS VII: DE MATRIMONIO
Can. 1055 - § 1. Matrimoniale foedus, quo vir et mulier inter se totius vitae consortium constituunt, indole sua
naturali ad bonum coniugum atque ad prolis generationem et educationem ordinatum, a Christo Domino ad sacramenti
dignitatem inter baptizatos evectum est.
§ 2. Quare inter baptizatos nequit matrimonialis contractus validus consistere, quin sit eo ipso sacramentum.
Can. 1056 - Essentiales matrimonii proprietates sunt unitas et indissolubilitas, quae in matrimonio christiano
ratione sacramenti peculiarem obtinent firmitatem.
Can. 1057 - § 1. Matrimonium facit partium consensus inter personas iure habiles legitime manifestatus, qui
nulla humana potestate suppleri valet.
§ 2. Consensus matrimonialis est actus voluntatis, quo vir et mulier foedere irrevocabili sese mutuo tradunt et
accipiunt ad constituendum matrimonium.
Can. 1058 - Omnes possunt matrimonium contrahere, qui iure non prohibentur.
Can. 1059 - Matrimonium catholicorum, etsi una tantum pars sit catholica, regitur iure non solum divino, sed
etiam canonico, salva competentia civilis potestatis circa mere civiles eiusdem matrimonii effectus.
Can. 1060 - Matrimonium gaudet favore iuris; quare in dubio standum est pro valore matrimonii, donec
contrarium probetur.

