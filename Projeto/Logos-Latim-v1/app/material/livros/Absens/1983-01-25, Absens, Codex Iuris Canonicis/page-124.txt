Can. 1664 - Responsiones partium, testium, peritorum, petitiones et exceptiones advocatorum, redigendae sunt
scripto a notario, sed summatim et in iis tantummodo quae pertinent ad substantiam rei controversae, et a deponentibus
subsignandae.
Can. 1665 - Probationes, quae non sint in petitione vel responsione allatae aut petitae, potest iudex admittere
tantum ad normam can. 1452; postquam autem vel unus testis auditus est, iudex potest tantummodo ad normam can.
1600 novas probationes decernere.
Can. 1666 - Si in audientia probationes omnes colligi non potuerint, altera statuatur audientia.
Can. 1667 - Probationibus collectis, fit in eadem audientia discussio oralis.
Can. 1668 - § 1. Nisi ex discussione aliquid supplendum in causae instructione comperiatur, vel aliud exsistat
quod impediat sententiam rite proferri, iudex illico, expleta audientia, causam seorsum decidat; dispositiva sententiae
pars statim coram partibus praesentibus legatur.
§ 2. Potest autem tribunal propter rei difficultatem vel aliam iustam causam usque ad quintum utilem diem
decisionem differre.
§ 3. Integer sententiae textus, motivis expressis, quam primum, ordinarie non ultra quindecim dies, partibus
notificetur.
Can. 1669 - Si tribunal appellationis perspiciat in inferiore iudicii gradu processum contentiosum oralem esse
adhibitum in casibus a iure exclusis, nullitatem sententiae declaret et causam remittat tribunali quod sententiam tulit.
Can. 1670 - In ceteris quae ad rationem procedendi attinent, serventur praescripta canonum de iudicio
contentioso ordinario. Tribunal autem potest suo decreto, motivis praedito, normis processualibus, quae non sint ad
validitatem statutae, derogare, ut celeritati, salva iustitia, consulat.
12.3

PARS III DE QUIBUSDAM PROCESSIBUS SPECIALIBUS

TITULUS I DE PROCESSIBUS MATRIMONIALIBUS
CAPUT I DE CAUSIS AD MATRIMONII NULLITATEM DECLARANDAM
Art. 1
DE FORO COMPETENTI
Can. 1671 - Causae matrimoniales baptizatorum iure proprio ad iudicem ecclesiasticum spectant.
Can. 1672 - Causae de effectibus matrimonii mere civilibus pertinent ad civilem magistratum, nisi ius
particulare statuat easdem causas, si incidenter et accessorie agantur, posse a iudice ecclesiastico cognosci ac definiri.
Can. 1673 - In causis de matrimonii nullitate, quae non sint Sedi Apostolicae reservatae, competentia sunt:
1_ tribunal loci in quo matrimonium celebratum est;
2_ tribunal loci in quo pars conventa domicilium vel quasi-domicilium habet;
3_ tribunal loci in quo pars actrix domicilium habet, dummodo utraque pars in territorio eiusdem Episcoporum
conferentiae degat et Vicarius iudicialis domicilii partis conventae, ipsa audita, consentiat;
4_ tribunal loci in quo de facto colligendae sunt pleraeque probationes, dummodo accedat consensus Vicarii
iudicialis domicilii partis conventae, qui prius ipsam interroget, num quid excipiendum habeat.
Art. 2
DE IURE IMPUGNANDI MATRIMONIUM
Can. 1674 - Habiles sunt ad matrimonium impugnandum:
1_ coniuges;
2_ promotor iustitiae, cum nullitas iam divulgata est, si matrimonium convalidari nequeat aut non expediat.
Can. 1675 - § 1. Matrimonium quod, utroque coniuge vivente, non fuit accusatum, post mortem alterutrius vel
utriusque coniugis accusari non potest, nisi quaestio de validitate sit praeiudicialis ad aliam solvendam controversiam
sive in foro canonico sive in foro civili.
§ 2. Si autem coniux moriatur pendente causa, servetur can. 1518.
Art. 3
DE OFFICIO IUDICUM Can. 1676 - Iudex, antequam causam acceptet et quotiescumque spem boni exitus
perspicit, pastoralia media adhibeat, ut coniuges, si fieri potest, ad matrimonium forte convalidandum et ad coniugalem
convictum restaurandum inducantur.
Can. 1677 - § 1. Libello acceptato, praeses vel ponens procedat ad notificationem decreti citationis ad
normam can. 1508.
§ 2. Transacto termino quindecim dierum a notificatione, praeses vel ponens, nisi alterutra pars sessionem ad
litem contestandam petierit, intra decem dies formulam dubii vel dubiorum decreto suo statuat ex officio et partibus
notificet.
§ 3. Formula dubii non tantum quaerat an constet de nullitate matrimonii in casu, sed determinare etiam debet
quo capite vel quibus capitibus nuptiarum validitas impugnetur.
§ 4. Post decem dies a notificatione decreti, si partes nihil opposuerint, praeses vel ponens novo decreto
causae instructionem disponat.
Art. 4
DE PROBATIONIBUS

