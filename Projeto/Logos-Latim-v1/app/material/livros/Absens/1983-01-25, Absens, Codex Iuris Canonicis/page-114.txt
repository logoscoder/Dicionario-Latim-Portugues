Can. 1509 - § 1. Citationum, decretorum, sententiarum aliorumque iudicialium actorum notificatio facienda
est per publicos tabellarios vel alio modo qui tutissimus sit, servatis normis lege particulari statutis.
§ 2. De facto notificationis et de eius modo constare debet in actis.
Can. 1510 - Conventus, qui citatoriam schedam recipere recuset, vel qui impedit quominus citatio ad se
perveniat, legitime citatus habeatur.
Can. 1511 - Si citatio non fuerit legitime notificata, nulla sunt acta processus, salvo praescripto can. 1507, § 3.
Can. 1512 - Cum citatio legitime notificata fuerit aut partes coram iudice steterint ad causam agendam:
1_ res desinit esse integra;
2_ causa fit propria iudicis illius aut tribunalis ceteroquin competentis, coram quo actio instituta est;
3_ in iudice delegato firma redditur iurisdictio, ita ut non expiret resoluto iure delegantis;
4_ interrumpitur praescriptio, nisi aliud cautum sit;
5_ lis pendere incipit; et ideo statim locum habet principium "lite pendente, nihil innovetur".
TITULUS II DE LITIS CONTESTATIONE
Can. 1513 - § 1. Contestatio litis habetur cum per iudicis decretum controversiae termini, ex partium
petitionibus et responsionibus desumpti, definiuntur.
§ 2. Partium petitiones responsionesque, praeterquam in libello litis introductorio, possunt vel in responsione
ad citationem exprimi vel in declarationibus ore coram iudice factis; in causis autem difficilioribus partes convocandae
sunt a iudice ad dubium vel dubia concordanda, quibus in sententia respondendum sit.
§ 3. Decretum iudicis partibus notificandum est; quae nisi iam consenserint, possunt intra decem dies ad
ipsum iudicem recurrere, ut mutetur; quaestio autem expeditissime ipsius iudicis decreto dirimenda est.
Can. 1514 - Controversiae termini semel statuti mutari valide nequeunt, nisi novo decreto, ex gravi causa, ad
instantiam partis et auditis reliquis partibus earumque rationibus perpensis.
Can. 1515 - Lite contestata, possessor rei alienae desinit esse bonae fidei; ideoque, si damnatur ut rem
restituat, fructus quoque a contestationis die reddere debet et damna sarcire.
Can. 1516 - Lite contestata, iudex congruum tempus partibus praestituat probationibus proponendis et
explendis.
TITULUS III DE LITIS INSTANTIA
Can. 1517 - Instantiae initium fit citatione; finis autem non solum pronuntiatione sententiae definitivae, sed
etiam aliis modis iure praefinitis.
Can. 1518 - Si pars litigans moriatur aut statum mutet aut cesset ab officio cuius ratione agit:
1_ causa nondum conclusa, instantia suspenditur donec heres defuncti aut successor aut is, cuius intersit, litem
resumat;
2_ causa conclusa, iudex procedere debet ad ulteriora, citato procuratore, si adsit, secus defuncti herede vel
successore.
Can. 1519 - § 1. Si a munere cesset tutor vel curator vel procurator, qui sit ad normam can. 1481, § § 1 et 3
necessarius, instantia interim suspenditur.
§ 2. Alium autem tutorem vel curatorem iudex quam primum constituat; procuratorem vero ad litem
constituere potest, si pars neglexerit intra brevem terminum ab ipso iudice statutum.
Can. 1520 - Si nullus actus processualis, nullo obstante impedimento, ponatur a partibus per sex menses,
instantia perimitur. Lex particularis alios peremptionis terminos statuere potest.
Can. 1521 - Peremptio obtinet ipso iure et adversus omnes, minores quoque aliosve minoribus aequiparatos,
atque etiam ex officio declarari debet, salvo iure petendi indemnitatem adversus tutores, curatores, administratores,
procuratores, qui culpa se caruisse non probaverint.
Can. 1522 - Peremptio exstinguit acta processus, non vero acta causae; immo haec vim habere possunt etiam
in alia instantia, dummodo causa inter easdem personas et super eadem re intercedat; sed ad extraneos quod attinet, non
aliam vim obtinent nisi documentorum.
Can. 1523 - Perempti iudicii expensas, quas quisque ex litigantibus fecerit, ipse ferat.
Can. 1524 - § 1. In quolibet statu et gradu iudicii potest actor instantiae renuntiare; item tum actor tum pars
conventa possunt processus actis renuntiare sive omnibus sive nonnullis tantum.
§ 2. Tutores et administratores personarum iuridicarum, ut renuntiare possint instantiae, egent consilio vel
consensu eorum, quorum concursus requiritur ad ponendos actus, qui ordinariae administrationis fines excedunt.
§ 3. Renuntiatio, ut valeat, peragenda est scripto, eademque a parte vel ab eius procuratore, speciali tamen
mandato munito, debet subscribi, cum altera parte communicari, ab eaque acceptari vel saltem non impugnari, et a
iudice admitti.
Can. 1525 - Renuntiatio a iudice admissa, pro actis quibus renuntiatum est, eosdem parit effectus ac peremptio
instantiae, itemque obligat renuntiantem ad solvendas expensas actorum, quibus renuntiatum fuit.
TITULUS IV DE PROBATIONIBUS
Can. 1526 - § 1. Onus probandi incumbit ei qui asserit.
§ 2. Non indigent probatione:
1_ quae ab ipsa lege praesumuntur;

