9

LIBER VI: DE SANCTIONIBUS IN ECCLESIA

10
10.1

PARS I DE DELICTIS ET POENIS IN GENERE

TITULUS I DE DELICTORUM PUNITIONE GENERATIM
Can. 1311 - Nativum et proprium Ecclesiae ius est christifideles delinquentes poenalibus sanctionibus
coercere.
Can. 1312 - § 1. Sanctiones poenales in Ecclesia sunt:
1_ poenae medicinales seu censurae, quae in cann. 1331-1333 recensentur;
2_ poenae expiatoriae, de quibus in can. 1336.
§ 2. Lex alias poenas expiatorias constituere potest, quae christifidelem aliquo bono spirituali vel temporali
privent et supernaturali Ecclesiae fini sint consentaneae.
§ 3. Praeterea remedia poenalia et paenitentiae adhibentur, illa quidem praesertim ad delicta praecavenda, hae
potius ad poenam substituendam vel augendam.
TITULUS II DE LEGE POENALI AC DE PRAECEPTO POENALI
Can. 1313 - § 1. Si post delictum commissum lex mutetur, applicanda est lex reo favorabilior.
§ 2. Quod si lex posterior tollat legem vel saltem poenam, haec statim cessat.
Can. 1314 - Poena plerumque est ferendae sententiae, ita ut reum non teneat, nisi postquam irrogata sit; est
autem latae sententiae, ita ut in eam incurratur ipso facto commissi delicti, si lex vel praeceptum id expresse statuat.
Can. 1315 - § 1. Qui legislativam habet potestatem, potest etiam poenales leges ferre; potest autem suis
legibus etiam legem divinam vel legem ecclesiasticam, a superiore auctoritate latam, congrua poena munire, servatis
suae competentiae limitibus ratione territorii vel personarum.
§ 2. Lex ipsa potest poenam determinare vel prudenti iudicis aestimatione determinandam relinquere.
§ 3. Lex particularis potest etiam poenis universali lege constitutis in aliquod delictum alias addere; id autem
ne faciat, nisi ex gravissima necessitate. Quod si lex universalis indeterminatam vel facultativam poenam comminetur,
lex particularis potest etiam in illius locum poenam determinatam vel obligatoriam constituere.
Can. 1316 - Curent Episcopi dioecesani ut, quatenus fieri potest, in eadem civitate vel regione uniformes
ferantur, si quae ferendae sint, poenales leges.
Can. 1317 - Poenae eatenus constituantur, quatenus vere necessariae sint ad aptius providendum ecclesiasticae
disciplinae. Dimissio autem e statu clericali lege particulari constitui nequit.
Can. 1318 - Latae sententiae poenas ne comminetur legislator, nisi forte in singularia quaedam delicta dolosa,
quae vel graviori esse possint scandalo vel efficaciter puniri poenis ferendae sententiae non possint; censuras autem,
praesertim excommunicationem, ne constituat, nisi maxima cum moderatione et in sola delicta graviora.
Can. 1319 - § 1. Quatenus quis potest vi potestatis regiminis in foro externo praecepta imponere, eatenus
potest etiam poenas determinatas, exceptis expiatoriis perpetuis, per praeceptum comminari.
§ 2. Praeceptum poenale ne feratur, nisi re mature perpensa, et iis servatis, quae in cann.
1317 et 1318 de legibus particularibus statuuntur.
Can. 1320 - In omnibus in quibus religiosi subsunt Ordinario loci, possunt ab eodem poenis coerceri.
TITULUS III DE SUBIECTO POENALIBUS SANCTIONIBUS OBNOXIO
Can. 1321 - § 1. Nemo punitur, nisi externa legis vel praecepti violatio, ab eo commissa, sit graviter
imputabilis ex dolo vel ex culpa.
§ 2. Poena lege vel praecepto statuta is tenetur, qui legem vel praeceptum deliberate violavit; qui vero id egit
ex omissione debitae diligentiae, non punitur, nisi lex vel praeceptum aliter caveat.
§ 3. Posita externa violatione, imputabilitas praesumitur, nisi aliud appareat.
Can. 1322 - Qui habitualiter rationis usu carent, etsi legem vel praeceptum violaverint dum sani videbantur,
delicti in incapaces habentur.
Can. 1323 - Nulli poenae est obnoxius qui, cum legem vel praeceptum violavit:
1_ sextum decimum aetatis annum nondum explevit;
2_ sine culpa ignoravit se legem vel praeceptum violare; ignorantiae autem inadvertentia et error aequiparantur
3_ egit ex vi physica vel ex casu fortuito, quem praevidere vel cui praeviso occurrere non potuit;
4_ metu gravi, quamvis relative tantum, coactus egit, aut ex necessitate vel gravi incommodo, nisi tamen actus
sit intrinsece malus aut vergat in animarum damnum;
5_ legitimae tutelae causa contra iniustum sui vel alterius aggressorem egit, debitum servans moderamen;
6_ rationis usu carebat, firmis praescriptis cann. 1324, § 1, n. 2 et 1325;
7_ sine culpa putavit aliquam adesse ex circumstantiis, de quibus in nn. 4 vel 5.
Can. 1324 - § 1. Violationis auctor non eximitur a poena, sed poena lege vel praecepto statuta temperari debet
vel in eius locum paenitentia adhiberi,si delictum patratum sit:
1_ ab eo, qui rationis usum imperfectum tantum habuerit;

