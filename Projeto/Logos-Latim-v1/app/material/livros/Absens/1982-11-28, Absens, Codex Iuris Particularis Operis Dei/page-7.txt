40. Si, ratione officii ecclesiastici ve¡ personalis competentiae, hi sacerdotes ad Consilium presbyterale aliaque organa
dioecesana invitantur, pro posse participare debent, praehabita tamen licentia Praelati Operis Dei vel eius Vicarii.
41. In cunctis dioecesibus in quibus suum ministerium exercent, hi sacerdotes apostolicae caritatis nexibus
coniunguntur cum ceteris sacerdotibus presbyterii uniuscuiusque dioecesis.
42. Praeter clericos de quibus in nn. 36 et 37, ipsi Societati Sacerdotali Sanctae Crucis adscribi etiam valent, ad
normam n. 58, tam socii Aggregati quam socii Supernumerarii, quin tamen inter Praelaturae clericos adnumerentur,
nam unusquisque pertinere perget ad suum presbyterium dioecesanum, sub iurisdictione unius respectivi Episcopi.
43. Societati Sacerdotali Sanctae Crucis adnumerari etiam possunt, ut associati Cooperatores, alii clerici alicui dioecesi
incardinati, qui Societati adiumentum praestant oratione, eleemosynis et, si fieri possit, etiam proprio cuiusque
ministerio sacerdotali.
CAPUT II
DE PROMOTIONE AD SACROS ORDINES ET DE PRESBYTERORUM MISSIONE CANONICA
44. Illi tantum Numerarü et Aggregati Operis Dei ad sacros Ordines promoveantur, quos Praelatus vocatione ad
sacerdotium ministeriale praeditos noverit et Operi Dei eiusque ministerüs necessarios vel congruentes iudicaverit. Qui
autem Ordines appetere exoptant, desiderium suum Praelato exponere possunt, sed eius decisioni acquiescere debent.
45. Ut quis Numerarius vel Aggregatus ad Ordines promover¡ valeat, praeter carentiam irregularitatum aliorumque
impedimentorum, de quibus in iure universali, requiritur —servato quoque praescripto n. 37— ut sit speciali aptitudine
ornatus ad munera sacerdotalia prout in Praelatura exercenda sunt, et sit saltem viginti quinque annos natus antequam
presbyteratum recipiat.
46. Ad formationem quod attinet candidatorum ad sacerdotium, accurate serventur normae iuris universalis et proprii
Praelaturae.
47. Adscriptio inter candidatos per liturgicum admissionis ritum, ministeriorum collatio necnon promotio ad sacros
Ordines Praelato reservantur, post praeviam uniuscuiusque candidati declarationem propria manu exaratam et
subscriptam, qua testificetur se sponte ac libere sacros Ordines suscepturum atque se ministerio ecclesiastico perpetuo
mancipaturum esse, insimul petens ut ad Ordinem recipiendum admittatur.
48. Litteras dimissorias pro ordinatione dat Praelatus Operis Dei, qui potest promovendos ab interstitiis necnon a
defectu aetatis his in Statutis requisitae dispensare, non tamen ultra annum.
49. Qui ad sacros Ordines vocantur, non modo requisita a canonibus praescripta habere debent, praesertim specialem in
disciplinis ecclesiasticis cognitionem, verum etiam emineant pietate, vitae integritate, animarum zelo, erga SS.
Eucharistiam fervido amore, ac desiderio imitandi quod quotidie tractare debent.
50. § 1. Cum sacros Ordines recipiunt, clerici ad nutum Praelati manent quoad primam et ulteriores destinationes ad
unam vel aliam Operis Dei circumscriptionem.
§ 2. Missio canonica sacerdotibus confertur a Praelato, per se vel per respectivos Vicarios circumscriptionum, semper
quidem iuxta normas a Praelato statutas, ipsis concedendo opportunas licentias ministeriales, Sacrum nempe litandi,
Verbum Dei praedicandi atque confessiones excipiendi.
§ 3. Haec facultas audiendi confessiones, quae ab Ordinario Praelaturae presbyteris quibuslibet conferri potest,
extenditur ad omnes fideles Praelaturae atque Societatis Sacerdotalis Sanctae Crucis socios secundum tenorem ipsius
concessionis, necnon ad illos omnes qui in Centris Operis Dei diu noctuque degunt.

