Gai Institvtionvm Commentarivs
GAI INSTITVTIONVM COMMENTARIVS PRIMVS

[I. De iure civili et naturali.] 1. Omnes populi, qui legibus et moribus reguntur, partim suo proprio, partim
communi omnium hominum iure utuntur: Nam quod quisque populus ipse sibi ius constituit, id ipsius proprium
est vocaturque ius civile, quasi ius proprium civitatis; quod vero naturalis ratio inter omnes homines constituit, id
apud omnes populos peraeque custoditur vocaturque ius gentium, quasi quo iure omnes gentes utuntur. Populus
itaque Romanus partim suo proprio, partim communi omnium hominum iure utitur. Quae singula qualia sint,
suis locis proponemus.
2. Constant autem iura populi Romani ex legibus, plebiscitis, senatus consultis, constitutionibus principum,
edictis eorum, qui ius edicendi habent, responsis prudentium. 3. Lex est, quod populus iubet atque constituit.
Plebiscitum est, quod plebs iubet atque constituit. Plebs autem a populo eo distat, quod populi appellatione
universi cives significantur, connumeratis et patriciis; plebis autem appellatione sine patriciis ceteri cives
significantur; unde olim patricii dicebant plebiscitis se non teneri, quia sine auctoritate eorum facta essent; sed
postea lex Hortensia lata est, qua cautum est, ut plebiscita universum populum tenerent: Itaque eo modo legibus
exaequata sunt.
4. Senatus consultum est, quod senatus iubet atque constituit; idque legis vicem optinet, quamvis [de ea re] fuerit
quaesitum. 5. Constitutio principis est, quod imperator decreto vel edicto vel epistula constituit. Nec umquam
dubitatum est, quin id legis vicem optineat, cum ipse imperator per legem imperium accipiat.
6. Ius autem edicendi habent magistratus populi Romani. Sed amplissimum ius est in edictis duorum praetorum,
urbani et peregrini, quorum in provinciis iurisdictionem praesides earum habent; item in edictis aedilium
curulium, quorum iurisdictionem in provinciis populi Romani quaestores habent; nam in provincias Caesaris
omnino quaestores non mittuntur, et ob id hoc edictum in his provinciis non proponitur. 7. Responsa prudentium
sunt sententiae et opiniones eorum, quibus permissum est iura condere. Quorum omnium si in unum sententiae
concurrunt, id, quod ita sentiunt, legis vicem optinet; si vero dissentiunt, iudici licet quam velit sententiam sequi;
idque rescripto divi Hadriani significatur.
[II. De iuris divisione.] 8. Omne autem ius, quo utimur, vel ad personas pertinet vel ad res vel ad actiones. Sed
prius videamus de personis.
[III. De condicione hominum.] 9. Et quidem summa divisio de iure personarum haec est, quod omnes homines
aut liberi sunt aut servi. 10. Rursus liberorum hominum alii ingenui sunt, alii libertini. 11. lngenui sunt, qui liberi
nati sunt; libertini, qui ex iusta servitute manumissi sunt. 12. Rursus libertinorum tria sunt genera: Nam aut cives
Romani aut Latini aut dediticiorum numero sunt. De quibus singulis dispiciamus; ac prius de dediticiis.
[IIII. De dediticiis vel lege Aelia Sentia.] 13. Lege itaque Aelia Sentia cavetur, ut, qui servi a dominis poenae
nomine vincti sunt, quibusve stigmata inscripta sunt, deve quibus ob noxam quaestio tormentis habita sit et in ea
noxa fuisse convicti sunt, quive ut ferro aut cum bestiis depugnarent traditi sint, inve ludum custodiamve
coniecti fuerint, et postea vel ab eodem domino vel ab alio manumissi, eiusdem condicionis liberi fiant, cuius
condicionis sunt peregrini dediticii.
[V. De peregrinis dediticiis.] 14. Vocantur autem peregrini dediticii hi, qui quondam adversus populum
Romanum armis susceptis pugnaverunt, deinde victi se dediderunt. 15. Huius ergo turpitudinis servos
quocumque modo et cuiuscumque aetatis manumissos, etsi pleno iure dominorum fuerint, numquam aut cives
Romanos aut Latinos fieri dicemus, sed omni modo dediticiorum numero constitui intellegemus.
16. Si vero in nulla tali turpitudine sit servus, manumissum modo civem Romanum modo Latinum fieri dicemus.
17. Nam in cuius persona tria haec concurrunt, ut maior sit annorum triginta, et ex iure Quiritium domini, et iusta
ac legitima manumissione liberetur, id est vindicta aut censu aut testamento, is civis Romanus fit; sin vero
aliquid eorum deerit, Latinus erit.
[VI. De manumissione vel causae probatione.] 18. Quod autem de aetate servi requiritur, lege Aelia Sentia
introductum est. Nam ea lex minores XXX annorum servos non aliter voluit manumissos cives Romanos fieri,
quam si vindicta, apud consilium iusta causa manumissionis adprobata, liberati fuerint. 19. Iusta autem causa
manumissionis est, veluti si quis filium flliamve aut fratrem sororemve naturalem aut alumnum aut paedagogum
aut servum procuratoris habendi gratia aut ancillam matrimonii causa apud consilium manumittat.
[VII. De consilio adhibendo.] 20. Consilium autem adhibetur in urbe Roma quidem quinque senatorum et
quinque equitum Romanorum puberum, in provinciis autem viginti recuperatorum civium Romanorum. Idque fit
ultimo die conventus; sed Romae certis diebus apud consilium manumittuntur. Maiores vero triginta annorum
servi semper manumitti solent, adeo ut vel in transitu manumittantur, veluti cum praetor aut pro consule in
balneum vel in theatrum eat.
1

