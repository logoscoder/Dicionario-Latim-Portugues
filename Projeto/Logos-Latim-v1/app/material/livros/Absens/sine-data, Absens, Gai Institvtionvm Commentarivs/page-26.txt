277. Item quamuis non possimus post mortem eius, qui nobis heres extiterit, alium in locum eius heredem
instituere, tamen possumus eum rogare, ut, cum morietur, alii eam hereditatem totam uel ex parte restituat; et
quia post mortem quoque heredis fideicommissum dari potest, idem efficere possumus et si ita scripserimus:
CVM TITIVS HERES MEVS MORTVVS ERIT, VOLO HEREDITATEM MEAM AD PVBLIVM MAEVIVM
PERTINERE. utroque autem modo, tam hoc quam illo, Titius heredem suum obligatum relinquit de
fideicommisso restituendo.
278. Praeterea legata per formulam petimus; fideicommissa uero Romae quidem apud consulem uel apud eum
praetorem, qui praecipue de fideicommissis ius dicit, persequimur, in prouinciis uero apud praesidem prouinciae.
279. Item de fideicommissis semper in urbe ius dicitur, de legatis uero, cum res aguntur.
280. Item fideicommissorum usurae et fructus debentur, si modo moram solutionis fecerit, qui fideicommissum
debebit; legatorum uero usurae non debentur, idque rescripto diui Hadriani significatur. scio tamen Iuliano
placuisse in eo legato, quod sinendi modo relinquitur, idem iuris esse, quod in fideicommissis; quam sententiam
et his temporibus magis optinere uideo.
281. Item legata Graece scripta non ualent; fideicommissa uero ualent.
282. Item si legatum per damnationem relictum heres infitietur, in duplum cum eo agitur; fideicommissi uero
nomine semper in simplum persecutio est.
283. Item quod quisque ex fideicommisso plus debito per errorem soluerit, repetere potest; at id, quod ex causa
falsa per damnationem legati plus debito solutum sit, repeti non potest. idem scilicet iuris est de eo legato, quod
non debitum uel ex hac uel ex illa causa per errorem solutum fuerit.
284. Erant etiam aliae differentiae, quae nunc non sunt.
285. Ut ecce peregrini poterant fideicommissa capere, et fere haec fuit origo fideicommissorum. sed postea id
prohibitum est, et nunc ex oratione diui Hadriani senatus consultum factum est, ut ea fideicommissa fisco
uindicarentur.
286. Caelibes quoque, qui per legem Iuliam hereditates legataque capere prohibentur, olim fideicommissa
uidebantur capere posse.
286a. Item orbi, qui per legem Papiam ob id, quod liberos non habent, dimidias partes hereditatum legatorumque
perdunt, olim solida fideicommissa uidebantur capere posse. sed postea senatus consulto Pegasiano proinde
fideicommissa quoque ac legata hereditatesque capere posse prohibiti sunt; eaque translata sunt ad eos, qui in eo
testamento liberos habent, aut si nulli liberos habebunt, ad populum, sicuti iuris est in legatis et in hereditatibus,
quae eadem aut simili ex causa caduca fiunt.
287. Item olim incertae personae uel postumo alieno per fideicommissum relinqui poterat, quamuis neque heres
institui neque legari ei posset. sed senatus consulto, quod auctore diuo Hadriano factum est, idem in
fideicommissis, quod in legatis hereditatibusque constitutum est.
288. Item poenae nomine iam non dubitatur nec per fideicommissum quidem relinqui posse.
289. Sed quamuis in multis iuris partibus longe latior causa sit fideicommissorum quam eorum, quae directo
relincuntur, in quibusdam tantundem ualeant, tamen tutor non aliter testamento dari potest quam directo, ueluti
hoc modo: LIBERIS MEIS TITIVS TVTOR ESTO, uel ita: LIBERIS MEIS TITIVM TVTOREM DO; per
fideicommissum uero dari non potest.

26

