120. Sed uideamus, an etiam si frater aut patruus extent, potiores scriptis heredibus habeantur; rescripto enim
imperatoris Antonini significatur eos, qui secundum tabulas testamenti non iure factas bonorum possessionem
petierint, posse aduersus eos, qui ab intestato uindicant hereditatem, defendere se per exceptionem doli mali.
121. Quod sane quidem ad masculorum testamenta pertinere certum est; item ad feminarum, quae ideo non
utiliter testatae sunt, quod uerbi gratia familiam non uendiderint aut nuncupationis uerba locutae non sint: an
autem et ad ea testamenta feminarum, quae sine tutoris auctoritate fecerint, haec constitutio pertineat, uidebimus.
122. Loquimur autem de his scilicet feminis, quae non in legitima parentium aut patronorum tutela sunt, sed [de
his] quae alterius generis tutores habent, qui etiam inuiti coguntur auctores fieri. alioquin parentem et patronum
sine auctoritate eius facto testamento non summoueri palam est.
123. Item qui filium in potestate habet, curare debet, ut eum uel heredem instituat uel nominatim exheredet;
alioquin si eum silentio praeterierit, inutiliter testabitur: adeo quidem, ut nostri praeceptores existiment, etiam si
uiuo patre filius defunctus sit, neminem heredem ex eo testamento existere posse, scilicet quia statim ab initio
non constiterit institutio; sed diuersae scholae auctores, si quidem filius mortis patris tempore uiuat, sane
impedimento eum esse scriptis heredibus et illum ab intestato heredem fieri confitentur; si uero ante mortem
patris interceptus sit, posse ex testamento hereditatem adiri putant, nullo iam filio impedimento; quia scilicet
existimant non statim ab initio inutiliter fieri testamentum filio praeterito.
124. Ceteras uero liberorum personas si praeterierit testator, ualet testamentum: sed praeteritae istae personae
scriptis heredibus in partem adcrescunt, si sui heredes sint, in uirilem, si extranei, in dimidiam: id est, si quis tres
uerbi gratia filios heredes instituerit et filiam praeterierit, filia adcrescendo pro quarta parte fit heres et ea ratione
id consequitur, quod ab intestato patre mortuo habitura esset; at si extraneos ille heredes instituerit et filiam
praeterierit, filia adcrescendo ex dimidia parte fit heres. quae de filia diximus, eadem et de nepote deque
omnibus ceteris liberorum personis seu masculini seu feminini sexus dicta intellegemus.
125. Quid ergo est? licet hae secundum ea, quae diximus, scriptis heredibus dimidiam partem modo detrahant,
tamen praetor eis contra tabulas bonorum possessionem promittit, qua ratione extranei heredes a tota hereditate
repelluntur et efficiuntur sine re heredes.
126. Et hoc iure utebamur, quasi nihil inter feminas et masculos interesset; sed nuper imperator Antoninus
significauit rescripto suas non plus nancisci feminas per bonorum possessionem, quam quod iure adcrescendi
consequerentur. quod in emancipatarum quoque personis obseruandum est, ut nimirum hae quoque, quod
adcrescendi iure habiturae essent, si in potestate fuissent, id ipsum etiam per bonorum possessionem habeant.
127. Sed si quidem filius a patre exheredetur, nominatim exheredari debet; alioquin non prodest eum exheredari.
nominatim autem exheredari uidetur, siue ita exheredetur: TITIVS FILIVS MEVS EXHERES ESTO, siue ita:
FILIVS MEVS EXHERES ESTO, non adiecto proprio nomine.
128. Ceterae uero liberorum personae uel feminini sexus uel masculini satis inter ceteros exheredantur, id est his
uerbis: CETERI OMNES EXHEREDES SVNTO, quae uerba statim post institutionem heredum adici solent. sed
hoc ita est iure ciuili.
129. Nam praetor omnes uirilis sexus liberorum personas, id est nepotes quoque et pronepotes [. . . . . 2 1/3
versus legi nequeunt . . . . . . . ]
130. Postumi quoque liberi nominatim uel heredes institui debent uel exheredari.
131. Et in eo par omnium condicio est, quod et in filio postumo et in quolibet ex ceteris liberis siue feminini
sexus siue masculini praeterito ualet quidem testamentum, sed postea adgnatione postumi siue postumae
rumpitur, et ea ratione totum infirmatur. ideoque si mulier, ex qua postumus aut postuma sperabatur, abortum
fecerit, nihil impedimento est scriptis heredibus ad hereditatem adeundam.
132. Sed feminini quidem sexus personae uel nominatim uel inter ceteros exheredari solent, dum tamen, si inter
ceteros exheredentur, aliquid eis legetur, ne uideantur per obliuionem praeteritae esse: masculini uero sexus
liberorum personas placuit non aliter recte exheredari, nisi nominatim exheredentur, hoc scilicet modo
QVICVMQVE MIHI FILIVS GENITVS FVERIT EXHERES ESTO. [. . . . . vv. 9 1/2 . . . . . . . ]
133. Postumorum autem loco sunt et hi, qui in sui heredis locum succedendo quasi adgnascendo fiunt parentibus
sui heredes: ut ecce si filium et ex eo nepotem neptemue in potestate habeam, quia filius gradu praecedit, is solus
iura sui heredis habet, quamuis nepos quoque et neptis ex eo in eadem potestate sint; sed si filius meus me uiuo
moriatur aut qualibet alia ratione exeat de potestate mea, incipit nepos neptisue in eius locum succedere, et eo
modo iura suorum heredum quasi adgnatione nanciscuntur.
134. Ne ergo eo modo rumpatur mihi testamentum, sicut ipsum filium uel heredem instituere uel exheredare
debeo, ne non iure faciam testamentum, ita et nepotem neptemue ex eo necesse est mihi uel heredem instituere
uel exheredare, ne forte, me uiuo filio mortuo, succedendo in locum eius nepos neptisue quasi adgnatione rumpat
testamentum: idque lege Iunia Vellaea prouisum est, in qua simul exheredationis modus notatur, ut uirilis sexus
nominatim, feminini uel nominatim uel inter ceteros exheredentur, dum tamen iis, qui inter ceteros exheredantur,
aliquid legetur.
135. Emancipatos liberos iure ciuili neque heredes instituere neque exheredare necesse est, quia non sunt sui
heredes: sed praetor omnes tam feminini quam masculini sexus, si heredes non instituantur, exheredari iubet,
17

