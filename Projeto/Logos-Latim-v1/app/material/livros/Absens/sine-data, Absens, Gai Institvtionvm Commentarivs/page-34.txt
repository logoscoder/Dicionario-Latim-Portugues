soluendo sint, partes petere. eo igitur distat haec epistula a lege Furia, quod si quis ex sponsoribus aut
fidepromissoribus soluendo non sit, hoc onus ad ceteros non pertinet, si uero ex fideiussoribus, ad ceteros
quoque pertinet.
121a. Sed cum lex Furia tantum in Italia locum habeat, euenit, ut in ceteris prouinciis sponsores quoque et
fidepromissores proinde ac fideiussores in perpetuum teneantur et singuli in solidum obligentur, nisi ex epistula
diui Hadriani hi quoque adiuuentur in parte.
122. Praeterea inter sponsores et fidepromissores lex Apuleia quandam societatem introduxit. nam si quis horum
plus sua portione soluerit, de eo, quod amplius dederit, aduersus ceteros actiones constituit. quae lex ante legem
Furiam lata est, quo tempore in solidum obligabantur. unde quaeritur, an post legem Furiam adhuc legis
Apuleiae beneficium supersit; et utique extra Italiam superest. nam lex quidem Furia tantum in Italia ualet,
Apuleia uero etiam in ceteris prouinciis. sed an etiam in Italia beneficium legis Apuleiae supersit, ualde
quaeritur. ad fideiussores autem lex Apuleia non pertinet. itaque si creditor ab uno totum consecutus fuerit, huius
solius detrimentum erit, scilicet si is, pro quo fideiussit, soluendo non sit. sed ut ex supra dictis apparet, is, a quo
creditor totum petit, poterit ex epistula diui Hadriani desiderare, ut pro parte in se detur actio.
123. Praeterea lege Cicereia cautum est, ut is, qui sponsores aut fidepromissores accipiat, praedicat palam et
declaret, et de qua re satis accipiat et quot sponsores aut fidepromissores in eam obligationem accepturus sit; et
nisi praedixerit, permittitur sponsoribus et fidepromissoribus intra diem XXX. praeiudicium postulare, quo
quaeratur, an ex ea lege praedictum sit; et si iudicatum fuerit praedictum non esse, liberantur. qua lege
fideiussorum mentio nulla fit; sed in usu est, etiam si fideiussores accipiamus, praedicere.
124. Sed beneficium legis Corneliae omnibus commune est. qua lege idem pro eodem apud eundem eodem anno
uetatur in ampliorem summam obligari creditae pecuniae quam in XX milia; et quamuis sponsores uel
fidepromissores in amplam pecuniam, uelut in sestertium C milia se obligauerint, tamen dumtaxat in XX milia
tenentur. pecuniam autem creditam dicimus non solum eam, quam credendi causa damus, sed omnem, quam
tum, cum contrahitur obligatio, certum est debitum iri, id est, quae sine ulla condicione deducitur in
obligationem; itaque et ea pecunia, quam in diem certum dari stipulamur, eodem numero est, quia certum est
eam debitum iri, licet post tempus petatur. appellatione autem pecuniae omnes res in ea lege significantur; itaque
et si uinum uel frumentum aut si fundum uel hominem stipulemur, haec lex obseruanda est.
125. Ex quibusdam tamen causis permittit ea lex in infinitum satis accipere, ueluti si dotis nomine uel eius, quod
ex testamento tibi debeatur, aut iussu iudicis satis accipiatur. et adhuc lege uicesima hereditatium cauetur, ut ad
eas satisdationes, quae ex ea lege proponuntur, lex Cornelia non pertineat.
126. In eo quoque iure par condicio est omnium, sponsorum, fidepromissorum, fideiussorum, quod ita obligari
non possunt, ut plus debeant, quam debet is, pro quo obligantur. at ex diuerso, ut minus debeant, obligari
possunt, sicut in adstipulatoris persona diximus; nam ut adstipulatoris, ita et horum obligatio accessio est
principalis obligationis, nec plus in accessione esse potest quam in principali reo.
127. In eo quoque par omnium causa est, quod si quid pro reo soluerint, eius reciperandi causa habent cum eo
mandati iudicium; et hoc amplius sponsores ex lege Publilia propriam habent actionem in duplum, quae
appellatur depensi.
128. Litteris obligatio fit ueluti in nominibus transscripticiis. fit autem nomen transscripticium duplici modo, uel
a re in personam uel a persona in personam.
129. A re in personam transscriptio fit, ueluti si id, quod tu ex emptionis causa aut conductionis aut societatis
mihi debeas, id expensum tibi tulero.
130. A persona in personam transscriptio fit, ueluti si id, quod mihi Titius debet, tibi id expensum tulero, id est si
Titius te pro se delegauerit mihi.
131. Alia causa est eorum nominum, quae arcaria uocantur. in his enim rei, non litterarum obligatio consistit,
quippe non aliter ualent, quam si numerata sit pecunia; numeratio autem pecuniae rei facit obligationem. qua de
causa recte dicemus arcaria nomina nullam facere obligationem, sed obligationis factae testimonium praebere.
132. Unde non proprie dicitur arcariis nominibus etiam peregrinos obligari, quia non ipso nomine, sed
numeratione pecuniae obligantur; quod genus obligationis iuris gentium est.
133. Transscripticiis uero nominibus an obligentur peregrini, merito quaeritur, quia quodam modo iuris ciuilis
est talis obligatio; quod Neruae placuit. Sabino autem et Cassio uisum est, si a re in personam fiat nomen
transscripticium, etiam peregrinos obligari; si uero a persona in personam, non obligari.
134. Praeterea litterarum obligatio fieri uidetur chirografis et syngrafis, id est, si quis debere se aut daturum se
scribat, ita scilicet, si eo nomine stipulatio non fiat. quod genus obligationis proprium peregrinorum est.
135. Consensu fiunt obligationes in emptionibus et uenditionibus, locationibus conductionibus, societatibus,
mandatis.
136. Ideo autem istis modis consensu dicimus obligationes contrahi, quod neque uerborum neque scripturae ulla
proprietas desideratur, sed sufficit eos, qui negotium gerunt, consensisse. unde inter absentes quoque talia
negotia contrahuntur, ueluti per epistulam aut per internuntium, cum alioquin uerborum obligatio inter absentes
fieri non possit.
34

