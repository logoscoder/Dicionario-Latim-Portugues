20. Idem iuris est, si ideo liberi non sint in potestate patris, quia sint cum eo ciuitate Romana donati nec ab
imperatore in potestatem redacti fuerint.
21. Item agnati kapite deminuti non admittuntur ex ea lege ad hereditatem, quia nomen agnationis capitis
deminutione perimitur.
22. Item proximo agnato non adeunte hereditatem nihilo magis sequens iure legitimo admittitur.
23. Item feminae agnatae, quaecumque consanguineorum gradum excedunt, nihil iuris ex lege habent.
24. Similiter non admittuntur cognati, qui per feminini sexus personas necessitudine iunguntur, adeo quidem, ut
nec inter matrem et filium filiamue ultro citroque hereditatis capiendae ius conpetat, praeterquam si per in
manum conuentionem consanguinitatis iura inter eos constiterint.
25. Sed hae iuris iniquitates edicto praetoris emendatae sunt. 26. Nam eos omnes, qui legitimo iure deficiuntur,
uocat ad hereditatem, proinde ac si in potestate parentis mortis tempore fuissent, siue soli sint, siue etiam sui
heredes, id est qui in potestate patris fuerunt, concurrant.
27. Adgnatos autem capite deminutos non secundo gradu post suos heredes uocat, id est, non eo gradu uocat, quo
per legem uocarentur, si kapite minuti non essent, sed tertio proximitatis nomine. licet enim capitis deminutione
ius legitimum perdiderint, certe cognationis iura retinent. itaque si quis alius sit, qui integrum ius agnationis
habebit, is potior erit, etiamsi longiore gradu fuerit.
28. Idem iuris est, ut quidam putant, in eius agnati persona, qui proximo agnato omittente hereditatem nihilo
magis iure legitimo admittitur; sed sunt, qui putant hunc eodem gradu a praetore uocari, quo etiam per legem
agnatis hereditas datur.
29. Feminae certe agnatae, quae consanguineorum gradum excedunt, tertio gradu uocantur, id est, si neque suus
heres neque agnatus ullus erit.
30. Eodem gradu uocantur etiam eae personae, quae per feminini sexus personas copulatae sunt.
31. Liberi quoque, qui in adoptiua familia sunt, ad naturalium parentum hereditatem hoc eodem gradu uocantur.
32. Quos autem praetor uocat ad hereditatem, hi heredes ipso quidem iure non fiunt: nam praetor heredes facere
non potest; per legem enim tantum uel similem iuris constitutionem heredes fiunt, uelut per senatus consultum et
constitutionem principalem: sed cum eis praetor dat bonorum possessionem, loco heredum constituuntur.
33. Adhuc autem etiam alios conplures gradus praetor facit in bonorum possessionibus dandis, dum id agit, ne
quis sine successore moriatur. de quibus in his commentariis consulto non agimus, quia hoc ius totum propriis
commentariis exsecuti sumus. 33a Hoc solum admonuisse sufficit, [. . . . . vv. 3 exceptis frustulis legi
nequeunt . . . . . . . ] per in manum conuentionem iura consanguinitatis nacta [. . . . . vv. 29 . . . . . . . ]
34. Aliquando tamen neque emendandi neque impugnandi ueteris iuris, sed magis confirmandi gratia pollicetur
bonorum possessionem. nam illis quoque, qui recte facto testamento heredes instituti sunt, dat secundum tabulas
bonorum possessionem: item ab intestato heredes suos et agnatos ad bonorum possessionem uocat. quibus
casibus beneficium eius in eo solo uidetur aliquam utilitatem habere, ut is, qui ita bonorum possessionem petit,
interdicto, cuius principium est QVORVM BONORVM, uti possit, cuius interdicti quae sit utilitas, suo loco
proponemus; alioquin remota quoque bonorum possessione ad eos hereditas pertinet iure ciuili.
35. Ceterum saepe quibusdam ita datur bonorum possessio, ut is, cui data sit, non optineat hereditatem; quae
bonorum possessio dicitur sine re.
36. Nam si uerbi gratia iure facto testamento heres institutus creuerit hereditatem, sed bonorum possessionem
secundum tabulas testamenti petere noluerit, contentus eo, quod iure ciuili heres sit, nihilo minus ii, qui nullo
facto testamento ad intestati bona uocantur, possunt petere bonorum possessionem; sed sine re ad eos [hereditas]
pertinet, cum testamento scriptus heres euincere hereditatem possit.
37. Idem iuris est, si intestato aliquo mortuo suus heres noluerit petere bonorum possessionem, contentus
legitimo iure. nam et agnato competit quidem bonorum possessio, sed sine re, quia euinci hereditas a suo herede
potest. et illud conuenienter dicetur: si ad agnatum iure ciuili pertinet hereditas et is adierit hereditatem, sed
bonorum possessionem petere noluerit, et si quis ex proximis cognatis petierit, sine re habebit bonorum
possessionem propter eandem rationem.
38. Sunt et alii quidam similes casus, quorum aliquos superiore commentario tradidimus.
39. Nunc de libertorum bonis uideamus.
40. Olim itaque licebat liberto patronum suum impune testamento praeterire. nam ita demum lex XII tabularum
ad hereditatem liberti uocabat patronum, si intestatus mortuus esset libertus nullo suo herede relicto. itaque
intestato quoque mortuo liberto, si is suum heredem reliquerat, nihil in bonis eius patrono iuris erat; et si quidem
ex naturalibus liberis aliquem suum heredem reliquisset, nulla uidebatur esse querella; si uero uel adoptiuus
filius filiaue uel uxor, quae in manu esset, suus uel sua heres esset, aperte iniquum erat nihil iuris patrono
superesse.
41. Qua de causa postea praetoris edicto haec iuris iniquitas emendata est. siue enim faciat testamentum libertus,
iubetur ita testari, ut patrono suo partem dimidiam bonorum suorum relinquat, et si aut nihil aut minus quam
partem dimidiam reliquerit, datur patrono contra tabulas testamenti partis dimidiae bonorum possessio; si uero
intestatus moriatur suo herede relicto adoptiuo filio uel uxore, quae in manu ipsius esset, uel nuru, quae in manu
filii eius fuerit, datur aeque patrono aduersus hos suos heredes partis dimidiae bonorum possessio. prosunt autem
28

