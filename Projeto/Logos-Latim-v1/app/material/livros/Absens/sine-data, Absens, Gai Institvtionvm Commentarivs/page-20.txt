170. Omnis autem cretio certo tempore constringitur. in quam rem tolerabile tempus uisum est centum dierum:
potest tamen nihilo minus iure ciuili aut longius aut breuius tempus dari; longius tamen interdum praetor coartat.
171. Et quamuis omnis cretio certis diebus constringatur, tamen alia cretio uulgaris uocatur, alia certorum
dierum: uulgaris illa, quam supra exposuimus, id est, in qua adiciuntur haec uerba: QVIBVS SCIET
POTERITQVE: certorum dierum, in qua detractis his uerbis cetera scribuntur.
172. Quarum cretionum magna differentia est: nam uulgari cretione data nulli dies conputantur, nisi quibus
scierit quisque se heredem esse institutum et possit cernere; certorum uero dierum cretione data etiam nescienti
se heredem institutum esse numerantur dies continui; item ei quoque, qui aliqua ex causa cernere prohibetur, et
eo amplius ei, qui sub condicione heres institutus est, tempus numeratur; unde melius et aptius est uulgari
cretione uti.
173. Continua haec cretio uocatur, quia continui dies numerantur; sed quia tamen dura est haec cretio, altera
magis in usu habetur; unde etiam uulgaris dicta est. [De substitutionibus.]
174. Interdum duos pluresue gradus heredum facimus, hoc modo: L. TITIVS HERES ESTO CERNITOQVE IN
DIEBVS CENTVM PROXIMIS, QVIBVS SCIES POTERISQVE. QVOD NI ITA CREVERIS, EXHERES
ESTO. TVM MEVIVS HERES ESTO CERNITOQVE IN DIEBVS CENTVM et reliqua; et deinceps in
quantum uelimus, substituere possumus.
175. Et licet nobis uel unum in unius locum substituere pluresue, et contra in plurium locum uel unum uel plures
substituere.
176. Primo itaque gradu scriptus heres hereditatem cernendo fit heres, et substitutus excluditur; non cernendo
summouetur, etiamsi pro herede gerat, et in locum eius substitutus succedit; et deinceps si plures gradus sint, in
singulis simili ratione idem contingit.
177. Sed si cretio sine exheredatione sit data, id est in haec uerba: SI NON CREVERIS, TVM PVBLIVS
MEVIVS HERES ESTO, illud diuersum inuenitur, quod si prior omissa cretione pro herede gerat, substitutum in
partem admittit, et fiunt ambo aequis partibus heredes; quod si neque cernat neque pro herede gerat, tum sane in
uniuersum summouetur, et substitutus in totam hereditatem succedit.
178. Sed Sabino quidem placuit, quamdiu cernere et eo modo heres fieri possit prior, etiamsi pro herede gesserit,
non tamen admitti substitutum; cum uero cretio finita sit, tum pro herede gerentem admittere substitutum: aliis
uero placuit etiam superante cretione posse eum pro herede gerendo in partem substitutum admittere et amplius
ad cretionem reuerti non posse.
179. Liberis nostris inpuberibus, quos in potestate habemus, non solum ita, ut supra diximus, substituere
possumus, id est, ut si heredes non extiterint, alius nobis heres sit; sed eo amplius ut, etiamsi heredes nobis
extiterint et adhuc inpuberes mortui fuerint, sit iis aliquis heres, uelut hoc modo: TITIVS FILIVS MEVS MIHI
HERES ESTO. SI FILIVS MEVS MIHI HERES NON ERIT, SIVE HERES MIHI ERIT ET IS PRIVS
MORIATVR QVAM IN SVAM TVTELAM VENERIT, TVNC SEIVS HERES ESTO.
180. Quo casu si quidem non extiterit heres filius, substitutus patris fit heres; si uero heres extiterit filius et ante
pubertatem decesserit, ipsi filio fit heres substitutus. quam ob rem duo quodam modo sunt testamenta, aliud
patris, aliud filii, tamquam si ipse filius sibi heredem instituisset; aut certe unum est testamentum duarum
hereditatum.
181. Ceterum ne post obitum parentis periculo insidiarum subiectus uideretur pupillus, in usu est uulgarem
quidem substitutionem palam facere, id est eo loco, quo pupillum heredem instituimus; nam uulgaris substitutio
ita uocat ad hereditatem substitutum, si omnino pupillus heres non extiterit; quod accidit, cum uiuo parente
moritur, quo casu nullum substituti maleficium suspicari possumus, cum scilicet uiuo testatore omnia, quae in
testamento scripta sint, ignorentur: illam autem substitutionem, per quam, etiamsi heres extiterit pupillus et intra
pubertatem decesserit, substitutum uocamus, separatim in inferioribus tabulis scribimus easque tabulas proprio
lino propriaque cera consignamus et in prioribus tabulis cauemus, ne inferiores tabulae uiuo filio et adhuc
inpubere aperiantur. sed longe tutius est utrumque genus substitutionis separatim in inferioribus tabulis
consignari, quia si ita consignatae uel separatae fuerint substitutiones, ut diximus, ex priore potest intellegi in
altera quoque idem esse substitutus.
182. Non solum autem heredibus institutis inpuberibus liberis ita substituere possumus, ut si ante pubertatem
mortui fuerint, sit is heres, quem nos uoluerimus, sed etiam exheredatis: itaque eo casu si quid pupillo ex
hereditatibus legatisue aut donationibus propinquorum adquisitum fuerit, id omne ad substitutum pertinet.
183. Quaecumque diximus de substitutione inpuberum liberorum uel heredum institutorum uel exheredatorum,
eadem etiam de postumis intellegemus.
184. Extraneo uero heredi instituto ita substituere non possumus, ut si heres extiterit et intra aliquod tempus
decesserit, alius ei heres sit; sed hoc solum nobis permissum est, ut eum per fideicommissum obligemus, ut
hereditatem nostram totam uel ex parte restituat; quod ius quale sit, suo loco trademus.
185. Sicut autem liberi homines, ita et serui tam nostri quam alieni heredes scribi possunt.
186. Sed noster seruus simul et liber et heres esse iuberi debet, id est hoc modo: STICHVS SERVVS MEVS
LIBER HERESQVE ESTO, uel: HERES LIBERQVE ESTO.
20

