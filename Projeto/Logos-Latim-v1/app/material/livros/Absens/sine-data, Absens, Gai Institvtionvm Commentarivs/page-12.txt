MEVM ESSE AIO; deinde postquam hic uindicauerit, praetor interrogat eum, qui cedit, an contra uindicet; quo
negante aut tacente tunc ei, qui uindicauerit, eam rem addicit; idque legis actio uocatur. hoc fieri potest etiam in
prouinciis apud praesides earum.
25. Plerumque tamen et fere semper mancipationibus utimur: quod enim ipsi per nos praesentibus amicis agere
possumus, hoc non interest nec necesse cum maiore difficultate apud praetorem aut apud praesidem prouinciae
agere.
26. Quod si neque mancipata neque in iure cessa sit res mancipi [. . . . . vv. 8 . . . . . . . ] 27. Praeterea admonendi
sumus, quod ueteres dicebant soli Italici nexum esse, prouincialis soli nexum non esse, hanc habere
significationem: solum Italicum mancipi esse, prouinciale nec mancipi esse. aliter enim ueteri lingua actus
uocatur, et quod illis nexus, idem nobis est mancipatio.
28. Res incorporales traditionem non recipere manifestum est.
29. Sed iura praediorum urbanorum in iure cedi tantum possunt; rusticorum uero etiam mancipari possunt.
30. Ususfructus in iure cessionem tantum recipit: nam dominus proprietatis alii usumfructum in iure cedere
potest, ut ille usumfructum habeat et ipse nudam proprietatem retineat. ipse usufructuarius in iure cedendo
domino proprietatis usumfructum efficit, ut a se discedat et conuertatur in proprietatem; alii uero in iure cedendo
nihilo minus ius suum retinet: creditur enim ea cessione nihil agi.
31. Sed haec scilicet in Italicis praediis ita sunt, quia et ipsa praedia mancipationem et in iure cessionem
recipiunt. alioquin in prouincialibus praediis siue quis usumfructum siue ius eundi agendi aquamue ducendi uel
altius tollendi aedes aut non tollendi, ne luminibus uicini officiatur, ceteraque similia iura constituere uelit,
pactionibus et stipulationibus id efficere potest; quia ne ipsa quidem praedia mancipationem aut in iure
cessionem recipiunt.
32. Sed cum ususfructus et hominum et ceterorum animalium constitui possit, intellegere debemus horum
usumfructum etiam in prouinciis per in iure cessionem constitui posse.
33. Quod autem diximus usumfructum in iure cessionem tantum recipere, non est temere dictum, quamuis etiam
per mancipationem constitui possit eo, quod in mancipanda proprietate detrahi potest; non enim ipse ususfructus
mancipatur, sed cum in mancipanda proprietate deducatur, eo fit, ut apud alium ususfructus, apud alium
proprietas sit.
34. Hereditas quoque in iure cessionem tantum recipit.
35. Nam si is, ad quem ab intestato legitimo iure pertinet hereditas, in iure eam alii ante aditionem cedat, id est
antequam heres extiterit, proinde fit heres is, cui in iure cesserit, ac si ipse per legem ad hereditatem uocatus
esset: post obligationem uero si cesserit, nihilo minus ipse heres permanet et ob id creditoribus tenebitur, debita
uero pereunt, eoque modo debitores hereditarii lucrum faciunt; corpora uero eius hereditatis proinde transeunt ad
eum, cui cessa est hereditas, ac si ei singula in iure cessa fuissent.
36. Testamento autem scriptus heres ante aditam quidem hereditatem in iure cedendo eam alii nihil agit; postea
uero quam adierit si cedat, ea accidunt, quae proxime diximus de eo, ad quem ab intestato legitimo iure pertinet
hereditas, si post obligationem in iure cedat.
37. Idem et de necessariis heredibus diuersae scholae auctores existimant, quod nihil uidetur interesse, utrum
aliquis adeundo hereditatem fiat heres an inuitus existat. quod quale sit, suo loco apparebit: sed nostri
praeceptores putant nihil agere necessarium heredem, cum in iure cedat hereditatem.
38. Obligationes quoquo modo contractae nihil eorum recipiunt: nam quod mihi ab aliquo debetur, id si uelim
tibi deberi, nullo eorum modo, quibus res corporales ad alium transferuntur, id efficere possum; sed opus est, ut
iubente me tu ab eo stipuleris; quae res efficit, ut a me liberetur et incipiat tibi teneri. quae dicitur nouatio
obligationis.
39. Sine hac uero nouatione non poteris tuo nomine agere, sed debes ex persona mea quasi cognitor aut
procurator meus experiri.
40. Sequitur, ut admoneamus apud peregrinos quidem unum esse dominium; nam aut dominus quisque est aut
dominus non intellegitur. quo iure etiam populus Romanus olim utebatur: aut enim ex iure Quiritium
unusquisque dominus erat aut non intellegebatur dominus. sed postea diuisionem accepit dominium, ut alius
possit esse ex iure Quiritium dominus, alius in bonis habere.
41. Nam si tibi rem mancipi neque mancipauero neque in iure cessero, sed tantum tradidero, in bonis quidem tuis
ea res efficitur, ex iure Quiritium uero mea permanebit, donec tu eam possidendo usucapias: semel enim impleta
usucapione proinde pleno iure incipit, id est et in bonis et ex iure Quiritium tua res esse, ac si ea mancipata uel in
iure cessa esset.
42. Vsucapio autem mobilium quidem rerum anno completur, fundi uero et aedium biennio; et ita lege XII
tabularum cautum est.
43. Ceterum etiam earum rerum usucapio nobis conpetit, quae non a domino nobis traditae fuerint, siue mancipi
sint eae res siue nec mancipi, si modo eas bona fide acceperimus, cum crederemus eum, qui traderet, dominum
esse.
44. Quod ideo receptum uidetur, ne rerum dominia diutius in incerto essent, cum sufficeret domino ad
inquirendam rem suam anni aut biennii spatium, quod tempus ad usucapionem possessori tributum est.
12

