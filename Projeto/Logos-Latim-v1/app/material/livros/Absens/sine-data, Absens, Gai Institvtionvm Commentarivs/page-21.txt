187. Nam si sine libertate heres institutus sit, etiamsi postea manumissus fuerit a domino, heres esse non potest,
quia institutio in persona eius non constitit; ideoque licet alienatus sit, non potest iussu domini noui cernere
hereditatem.
188. Cum libertate uero heres institutus si quidem in eadem causa durauerit, fit ex testamento liber et inde
necessarius heres: si uero ab ipso testatore manumissus fuerit, suo arbitrio hereditatem adire potest; quod si
alienatus sit, iussu noui domini adire hereditatem debet, qua ratione per eum dominus fit heres: nam ipse neque
heres neque liber esse potest.
189. Alienus quoque seruus heres institutus, si in eadem causa durauerit, iussu domini hereditatem adire debet; si
uero alienatus ab eo fuerit aut uiuo testatore aut post mortem eius, antequam cernat, debet iussu noui domini
cernere: si uero manumissus est, suo arbitrio adire hereditatem potest.
190. Si autem seruus alienus heres institutus est uulgari cretione data, ita intelle-gitur dies cretionis cedere, si
ipse seruus scierit se heredem institutum esse nec ullum impedimentum sit, quo minus certiorem dominum
faceret, ut illius iussu cernere possit.
191. Post haec uideamus de legatis. quae pars iuris extra propositam quidem materiam uidetur: nam loquimur de
his iuris figuris, quibus per uniuersitatem res nobis adquiruntur: sed cum omni modo de testamentis deque
heredibus, qui testamento instituuntur, locuti simus, non sine causa sequenti loco poterit haec iuris materia
tractari. [De legatis.]
192. Legatorum itaque genera sunt quattuor: aut enim per uindicationem legamus aut per damnationem aut
sinendi modo aut per praeceptionem.
193. Per uindicationem hoc modo legamus: TITIO uerbi gratia HOMINEM STICHVM DO LEGO; sed et si
alterum uerbum positum sit, ueluti DO aut LEGO, aeque per uindicationem legatum est: item, ut magis uisum
est, et si ita legatum fuerit: SVMITO uel ita: SIBI HABETO uel ita: CAPITO, aeque per uindicationem legatum
est.
194. Ideo autem per uindicationem legatum appellatur, quia post aditam hereditatem statim ex iure Quiritium res
legatarii fit; et si eam rem legatarius uel ab herede uel ab alio quocumque, qui eam possidet, petat, uindicare
debet, id est intendere suam rem ex iure Quiritium esse.
195. In eo solo dissentiunt prudentes, quod Sabinus quidem et Cassius ceterique nostri praeceptores, quod ita
legatum sit, statim post aditam hereditatem putant fieri legatarii, etiamsi ignoret sibi legatum esse, sed postea
quam scierit et spreuerit legatum, proinde esse atque si legatum non esset; Nerua uero et Proculus ceterique illius
scholae auctores non aliter putant rem legatarii fieri, quam si uoluerit eam ad se pertinere: sed hodie ex diui Pii
Antonini constitutione hoc magis iure uti uidemur, quod Proculo placuit; nam cum legatus fuisset Latinus per
uindicationem coloniae, 'Deliberent', inquit, 'decuriones, an ad se uelint pertinere, proinde ac si uni legatus esset'.
196. Eae autem solae res per uindicationem legantur recte, quae ex iure Quiritium ipsius testatoris sunt; sed eas
quidem res, quae pondere, numero, mensura constant, placuit sufficere, si mortis tempore sint ex iure Quiritium
testatoris, ueluti uinum, oleum, frumentum, pecuniam numeratam; ceteras res uero placuit utroque tempore
testatoris ex iure Quiritium esse debere, id est, et quo faceret testamentum, et quo moreretur; alioquin inutile est
legatum.
197. Sed sane hoc ita est iure ciuili. postea uero auctore Nerone Caesare senatus consultum factum est, quo
cautum est, ut si eam rem quisque legauerit, quae eius numquam fuerit, proinde utile sit legatum, atque si optimo
iure relictum esset. optumum autem ius est per damnationem legati, quo genere etiam aliena res legari potest,
sicut inferius apparebit.
198. Sed si quis rem suam legauerit, deinde post testamentum factum eam alienauerit, plerique putant non solum
iure ciuili inutile esse legatum, sed nec ex senatus consulto confirmari. quod ideo dictum est, quia et si per
damnationem aliquis rem suam legauerit eamque postea alienauerit, plerique putant, licet ipso iure debeatur
legatum, tamen legatarium petentem posse per exceptionem doli mali repelli, quasi contra uoluntatem defuncti
petat.
199. Illud constat, si duobus pluribusue per uindicationem eadem res legata sit, siue coniunctim siue disiunctim,
et omnes ueniant ad legatum, partes ad singulos pertinere et deficientis portionem collegatario adcrescere.
coniunctim autem ita legatur: TITIO ET SEIO HOMINEM STICHVM DO LEGO; disiunctim ita: LVCIO
TITIO HOMINEM STICHVM DO LEGO. SEIO EVNDEM HOMINEM DO LEGO.
200. Illud quaeritur, quod sub condicione per uindicationem legatum est, pendente condicione cuius esset: nostri
praeceptores heredis esse putant exemplo statuliberi, id est eius serui, qui testamento sub aliqua condicione liber
esse iussus est, quem constat interea heredis seruum esse; sed diuersae scholae auctores putant nullius interim
eam rem esse; quod multo magis dicunt de eo, quod sine condicione pure legatum est, antequam legatarius
admittat legatum.
201. Per damnationem hoc modo legamus: HERES MEVS STICHVM SERVVM MEVM DARE DAMNAS
ESTO; sed et si DATO scriptum fuerit, per damnationem legatum est.
202. Eoque genere legati etiam aliena res legari potest, ita ut heres rem redimere et praestare aut aestimationem
eius dare debeat.
21

