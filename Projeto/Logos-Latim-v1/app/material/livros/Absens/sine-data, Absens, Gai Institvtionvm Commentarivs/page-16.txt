aes et libram, scilicet quia per mancipationem peragitur. 103. Sed illa quidem duo genera testamentorum in
desuetudinem abierunt; hoc uero solum, quod per aes et libram fit, in usu retentum est. sane nunc aliter ordinatur,
quam olim solebat; namque olim familiae emptor, id est, qui a testatore familiam accipiebat mancipio, heredis
locum optinebat, et ob id ei mandabat testator, quid cuique post mortem suam dari uellet; nunc uero alius heres
testamento instituitur, a quo etiam legata relinquuntur, alius dicis gratia propter ueteris iuris imitationem familiae
emptor adhibetur.
104. Eaque res ita agitur: qui facit testamentum, adhibitis, sicut in ceteris mancipationibus, V testibus ciuibus
Romanis puberibus et libripende, postquam tabulas testamenti scripserit, mancipat alicui dicis gratia familiam
suam; in qua re his uerbis familiae emptor utitur: FAMILIAM PECVNIAMQVE TVAM ENDO MANDATELA
TVA CVSTODELAQVE MEA ESSE AIO, EAQVE, QVO TV IVRE TESTAMENTVM FACERE POSSIS
SECVNDVM LEGE PVBLICAM, HOC AERE, et ut quidam adiciunt, AENEAQVE LIBRA, ESTO MIHI
EMPTA; deinde aere percutit libram idque aes dat testatori uelut pretii loco; deinde testator tabulas testamenti
manu tenens ita dicit: HAEC ITA VT IN HIS TABVLIS CERISQVE SCRIPTA SVNT, ITA DO ITA LEGO
ITA TESTOR, ITAQVE VOS, QVIRITES, TESTIMONIVM MIHI PERHIBETOTE; et hoc dicitur nuncupatio:
nuncupare est enim palam nominare, et sane quae testator specialiter in tabulis testamenti scripserit, ea uidetur
generali sermone nominare atque confirmare.
105. In testibus autem non debet is esse, qui in potestate est aut familiae emptoris aut ipsius testatoris, quia
propter ueteris iuris imitationem totum hoc negotium, quod agitur testamenti ordinandi gratia, creditur inter
familiae emptorem agi et testatorem; quippe olim, ut proxime diximus, is, qui familiam testatoris mancipio
accipiebat, heredis loco erat; itaque reprobatum est in ea re domesticum testimonium.
106. Unde et si is, qui in potestate patris est, familiae emptor adhibitus sit, pater eius testis esse non potest; ac ne
is quidem, qui in eadem potestate est, uelut frater eius. sed et si filius familias ex castrensi peculio post
missionem faciat testamentum, nec pater eius recte testis adhibetur nec is, qui in potestate patris est.
107. De libripende eadem, quae et de testibus, dicta esse intellegemus: nam et is testium numero est.
108. Is uero, qui in potestate heredis aut legatarii est, cuiusue heres ipse aut legatarius in potestate est, quique in
eiusdem potestate est, adeo testis et libripens adhiberi potest, ut ipse quoque heres aut legatarius iure
adhibeantur. sed tamen quod ad heredem pertinet quique in eius potestate est cuiusue is in potestate erit, minime
hoc iure uti debemus. [De testamentis militum.]
109. Sed haec diligens obseruatio in ordinandis testamentis militibus propter nimiam inperitiam constitutionibus
principum remissa est: nam quamuis neque legitimum numerum testium adhibuerint neque uendiderint familiam
neque nuncupauerint testamentum, recte nihilo minus testantur.
110. Praeterea permissum est iis et peregrinos et Latinos instituere heredes uel iis legare; cum alioquin peregrini
quidem ratione ciuili prohibeantur capere hereditatem legataque, Latini uero per legem Iuniam.
111. Caelibes quoque, qui lege Iulia hereditates legataque capere uetantur, item orbi, id est qui liberos non
habent, quos lex [. . . . . fol. deperd., vv. 21 exceptis frustulis paucis legi nequeunt . . . . . . . ]
112. [. . . .] ex auctoritate diui Hadriani senatus consultum factum est, quo permissum est ********s feminis
etiam sine coemptione testamentum facere, si modo non minores essent annorum XII; scilicet ut quae tutela
liberatae non essent, tutore auctore testari deberent.
113. Videntur ergo melioris condicionis esse feminae quam masculi; nam masculus minor annorum XIIII
testamentum facere non potest, etiamsi tutore auctore testamentum facere uelit, femina uero potest; facta enim
XII annorum testamenti faciundi ius nanciscitur.
114. Igitur si quaeramus, an ualeat testamentum, inprimis aduertere debemus, an is, qui id fecerit, habuerit
testamenti factionem: deinde si habuerit, requiremus, an secundum iuris ciuilis regulam testatus sit, exceptis
militibus, quibus propter nimiam inperitiam, ut diximus, quomodo uelint uel quomodo possint, permittitur
testamentum facere.
115. Non tamen, ut iure ciuili ualeat testamentum, sufficit ea obseruatio, quam supra exposuimus de familiae
uenditione et de testibus et de nuncupatione.
116. Sed ante omnia requirendum est, an institutio heredis sollemni more facta sit; nam aliter facta institutione
nihil proficit familiam testatoris ita uenire testesque ita adhibere et ita nuncupare testamentum, ut supra diximus.
117. Sollemnis autem institutio haec est: TITIVS HERES ESTO; sed et illa iam conprobata uidetur: TITIVM
HEREDEM ESSE IVBEO; at illa non est conprobata: TITIVM HEREDEM ESSE VOLO; sed et illae a
plerisque inprobatae sunt: TITIVM HEREDEM INSTITVTO, item: HEREDEM FACIO.
118. Obseruandum praeterea est, ut si mulier, quae in tutela est, faciat testamentum, tutore auctore facere debeat:
alioquin inutiliter iure ciuili testabitur.
119. Praetor tamen, si septem signis testium signatum sit testamentum, scriptis heredibus secundum tabulas
testamenti bonorum possessionem pollicetur, et si nemo sit, ad quem ab intestato iure legitimo pertineat
hereditas, uelut frater eodem patre natus aut patruus aut fratris filius, ita poterunt scripti heredes retinere
hereditatem: nam idem iuris est et si alia ex causa testamentum non ualeat, uelut quod familia non uenierit aut
nuncupationis uerba testator locutus non sit.
16

