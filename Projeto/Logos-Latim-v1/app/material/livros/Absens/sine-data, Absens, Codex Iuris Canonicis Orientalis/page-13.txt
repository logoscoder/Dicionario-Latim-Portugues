Can. 153 - § 1. Archiepiscopus maior ad normam cann. 63 - 74 eligitur. § 2. Post acceptationem electi Synodus
Episcoporum Ecclesiae archiepiscopalis maioris per litteras synodicas Romanum Pontificem certiorem facere debet de
electione canonice peracta; ipse vero electus per litteras manu propria subscriptas expostulare debet a Romano
Pontifice suae electionis confirmationem. § 3. Obtenta confirmatione electus coram Synodo Episcoporum Ecclesiae
archiepiscopalis maioris emittere debet professionem fidei et promissionem fideliter officium suum implendi, deinde
procedatur ad eius proclamationem et inthronizationem; si vero electus nondum est Episcopus ordinatus, inthronizatio
valide fieri non potest, antequam electus ordinationem episcopalem suscepit. § 4. Si vero confirmatio denegatur, nova
electio fiat intra tempus a Romano Pontifice statutum.
Can. 154 - Honoris praecedentiam immediate post Patriarchas Archiepiscopi maiores obtinent secundum ordinem
erectionis Ecclesiae, cui praesunt, in Ecclesiam archiepiscopalem maiorem.
TITULUS VI DE ECCLESIIS METROPOLITANIS CETERISQUE ECCLESIIS SUI IURIS
CAPUT I DE ECCLESIIS METROPOLITANIS SUI IURIS
Can. 155 - § 1. Ecclesiae metropolitanae sui iuris praeest Metropolita sedis determinatae a Romano Pontifice nominatus
et a Consilio Hierarcharum ad normam iuris adiutus. § 2. Solius supremae Ecclesiae auctoritatis est Ecclesias
metropolitanas sui iuris erigere, immutare et supprimere earumque territorium certis finibus circumscribere.
Can. 156 - § 1. Intra tres menses ab ordinatione episcopali vel, si iam Episcopus ordinatus est, ab inthronizatione
computandos Metropolita obligatione tenetur a Romano Pontifice petendi pallium, quod est signum suae potestatis
metropolitanae atque plenae communionis Ecclesiae metropolitanae sui iuris cum Romano Pontifice. § 2. Ante pallii
impositionem Metropolita non potest Consilium Hierarcharum convocare et Episcopos ordinare.
Can. 157 - § 1. Potestas, quae Metropolitae ad normam iuris in Episcopos ceterosque christifideles Ecclesiae
metropolitanae, cui praeest, competit, est ordinaria et propria, sed ita personalis, ut ipse non possit Vicarium pro tota
Ecclesia metropolitana sui iuris constituere aut potestatem suam alicui ad universitatem casuum delegare. § 2. Potestas
Metropolitae et Consilii Hierarcharum valide exercetur solummodo intra fines territorii Ecclesiae metropolitanae sui
iuris. § 3. In omnibus negotiis iuridicis Ecclesiae metropolitanae sui iuris Metropolita eiusdem personam gerit.
Can. 158 - § 1. Ecclesiae metropolitanae sui iuris sedes est in civitate principe, a qua Metropolita, qui eidem Ecclesiae
praeest, tituIum desumit. § 2. Metropolita in eparchia sibi concredita eadem iura et obligationes habet ac Episcopus
eparchialis in sua.
Can. 159 - In Ecclesia metropolitana sui iuris, cui praeest, Metropolitae praeter ea, quae iure communi vel iure
particulari a Romano Pontifice statuto ei tribuuntur, competit: 1° Episcopos eiusdem Ecclesiae intra tempus iure
determinatum ordinare et inthronizare; 2° Consilium Hierarcharum ad normam iuris convocare, quaestiones in eodem
tractandas opportune instruere, eidem praeesse atque id transferre, prorogare, suspendere et dissolvere; 3° tribunal
metropolitanum erigere; 4° vigilare, ut fides et disciplina ecclesiastica accurate serventur; 5° visitationem canonicam in
eparchiis peragere, si eam Episcopus eparchialis neglexit; 6° nominare Administratorem eparchiae in casu, de quo in
can. 221, n. 4; 7° eum, qui legitime ad officium propositus vel electus est, nominare vel confirmare, si Episcopus
eparchialis intra tempus iure statutum iusto impedimento non detentus id facere omisit, itemque oeconomum
eparchialem nominare, si Episcopus eparchialis monitus eum nominare neglexit. 8° Romani Pontificis acta cum
Episcopis eparchialibus aliisque, ad quos pertinent, communicare, nisi Sedes Apostolica directe providit, et
praescriptorum, quae in his actis continentur, fidelem exsecutionem curare.
Can. 160 - In negotiis extraordinariis vel specialem difficultatem secum ferentibus Episcopi eparchiales Metropolitam
et Metropolita Episcopos eparchiales audire ne omittant.
Can. 161 - Metropolita commemorandus est post Romanum Pontificem ab omnibus Episcopis ceterisqne clericis in
Divina Liturgia et in laudibus divinis secundum praescripta librorum liturgicorum.
Can. 162 - Metropolita commemorationem Romani Pontificis in signum plenae communionis cum eo in Divina
Liturgia et in laudibus divinis secundum praescripta librorum liturgicoriam debet facere et curare, ut ab omnibus
Episcopis ceterisque clericis Ecclesiae metropolitanae, cui praeest, fideliter fiat.
Can. 163 - Metropolitae cum Romano Pontifice frequens sit consuetudo; visitatio vero, quam singulis quinquenniis ad
normam can. 208, § 2 peragere debet, quatenus fieri potest, una cum omnibus Episcopis Ecclesiae metropolitanae, cui
praeest, fiat.
Can. 164 - § 1. Ad Consilium Hierarcharum vocari debent omnes et soli Episcopi ordinati eiusdem Ecclesiae
metropolitanae sui iuris ubicumque constituti exclusis eis, de quibus in can. 953, § 1, vel eis, qui poenis canonicis, de
quibus in cann. 1433 et 1434, puniti sunt; Episcopi alterius Ecclesiae sui iuris nonnisi ut hospites invitari possunt, si

