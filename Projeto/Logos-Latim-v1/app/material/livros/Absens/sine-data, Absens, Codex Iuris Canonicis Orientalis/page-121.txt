Can. 1541 - Nulla valet praescriptio, nisi bona fide nititur non solum initio, sed toto decursu temporis ad
praescriptionem requisiti salvo can. 1152.
Can. 1542 - Praescriptioni obnoxia non sunt: 1° iura et obligationes, quae sunt legis divinae; 2° iura, quae obtineri
possunt ex solo privilegio apostolico; 3° iura et obligationes, quae vitam spiritualem christifidelium directe respiciunt;
4° fines certi et indubii circumscriptionum ecclesiasticarum; 5° obligationes et onera celebrationem Divinae Litnrgiae
respicientia; 6° provisio canonica officii, quod ad normam iuris exercitium ordinis sacri requirit; 7° ius visitationis et
obligatio oboedientiae ita, ut personae in Ecclesia a nulla auctoritate ecclesiastica visitari possint et nulli auctoritati iam
subsint.
CAPUT II DE TEMPORIS SUPPUTATIONE
Can. 1543 - Nisi aliter iure expresse cavetur, tempus supputetur ad normam canonum, qui sequuntur.
Can. 1544 - § 1. Tempus continuum intellegitur, quod nullam patitur interruptionem. § 2. Tempus utile intellegitur,
quod ita ius suum exercenti aut persequenti competit, ut ignoranti aut illi, qui agere non potest, non currat.
Can. 1545 - § 1. In iure dies intellegitur spatium constans ex 24 horis continuo supputandis et incipit a media nocte;
hebdomada spatium 7 dierum; mensis spatium 30 dierum, annus spatium 365 dierum, nisi mensis et annus dicuntur
sumendi, prout sunt in calendario. § 2. Si tempus est continuum, mensis et annus semper sumendi sunt, prout sunt in
calendario.
Can. 1546 - § 1. Dies, a quo calculus incipit, non computatur in termino, nisi huius initium coincidit cum initio diei aut
aliter expresse iure cavetur. § 2. Dies, ad quem calculus dirigitur, computatur in termino, qui, si tempus constat ex uno
vel pluribus mensibus aut annis, ex una vel pluribus hebdomadibus, finitur elapso ultimo die eiusdem numeri aut, si
mensis die eiusdem numeri caret, elapso ultimo die mensis.

