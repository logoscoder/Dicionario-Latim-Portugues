Can. 1110 - § 1. In negotio, quod privatorum solummodo interest, iudex procedere potest dumtaxat ad instantiam
partis; causa autem legitime introducta iudex procedere potest et debet, etiam ex officio, in causis poenalibus et aliis
causis, quae ad bonum publicum Ecclesiae aut ad salutem animarum spectant. § 2. Potest autem praeterea iudex
partium neglegentiam in probationibus afferendis vel in exceptionibus opponendis supplere, quoties id necessarium
censet ad vitandam graviter iniustam sententiam firmo can. 1283.
Can. 1111 - Iudices et tribunalia curent, ut quam primum salva iustitia causae omnes terminentur ita, ut in primo gradu
iudicii ultra annum ne protrahantur, in gradu appellationis vero non ultra sex menses.
Can. 1112 - Omnes, qui tribunal constituunt aut eidem opem ferunt, promissionem de munere fideliter implendo facere
debent.
Can. 1113 - § 1. In iudicio poenali semper, in iudicio contentioso autem, si ex revelatione alicuius actus processualis
praeiudicium partibus obvenire potest, iudices et tribunalis adiutores tenentur secretum servare. § 2. Tenentur etiam
semper et erga omnes ad secretum servandum de discussione, quae inter iudices in tribunali collegiali ante ferendam
sententiam habetur, tum etiam de variis suffragiis et opinionibus ibidem prolatis; ad hoc secretum tenentur etiam alii
omnes, ad quos notitia de re quoquo modo pervenit. § 3. Immo, quoties natura causae vel probationum talis est, ut ex
actorum vel probationum evulgatione aliorum fama periclitetur vel praebeatur ansa dissidiis aut scandalum aliudve
huius generis incommodum oriatur, iudex potest testes, peritos, partes earumque advocatos vel procuratores iureiurando
obligare ad secretum servandum.
Can. 1114 - Iudex et omnes alii administri tribunalis occasione agendi iudicii dona quaevis acceptare prohibentur.
Can. 1115 - § 1. Iudices, qui, etsi certe et evidenter competentes sunt, ius reddere recusant vel nullo suffragante iuris
praescripto se competentes declarant atque causas cognoscunt ac definiunt vel secretum lege praescriptum violant vel
ex dolo aut gravi neglegentia aliud partibus damnum inferunt, congruis poenis ab auctoritate competenti puniri possunt
non exclusa officii privatione. § 2. Eisdem poenis puniri possunt etiam ceteri administri tribunalis et adiutores, si
officio suo, ut supra, defuerunt; quos omnes etiam iudex punire potest.
Can. 1116 - Si iudex praevidet actorem probabiliter spreturum esse sententiam ecclesiaeticam, cum forte haec eidem est
contraria, et idcirco iuribus partis conventae non satis consultum iri, potest ad instantiam partis conventae vel etiam ex
officio actori congruam cautionem imponere pro observantia sententiae ecclesiasticae.
CAPUT IV DE ORDINE COGNITIONUM
Can. 1117 - Causae cognoscendae sunt eo ordine, quo fuerunt propositae et in albo inscriptae, nisi ex eis aliqua celerem
prae ceteris expeditionem exigit, quod quidem speciali decreto rationibus suffulto statuendum est. Can. 1118 - § 1.
Vitia, quibus sententiae nullitas haberi potest, in quolibet statu vel gradu iudicii excipi possunt itemque a iudice ex
officio declarari. § 2. Exceptiones dilatoriae vero eae praesertim, quae respiciunt personas et modum iudicii,
proponendae sunt ante litis contestationem, nisi lite iam contestata emerserunt, et quam primum definiendae. Can. 1119
- § 1. Si exceptio proponitur contra iudicis competentiam, hac de re ipae iudex videre debet. § 2. In casu exceptionis de
incompetentia relativa, si iudex se competentem pronuntiat, eius decisio non admittit appellationem, sed impugnari
potest per querelam nullitatis, restitutionem in integrum vel oppositionem tertii. § 3. Si vero iudex se incompetentem
declarat, pars, quae se gravatam censet, potest intra quindecim dies utiles provocare ad tribunal appellationis.
Can. 1120 - Iudex in quovis statu iudicii se absolute incompetentem agnoscens suam incompetentiam declarare debet.
Can. 1121 - § 1. Exceptiones rei iudicatae, transactionis et aliae peremptoriae, quae dicuntur litis finitae, proponi et
cognosci debent ante litis contestationem; qui serius eas opposuit, non est reiciendus, sed expensas iudiciales solvere
debet, nisi probat se oppositionem malitiose non distulisse. § 2. Aliae exceptiones peremptoriae proponantur in litis
contestatione et suo tempore tractandae sunt secundum normas circa quaestiones incidentes.
Can. 1122 - § 1. Actiones reconventionales proponi valide non possunt nisi intra triginta dies a lite contestata
computandos. § 2. Actiones reconventionales autem cognoscantur simul cum actione principali, hoc est pari gradu
iudicii cum ea, nisi eas separatim cognoscere necessarium est aut iudex id opportunius existimat.
Can. 1123 - Quaestiones de cautione pro expensis iudicialibus praestanda aut de concessione gratuiti patrocinii, quod
statim ab initio postulatum est, et aliae huiusmodi regulariter videndae sunt ante litis contestationem.
CAPUT V DE IUDICII TERMINIS, DILATIONIBUS ET LOCO
Can. 1124 - § 1. Termini perimendis iuribus a lege constituti prorogari non possunt neque valide nisi petentibus
partibus coartari. § 2. Ceteri autem termini, antequam elapsi sunt, possunt iusta de causa a iudice auditis vel petentibus

