Can. 854 - § 1. Matrimonium initum a duobus non baptizatis solvitur ex privilegio paulino in favorem fidei partis, quae
baptismum suscepit, ipso iure, si novum matrimonium ab eadem parte celebratur, dummodo pars non baptizata
discedat. § 2. Discedere censetur pars non baptizata, si non vult pacifice cohabitare cum parte baptizata sine contumelia
Creatoris, nisi haec post baptismum susceptum iustam illi dedit discedendi causam. Can. 855 - § 1. Ut pars baptizata
novum matrimonium valide celebret, pars non baptizata interpellari debet, num: 1° velit et ipsa baptismum suscipere;
2° saltem velit cum parte baptizata pacifice cohabitare sine contumelia Creatoris. § 2. Haec interpellatio post
baptismum fieri debet; sed Hierarcha loci gravi de causa potest permittere, ut interpellatio ante baptismum fiat, immo
potest ab interpellatione dispensare sive ante sive post baptismum, si modo procedendi saltem summario et
extraiudiciali constat eam fieri non posse aut fore inutilem.
Can. 856 - § 1. Interpellatio fit regulariter de auctoritate Hierarchae loci partis conversae, a quo concedendum est alteri
coniugi spatium temporis ad respondendum, si id petivit, eo tamen monito, ut hoc spatio temporis inutiliter elapso eius
silentium pro responsione negativa habeatur. § 2. Interpellatio etiam privatim facta ab ipsa parte conversa valet, immo
est licita, si forma superius praescripta servari non potest. § 3. In utroque casu de interpellatione facta deque eiusdem
exitu in foro externo legitime constare debet.
Can. 857 - Pars baptizata ius habet novum matrimonium celebrandi cum parte catholica, si: 1° altera pars negative
interpellationi respondit; 2° interpellatio legitime omissa est; 3° pars non baptizata, sive iam interpellata sive non, antea
perseverans in pacifica cohabitatione postea sine iusta causa discessit; quo in casu vero interpellatio ad normam cann.
855 et 856 praemittenda est.
Can. 858 - Hierarcha loci tamen gravi de causa concedere potest, ut pars baptizata, utens privilegio paulino, celebret
matrimonium cum parte acatholica sive baptizata sive non baptizata servatis etiam praescriptis canonum de matrimoniis
mixtis.
Can. 859 - § 1. Non baptizatus, qui plures uxores non baptizatas simul habet, suscepto in Ecclesia catholica baptismo, si
ei durum est cum earum prima permanere, unam ex illis ceteris dimissis retinere potest; idem valet de muliere
baptizata, quae plures maritos non baptizatos simul habet. § 2. In hoc casu matrimonium forma celebrationis
matrimonii iure praescripta celebrandum est servatis etiam aliis de iure servandis. § 3. Hierarcha loci condicione
morali, sociali, oeconomica locorum et personarum prae oculis habita curet, ut eorum, qui dimissi sunt, necessitatibus
satis provisum sit secundum normas iustitiae, caritatis et aequitatis.
Can. 860 - Non baptizato, qui suscepto in Ecclesia catholica baptismo cum coniuge non baptizato ratione captivitatis
vel persecutionis cohabitationem restaurare non potest, aliud matrimonium celebrare licet, etsi altera pars baptismum
interea suscepit, firmo can. 853.
Can. 861 - In re dubia privilegium fidei gaudet favore iuris.
Can. 862 - Matrimonium non consummatum solvi potest iusta de causa a Romano Pontifice utraque parte rogante vel
alterutra, etsi altera est invita.
2° De separatione manente vinculo
Can. 863 - § 1. Enixe commendatur, ut coniux caritate motus et boni familiae sollicitus veniam non abnuat comparti
adulterae atque consortium vitae coniugalis non disrumpat; si vero eiusdem culpam expresse aut tacite non condonavit,
ius ei est solvendi consortium vitae coniugalis, nisi in adulterium consensit aut eidem causam dedit vel ipse quoque
adulterium commisit. § 2. Tacita condonatio habetur, si coniux innocens, postquam de adulterio certior factus est, sua
sponte cum altero coniuge maritali affectu conversatus est; praesumitur vero, si per sex menses consortium vitae
coniugalis servavit neque auctoritatem ecclesiasticam vel civilem de re adiit. § 3. Si coniux innocens sua sponte
consortium vitae coniugalis solvit, debet intra sex menses causam separationis deferre ad auctoritatem competentem,
quae omnibus inspectis adiunctis perpendat, num coniux innocens adduci possit, ut culpam condonet et separationem
non protrahat.
Can. 864 - § 1. Si alteruter coniugum vitam communem coniugi vel filiis periculosam aut nimis duram reddit, alteri
legitimam praebet causam discedendi decreto Hierarchae loci et etiam propria auctoritate, si periculum est in mora. § 2.
Iure particulari Ecclesiae sui iuris aliae causae pro moribus populorum et locorum circumstantiis statui possunt. § 3. In
omnibus casibus causa separationis cessante consortium vitae coniugalis restaurandum est, nisi ab auctoritate
competenti aliud statuitur.
Can. 865 - Facta separatione coniugum opportune semper cavendum est de debita filiorum sustentatione et educatione.

