Can. 920 - In Ecclesia praeter personas physicas sunt etiam personae iuridicae, sive sunt universitates personarum sive
universitates rerum, subiecta scilicet in iure canonico iurium et obligationum, quae earum indoli congruunt.
Can. 921 - § 1. Personae iuridicae constituuntur in finem missioni Ecclesiae congruentem aut ex ipso iuris praescripto
aut ex speciali concessione auctoritatis competentis ecclesiasticae per decretum data. § 2. Ipso iure personae iuridicae
sunt Ecclesiae sui iuris, provinciae, eparchiae, exarchiae, necnon alia instituta, de quibus hoc in iure communi expresse
statuitur. § 3. Auctoritas competens personalitatem iuridicam ne conferat nisi eis universitatibus personarum aut rerum,
quae finem specificum reapse utilem persequuntur et omnibus perpensis media habent, quae sufficere praevidentur ad
finem praestitutum assequendum.
Can. 922 - § 1. Quaelibet persona iuridica ex speciali concessione auctoritatis competentis ecclesiasticae erecta habere
debet propria statuta ab auctoritate, quae ad eandem personam iuridicam erigendam competens est, approbata. § 2.
Firmo iure communi in statutis, ut approbari possint, de sequentibus pressius providendum est: 1° de fine specifico
personae iuridicae; 2° de natura personae iuridicae; 3° cui competat moderatio personae iuridicae et quomodo
exercenda sit; 4° quis in foro ecclesiastico et civili personam iuridicam repraesentet; 5° cui competat de bonis personae
iuridicae disponere et quisnam sit exsecutor in casu exstinctionis personae iuridicae, divisionis in plures personas
iuridicas vel coniunctionis cum aliis personis iuridicis, servatis semper offerentium voluntatibus necnon iuribus
quaesitis. § 3. Antequam statuta approbata sunt, persona iuridica valide agere non potest. Can. 923 - Universitas
personarum in personam iuridicam erigi non potest nisi saltem ex tribus personis physicis constat.
Can. 924 - Ad actus collegiales quod attinet, nisi aliud iure expresse statutum est: 1° id vim habet iuris, quod praesente
quidem maiore parte eorum, qui convocari debent, placuit parti absolute maiori eorum, qui sunt praesentes; si vero
suffragia aequalia fuerunt, praeses suo suffragio paritatem dirimat; 2° si vero iura quaesita singulorum tanguntur,
consensus uniuscuiusque eorum requiritur; 3° circa electiones can. 956.
Can. 925 - Si vel unum membrum personae iuridicae superest et tamen ea secundum statuta esse non desiit, exercitium
omnium iurium eiusdem personae iuridicae illi membro competit. Can. 926 - § 1. Nisi aliter iure cantum est, bona et
iura personae iuridicae, quae membris caret, illius auctoritatis cura conservari, administrari vel exerceri debent, cui in
casu exstinctionis de eisdem statuere competit; haec auctoritas debet ad normam iuris fideli impletioni providere
onerum, quae illa bona gravant, necnon curare, ut fundatorum vel oblatorum voluntas adamussim . § 2. Ascriptio
membrorum huius personae iuridicae salvis normis iuris ab illa auctoritate fieri potest et secundum casus debet, cui
eiusdem personae immediata cura competit; idem , si membra, quae remanent, ascriptionis peragendae iure incapacia
sunt. § 3. Nominatio administratorum universitatis rerum, si ad normam iuris fieri non potest, ad auctoritatem
immediate superiorem devolvitur; eidem auctoritati onus incumbit administrationis ad normam § 1, donec idoneum
administratorem nominaverit.
Can. 927 - § 1. Persona iuridica natura sua perpetua est; tamen exstinguitur, si ab auctoritate competenti supprimitur vel
si facto per centum annorum spatium esse desiit. § 2. Persona iuridica supprimi potest nonnisi gravi de causa consultis
eiusdem moderatoribus et servatis, quae in statutis de casu suppressionis praescribuntur.
Can. 928 - Salvis casibus iure communi expressis: 1° Patriarchae est consulta Synodo permanenti supprimere personas
iuridicas ab ipso erectas vel approbatas; de consensu vero Synodi Episcoporum Ecclesiae patriarchalis Patriarcha
quamvis personam iuridicam supprimere potest illis exceptis, quae a Sede Apostolica erectae vel approbatae sunt; 2°
Episcopi eparchialis est consulto collegio consultorum eparchialium illas personas iuridicas supprimere, quas ipse
erexit, nisi ab auctoritate superiore approbatae sunt; 3° in ceteris casibus, qui personas iuridicas erigit, eas supprimere
valide non potest, nisi consensus auctoritatis superioris accedit.
Can. 929 - Diviso territorio personae iuridicae ita, ut vel illius pars alii personae iuridicae uniatur vel distincta persona
iuridica pro parte dismembrata erigatur, etiam bona communia, quae in commodum totius territorii erant destinata, et
debita, quae pro toto territorio contracta erant, ab auctoritate, cui divisio competit, ex bono et aequo dividi debent salvis
omnibus et singulis obligationibus itemque salvis piorum fundatorum vel oblatorum voluntatibus, iuribus quaesitis ac
statutis, quibus persona iuridica regitur. Can. 930 - Exstincta persona iuridica eius bona fiunt personae iuridicae
immediate superioris salvis semper fundatorum vel oblatorum voluntatibus, iuribus quaesitis ac statutis, quibus
exstincta persona iuridica regebatur.
CAPUT II DE ACTIBUS IURIDICIS
Can. 931 - § 1. Ad validitatem actus iuridici requiritur, ut a persona habili et competenti sit positus atque in eodem
assint, quae actum ipsum essentialiter constituunt, necnon sollemnia, et requisita iure ad validitatem actus imposita. § 2.
Actus iuridicus circa sua elementa externa ad normam iuris positus praesumitur validus.

