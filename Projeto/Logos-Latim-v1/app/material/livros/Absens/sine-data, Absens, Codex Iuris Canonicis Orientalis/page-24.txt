consilium presbyterale etiam in his casibus nonnisi consulendi. § 3. Consilium presbyterale numquam agere potest sine
Episcopo eparchiali, ad quem solum etiam cura spectat ea divulgandi, quae in ipso consilio gesta sunt.
Can. 270 - § 1. Membra consilii presbyteralis designentur ad tempus in statutis determinandum ita tamen, ut integrum
consilium vel aliqua eius pars intra quinquennium renovetur. § 2. Sede eparchiali vacante consilium presbyterale cessat
eiusque munera implentur a collegio consultorum eparchialium; intra annum a capta possessione canonica eparchiae
computandum Episcopus eparchialis debet novum consilium presbyterale constituere. § 3. Si consilium presbyterale
munus sibi in bonum eparchiae commissum non implet aut eodem graviter abutitur, Episcopus eparchialis consulto
Metropolita aut, si de ipsa sede metropolitana agitur, consulto Episcopo eparchiali ordinatione episcopali seniore eidem
Metropolitae subiecto illud dissolvere potest, sed intra annum novum consilium presbyterale constituere debet.
Can. 271 - § 1. Episcopus eparchialis constituere debet collegium consultorum eparchialium, cui competunt munera
iure determinata. § 2. Collegium consultorum eparchialium ad quinquennium constituitur, quo tamen elapso munera
sua propria exercere pergit, donec novum collegium constitutum erit. § 3. Membra collegii consultorum eparchialium
debent esse numero non minus quam sex nec plus quam duodecim; si quacumque de causa intra determinatum
quinquennium numerus minimus membrorum collegii iam non habetur, Episcopus eparchialis quam primum collegium
nominatione novi membri integret, secus collegium valide agere non potest. § 4. Membra collegii consultorum
eparchialium libere nominantur ab Episcopo eparchiali ex eis, qui tempore nominationis sunt membra consilii
presbyteralis. § 5. Collegio consultorum eparchialium praeest Episcopus eparchialis; sede eparchiali vacante vel
impedita is, qui interim Episcopi eparchialis locum tenet aut, si constitutus non est, sacerdos in eodem collegio sacra
ordinatione senior. § 6. Quoties ius statuit Episcopum eparchialem indigere consensu collegii consultorum
eparchialium, Patriarcha in negotiis eparchiae, quam ipse regit, sufficit, ut hoc collegium consulat.
Art. IV DE CONSILIO PASTORALI
Can. 272 - In eparchia, si adiuncta pastoralia id suadent, constituatur consilium pastorale, cuius est sub anctoritate
Episcopi eparchialis ea, quae ad opera pastoralia in eparchia spectant, investigare, perpendere atque de eis conclusiones
practicas proponere.
Can. 273 - § 1. Consilium pastorale, quod coetus consultivus tantum est, constat ex clericis, ex religiosis vel sodalibus
societatum vitae communis ad instar religiosorum et praesertim ex laicis designatis modo ab Episcopo eparchiali
determinato. § 2. Consilium pastorale ita constituatur, ut, quatenus fieri potest, christifideles eparchiae ratione habita
diversorum generum personarum, consociationum et aliorum inceptorum repraesententur. § 3. Una cum his
christifidelibus Episcopus eparchialis potest alios quoque, etiam alterius Ecclesiae sui iuris, pro opportunitate ad
consilium pastorale invitare. § 4. Ad consilium pastorale ne designentur nisi christifideles certa fide, bonis moribus et
prudentia praestantes.
Can. 274 - § 1. Consilium pastorale constituitur ad tempus secundum praescripta statutorum, quae ab Episcopo
eparchiali dantur. § 2. Sede eparchiali vacante consilium pastorale cessat.
Can. 275 - Ad solum Episcopum eparchialem pertinet consilium pastorale secundum necessitates apostolatus
convocare, eidem praeesse et ea, quae in eodem tractata sunt, publicare.
Art. V DE PROTOPRESBYTERIS
Can. 276 - § 1. Protopresbyter est presbyter, qui districtui ex pluribus paroeciis constanti praeficitur, ut ibidem nomine
Episcopi eparchialis munera iure determinata expleat. § 2. Huiusmodi districtus erigere, immutare et supprimere
secundum necessitates actionis pastoralis pertinet ad Episcopum eparchialem consulto consilio presbyterali.
Can. 277 - § 1. Ad protopresbyteri officium, quod salvo iure particulari propriae Ecclesiae sui iuris cum officio parochi
certae paroeciae stabiliter coniungi non debet, Episcopus eparchialis nominet auditis, si opportunum ducit, parochis et
vicariis paroecialibus districtus, de quo agitur, presbyterum doctrina et apostolica alacritate praestantem praesertim
inter parochos. § 2. Protopresbyter nominatur ad tempus iure particulari determinatum. § 3. Episcopus eparchialis
protopresbyterum iusta de causa ab officio amovere potest.
Can. 278 - § 1. Protopresbytero praeter potestates et facultates a iure particulari ei collatas ius et obligatio est: 1°
actionem pastoralem communem promovendi et coordinandi; 2° prospiciendi, ut clerici vitam ducant proprio statui
congruam atque suis obligationibus diligenter satisfaciant; 3° providendi, ut Divina Liturgia et laudes divinae
secundum praescripta librorum liturgicorum celebrentur, ut decor et nitor ecclesiarum sacraeque supellectilis
praesertim in celebratione Divinae Liturgiae et custodia Divinae Eucharistiae accurate serventur, ut recte conscribantur
et asserventur libri paroeciales, ut bona ecclesiastica sedulo administrentur, denique, ut domus paroecialis debita
diligentia curetur. § 2. In districtu sibi concredito protopresbyter: 1° operam det, ut clerici frequentent collationes, quas
Hierarcha loci opportunas iudicat ad scientias sacras et res pastorales promovendas; 2° curet, ut clericis subsidia

