quid detrimenti capiant initis in hunc finem, quatenus opus est, contractibus assecurationis; 2° normas servare iuris
canonici et civilis necnon ea, quae a fundatore vel donatore aut ab auctoritate competenti imposita sunt, et praesertim
cavere, ne ex iuris civilis inobservantia damnum Ecclesiae obveniat; 3° reditus bonorum ac proventus accurate et iusto
tempore exigere exactosque tuto servare et secundum fundatoris mentem aut legitimas normas impendere; 4° curare, ut
foenus vel mutui vel hypothecae causa solvendum statuto tempore solvatur et debiti summa capitalis opportune
reddatur; 5° pecuniam, quae de expensis forte superest et utiliter collocari potest, de consensu Hierarchae in fines
Ecclesiae vel personae iuridicae collocare; 6° accepti et expensi libros bene ordinatos habere; 7° rationem
administrationis exeunte unoquoque anno componere; 8° documenta, quibus iura personae iuridicae in bona
ecclesiastica nituntur, ordinare et in archivo asservare, authentica vero eorum exemplaria, ubi commode fieri potest, in
archivo curiae eparchialis deponere. § 3. Praevisio accepti et expensi, ut ab administratoribus bonorum
ecclesiasticorum quotannis componatur, enixe commendatur; ius particulare autem potest eam praecipere et pressius
determinare modum, quo exhibenda est.
Can. 1029 - Administrator bonorum ecclesiasticorum de bonis mobilibus, quae ad patrimonium stabile non pertinent,
donationes praeterquam moderatas secundum legitimam consuetudinem ne faciat nisi iusta de causa pietatis aut
caritatis.
Can. 1030 - Administrator bonorum ecclesiasticorum: 1° in operarum locatione etiam ius civile circa laborem et vitam
socialem adamussim servet secundum principia ab Ecclesia tradita; 2° eis, qui operam ex condicto praestant, iustam
remunerationem tribuat ita, ut suis et suorum necessitatibus convenienter providere possint.
Can. 1031 - § 1. Reprobata contraria consuetudine administrator bonorum ecclesiasticorum singulis annis rationem
administrationis proprio Hierarchae reddere debet. § 2. De bonis temporalibus, quae Ecclesiae offeruntur, administrator
bonorum ecclesiasticorum rationem publice reddat secundnm modum iure particulari statutum, nisi Hierarcha loci gravi
de causa aliud statuit.
Can. 1032 - Administrator bonorum ecclesiasticorum litem nomine personae iuridicae ne incohet neve contestetur in
foro civili nisi de licentia Hierarchae proprii.
Can. 1033 - Administrator bonorum ecclesiasticorum, qui officium vel munus arbitratu suo dimisit, ad restitutionem
tenetur, si ex arbitraria dimissione damnum Ecclesiae obvenit.
CAPUT III DE CONTRACTIBUS, PRAESERTIM DE ALIENATIONIBUS
Can. 1034 - Quae ius civile territorii, ubi contractus initur, statuit de contractibus tam in genere quam in specie, et de
solutionibus, eadem iure canonico in re, quae potestati Ecclesiae subest, eisdem cum effectibus serventur.
Can. 1035 - § 1. Ad alienanda bona ecclesiastica, quae ex legitima assignatione patrimonium stabile personae iuridicae
constituunt, requiritur: 1° iusta causa veluti urgens necessitas, evidens utilitas, pietas, caritas vel ratio pastoralis; 2°
aestimatio rei alienandae a peritis scripto facta; 3° in casibus iure praescriptis consensus auctoritatis competentis scripto
datus, sine quo alienatio invalida est. § 2. Aliae quoque cautelae ab auctoritate competenti praescriptae serventur, ut
Ecclesiae damnum vitetur.
Can. 1036 - § 1. Si valor bonorum ecclesiasticorum, quorum alienatio proponitur, continetur intra summam minimam et
summam maximam a Synodo Episcoporum Ecclesiae patriarchalis vel a Sede Apostolica statutam, requiritur
consensus: 1° consilii a rebus oeconomicis et collegii consultorum eparchialium, si agitur de bonis eparchiae; 2°
Episcopi eparchialis, qui in casu eget consensu consilii a rebus oeconomicis et collegii consultorum eparchialium, si
agitur de bonis personae iuridicae eodem Episcopo eparchiali subiectae; 3° auctoritatis in typico vel statutis
determinatae, si agitur de bonis personae iuridicae Episcopo eparchiali non subiectae. § 2. In Ecclesiis patriarchalibus,
si valor bonorum summam maximam a Synodo Episcoporum Ecclesiae patriarchalis statutam excedit, sed non duplo,
requiritur consensus: 1° Patriarchae datus de consensu Synodi permanentis, si agitur de bonis eparchiae intra fines
territorii Ecclesiae patriarchalis sitae, nisi ius particulare eiusdem Ecclesiae aliud fert; 2° Episcopi eparchialis necnon
Patriarchae datus de consensu Synodi permanentis, si agitur de bonis personae iuridicae Episcopo eparchiali intra fines
territorii Ecclesiae patriarchalis potestatem suam exercenti subiectae; 3° Patriarchae datus de consensu Synodi
permanentis, si agitur de bonis personae iuridicae Episcopo eparchiali non subiectae, etsi iuris pontificii, quae intra
fines territorii Ecclesiae patriarchalis sita sunt. § 3. In Ecclesiis patriarchalibus, si valor bonorum summam maximam a
Synodo Episcoporum Ecclesiae patriarchalis statutam duplo excedit et, si de rebus pretiosis vel ex voto Ecclesiae
donatis agitur, § 2, sed Patriarcha indiget consensu eiusdem Synodi. § 4. In ceteris casibus requiritur consensus Sedis
Apostolicae, si valor bonorum excedit summam ab ipsa Sede Apostolica statutam vel approbatam et, si de rebus
pretiosis vel ex voto Ecclesiae donatis agitur.

