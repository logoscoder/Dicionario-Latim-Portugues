Can. 1335 - Statuta tribunalis debent normas dare: 1° de expensis iudicialibus a partibus solvendis vel compensandis;
2° de procuratorum, advocatorum et interpretum remuneratione deque testium indemnitate; 3° de gratuito patrocinio vel
expensarum deminutione concedendis; 4° de reparatione damnorum, quae debetur ab eo, qui non solum in iudicio
succubuit, sed temere litigavit; 5° de pecuniae deposito vel cautione praestanda circa expensas solvendas et damna
reparanda.
Can. 1336 - A pronuntiatione circa expensas, remunerationes et damna reparanda non datur distincta appellatio, sed
pars recurrere potest intra quindecim dies ad eundem iudicem, qui potest taxationem emendare.
Art. XII DE EXSECUTIONE SENTENTIAE
Can. 1337 - § 1. Sententia, quae transiit in rem iudicatam, exsecutioni mandari potest salvo can. 1328. § 2. Iudex, qui
sententiam tulit, et, si appellatio interposita est, etiam iudex appellationis, sententiae, quae nondum transiit in rem
iudicatam, provisoriam exsecutionem iubere possunt ex officio vel ad instantiam partis idoneis, si casus fert, praestitis
cautionibus, si agitur de provisionibus ad necessariam sustentationem ordinatis vel alia iusta causa urget. § 3. Si vero
sententia, quae nondum transiit in rem iudicatam, impugnatur, iudex, qui de impugnatione cognoscere debet, si videt
hanc probabiliter fundatam esse et irreparabile damnum ex exsecutione oriri posse, potest vel exsecutionem ipsam
suspendere vel eam cautioni subicere.
Can. 1338 - Non antea exsecutioni locus esse potest, quam exsecutorium iudicis decretum habetur, quo edicitur
sententiam ipsam exsecutioni mandari debere; quod decretum pro diversa causarum natura vel ipso sententiae tenore
includatur vel separatim edatur.
Can. 1339 - Si sententiae exsecutio praeviam rationum redditionem exigit, quaestio incidens habetur ab illo iudice
decidenda, qui tulit sententiam exsecutioni mandandam.
Can. 1340 - § 1. Nisi iure particulari propriae Ecclesiae sui iuris aliud statuitur, sententiam exsecutioni mandare debet
per se vel per alium Episcopus eparchialis eparchiae, ubi sententia in primo gradu iudicii lata est. § 2. Si vero hic renuit
vel neglegit, parte, cuius interest, instante vel etiam ex officio exsecutio spectat ad auctoritatem, cui tribunal
appellationis subiectum est. § 3. In controversiis, de quibus in can. 1069, § 1, exsecutio sententiae spectat ad
Superiorem in typico vel statutis determinatum.
Can. 1341 - § 1. Exsecutor, nisi quid eius arbitrio in ipso tenore sententiae est permissum, debet sententiam secundum
obviam verborum significationem exsecutioni mandare. § 2. Licet ei videre de exceptionibus circa modum et vim
exsecutionis, non autem de merito causae; si vero habet aliunde compertum sententiam esse nullam vel manifesto
iniustam ad normam cann. 1303, 1304 et 1326, § 2, abstineat ab exsecutione et rem ad tribunal, a quo lata est sententia,
remittat partibus certioribus factis.
Can. 1342 - § 1. Quoties adiudicata actori res aliqua est, haec actori tradenda est statim ac res iudicata habetur. § 2. Si
pars damnata est ad rem mobilem praestandam vel ad solvendam pecuniam vel ad aliud dandum aut faciendum, iudex
in ipso tenore sententiae vel exsecutor pro suo arbitrio et prudentia terminum statuat ad implendam obligationem, qui
tamen neque infra quindecim dies coartetur neque sex menses excedat.
CAPUT II DE IUDICIO CONTENTIOSO SUMMARIO
Can. 1343 - § 1. Iudicio contentioso summario tractari possunt omnes causae iure non exclusae, nisi pars iudicium
contentiosum ordinarium petit. § 2. Si iudicium contentiosum summarium adhibetur in causis iure exclusis, actus
iudiciales sunt nulli.
Can. 1344 - § 1. Libellus litis introductorius praeter ea, quae in can. 1187 recensentur, debet: 1° facta, quibus actoris
petitiones innituntur, breviter, integre et perspicue exponere; 2° probationes, quibus actor facta demonstrare intendit
quasque simul afferre non potest, ita indicare, ut statim colligi a iudice possint. § 2. Libello litis introductorio adnecti
debent saltem in exemplari authentico documenta, quibus petitio innititur.
Can. 1345 - § 1. Si conamen conciliationis ad normam can. 1103, § 2 inutile cessit, iudex, si aestimat libellum litis
introductorium aliquo fundamento niti, intra tres dies decreto ad calcem libelli apposito praecipiat, ut exemplar
petitionis statim notificetur parti conventae, dato huic iure mittendi intra quindecim dies ad cancellariam tribunalis
responsionem scripto datam. § 2. Haec notificatio effectus habet citationis iudicialis, de quibus in can. 1194.
Can. 1346 - Si exceptiones partis conventae id exigunt, iudex actori determinet terminum ad respondendum ita, ut ex
allatis utriusque partis elementis ipse controversiae obiectum perspectum habeat. Can. 1347 - § 1. Elapsis terminis ad
respondendum, de quibus in cann. 1345, § 1 et 1346, iudex perspectis autis formulam dubii determinet; deinde ad
audientiam non ultra triginta dies celebrandam omnes citet, qui in ea interesse debent, addita pro partibus dubii

