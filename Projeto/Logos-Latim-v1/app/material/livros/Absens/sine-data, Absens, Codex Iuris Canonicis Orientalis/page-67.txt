iure praescripta et ab omnibus et singulis impedimentis iuris ecclesiastici sive publicis sive occultis excepto
impedimento ordinis sacri sacerdotii. § 2. In eisdem rerum adiunctis et solum in casibus, in quibus ne Hierarcha loci
quidem adiri potest, eandem potestatem dispensandi habent parochus, alius sacerdos facultate matrimonium
benedicendi praeditus et sacerdos catholicus, de quo in can. 832, § 2; confessarius vero eandem potestatem habet, si
agitur de impedimento occulto, pro foro interno sive intra sive extra actum sacramentalis confessionis. § 3. Hierarcha
loci censetur adiri non posse, si tantum alio modo quam per epistulam vel personalem accessum id fieri potest.
Can. 797 - § 1. Si impedimentum detegitur, dum iam omnia parata sunt ad matrimonium celebrandum nec
matrimonium sine probabili gravis mali periculo deferri potest, donec ab auctoritate competenti dispensatio obtenta erit,
potestatem dispensandi ab omnibus impedimentis, eis exceptis, de quibus in can. 795, § 1, nn. 1 et 2, habent Hierarcha
loci et, dummodo casus sit occultus, omnes, de quibus in can. 796, § 2, servatis condicionibus ibidem praescriptis. § 2.
Haec potestas valet etiam ad matrimonium convalidandum, si idem periculum est in mora nec tempus suppetit adeundi
auctoritatem competentem.
Can. 798 - Sacerdotes, de quibus in cann. 796, § 2 et 797, § 1, de concessa dispensatione vel convalidatione pro foro
externo Hierarcham loci statim certiorem faciant eaque adnotetur in libro matrimoniorum.
Can. 799 - Nisi aliud fert rescriptum Sedis Apostolicae aut intra limites eorum competentiae Patriarchae vel Hierarchae
loci, dispensatio in foro interno non sacramentali concessa ab impedimento occulto adnotetur in archivo secreto curiae
eparchialis nec alia dispensatio pro foro externo est necessaria, etsi postea occultum impedimentum publicum evasit.
Art. III DE IMPEDIMENTIS IN SPECIE
Can. 800 - § 1. Vir ante decimum sextum aetatis annum expletum, mulier ante decimum quartum aetatis annum
expletum matrimonium valide celebrare non possunt. § 2. Integrum est iuri particulari Ecclesiae sui iuris aetatis annum
superiorem ad licitam matrimonii celebrationem statuere. Can. 801 - § 1. Impotentia coeundi antecedens et perpetua
sive ex parte viri sive ex parte mulieris sive absoluta sive relativa matrimonium ex ipsa eius natura dirimit. § 2. Si
impedimentum impotentiae dubium est sive dubio iuris sive dubio facti, matrimonium non est impediendum nec stante
dubio nullum declarandum. § 3. Sterilitas matrimonium nec prohibet nec dirimit firmo can. 821.
Can. 802 - § 1. Invalide matrimonium attentat, qui vinculo tenetur prioris matrimonii. § 2. Etsi prius matrimoniam
invalidum aut solutum est qualibet ex causa, non licet aliud matrimonium celebrare, antequam de prioris invaliditate aut
solutione legitime et certo constat.
Can. 803 - § 1. Matrimonium cum non baptizatis valide celebrari non potest. § 2. Si pars tempore celebrati matrimonii
tamquam baptizata communiter habebatur aut eius baptismus erat dubius, praesumenda est ad normam can. 779
validitas matrimonii, donec certo probetur alteram partem baptizatam esse, alteram vero non baptizatam. § 3. Circa
condiciones dispensandi applicetur can. 814.
Can. 804 - Invalide matrimonium attentat, qui in ordine sacro est constitutus.
Can. 805 - Invalide matrimonium attentat, qui votum publicum perpetuum castitatis in instituto religioso emisit. Can.
806 - Cum persona abducta vel saltem retenta intuitu matrimonii cum ea celebrandi matrimonium valide celebrari non
potest, nisi postea illa ab abducente vel retinente separata et in loco tuto ac libero constituta matrimonium sua sponte
eligit.
Can. 807 - § 1. Qui intuitu matrimonii cum certa persona celebrandi eius coniugi vel proprio coniugi mortem intulit,
invalide hoc matrimonium attentat. § 2. Invalide quoque matrimonium inter se attentant, qui mutua opera physica vel
morali mortem coniugi intulerunt. Can. 808 - § 1. In linea recta consanguinitatis matrimonium invalidum est inter
omnes ascendentes et descendentes. § 2. In linea collaterali invalidum est usque ad quartum gradum inclusive. § 3.
Numquam matrimonium permittatur, si quod subest dubium, num partes sint consanguineae in aliquo gradu lineae
rectae aut in secundo gradu lineae collateralis. § 4. Impedimentum consanguinitatis non multiplicatur.
Can. 809 - § 1. Affinitas matrimonium dirimit in quolibet gradu lineae rectae et in secundo gradu lineae collateralis. §
2. Impedimentum affinitatis non multiplicatur. Can. 810 - § 1. Impedimentum publicae honestatis oritur: 1° ex
matrimonio invalido post instauratam vitam communem; 2° ex notorio vel publico concubinatu; 3° ex instauratione
vitae communis eorum, qui ad formam celebrationis matrimonii iure praescriptam astricti matrimonium attentaverunt
coram officiali civili aut ministro acatholico. § 2. Hoc impedimentum matrimonium dirimit in primo gradu lineae rectae
inter virum et consanguineas mulieris itemque inter mulierem et viri consanguineos. Can. 811 - § 1. Ex baptismo oritur
inter patrinum et baptizatum eiusque parentes cognatio spiritualis, quae matrimonium dirimit. § 2. Si iteratur baptismus
sub condicione, cognatio spiritualis non oritur, nisi iterum idem patrinus adhibitus est.

