Can. 975 - § 1. Nisi aliter iure cavetur, ab officio quod confertur ad tempus indeterminatum non potest aliquis amoveri
nisi gravi de causa et servato modo iure praescripto; idem valet, ut quis ab officio, quod ad tempus determinatum
confertur, amoveri possit, antequam hoc tempus elapsum est. § 2. Ab officio, quod secundum iuris praescripta alicui
confertur ad prudentem discretionem auctoritatis competentis, potest aliquis iusta de causa de iudicio eiusdem
auctoritatis aestimanda amoveri aequitate servata.
Can. 976 - § 1. Ipso iure ab officio amovetur: 1° qui statum clericalem amisit; 2° qui fidem catholicam publice abiecit
vel a communione cum Ecclesia catholica publice defecit; 3° clericus, qui matrimonium, etsi civile tantum, attentavit. §
2. Amotio, de qua in § 1, nn. 2 et 3, urgeri tantum potest, si de eadem auctoritatis competentis declaratione constat.
Can. 977 - Si quis non quidem ipso iure, sed per decretum auctoritatis competentis amovetur ab officio, quo eiusdem
subsistentiae providetur eadem auctoritas curet, ut ipsius subsistentiae per congruum tempus prospiciatur, nisi aliter
provisum est.
Art.. IV DE PRIVATIONE
Can. 978 - Privatio officii nonnisi in poenam delicti infligi potest.
TITULUS XXI DE POTESTATE REGIMINIS
Can. 979 - § 1. Potestatis regiminis, quae ex divina institutione est in Ecclesia, ad normam iuris habiles sunt, qui in
ordine sacro sunt constituti. § 2. In exercitio potestatis regiminis ceteri christifideles ad normam iuris cooperari possunt.
Can. 980 - § 1. Potestas regiminis alia est fori externi, alia fori interni sive sacramentalis sive non sacramentalis. § 2. Si
potestas regiminis exercetur pro solo foro interno, effectus, quos eius exercitium natum est habere pro foro externo, in
hoc foro non recognoscuntur, nisi quatenus id determinatis pro casibus iure statuitur. Can. 981 - § 1. Potestas regiminis
ordinaria ea est, quae ipso iure alicui officio adnectitur; delegata, quae ipsi personae non mediante officio conceditur. §
2. Potestas regiminis ordinaria potest esse sive propria sive vicaria.
Can. 982 - § 1. Facultates habituales reguntur praescriptis de potestate delegata. § 2. Facultas habitualis vero
Hierarchae concessa, nisi in eius concessione aliter cautum est aut electa est industria personae, non perimitur resoluto
iure Hierarchae, cui concessa est, sed transit ad quemvis Hierarcham, qui ei in regimine succedit.
Can. 983 - § 1. Ei, qui delegatum se asserit, incumbit onus probandae delegationis. § 2. Delegatus, qui sive circa res
sive circa personas fines sui mandati excedit, nihil agit. § 3. Fines sui mandati excedere non intellegitur delegatus, qui
alio modo ac in mandato determinatur, ea peragit, ad quae delegatus est, nisi modus ab ipso delegante ad validitatem est
praescriptus. Can. 984 - § 1. Hierarchae sunt praeter Romanum Pontificem imprimis Patriarcha, Archiepiscopus maior,
Metropolita, qui Ecclesiae metropolitanae sui iuris praeest, atque Episcopus eparchialis necnon illi, qui eis interim in
regimine ad normam iuris succedunt. § 2. Hierarchae loci, praeter Romanum Pontificem, sunt Episcopus eparchialis,
Exarchus, Administrator apostolicus, ii, qui, si praedicti desunt, interim legitime succedunt in regimine, itemque
Protosyncellus et Syncellus; Patriarcha vero, Archiepiscopus maior, Metropolita, qui Ecclesiae metropolitanae sui iuris
praeest, necnon illi, qui eis interim in regimine ad normam iuris succedunt, sunt Hierarchae loci tantum circa
eparchiam, quam regunt, firmo can. 101. § 3. Superiores maiores in institutis vitae consecratae, qui potestate regiminis
ordinaria praediti sunt, etiam sunt Hierarchae, sed non loci.
Can. 985 - § 1. Potestas regiminis distinguitur in legislativam, exsecutivam et iudicialem. § 2. Potestas legislativa
exercenda est modo iure praescripto et ea, quam in Ecclesia habet legislator infra supremam Ecclesiae auctoritatem,
delegari valide non potest, nisi aliter iure communi cavetur; a legislatore inferiore lex iuri superiori contraria valide
ferri non potest. § 3. Potestas iudicialis, quam habent iudices aut collegia iudicialia, exercenda est modo iure
praescripto et delegari valide non potest nisi ad actus cuivis decreto aut sententiae praeparatorios perficiendos.
Can. 986 - Potestatem exsecutivam aliquis, etsi extra fines territorii exsistens, exercere potest in subditos, etiam a
territorio absentes, nisi aliter iure communi cavetur vel ex natura rei constat; in peregrinos in territorio actu degentes, si
agitur de favoribus concedendis aut de exsecutioni mandando sive iure communi sive iure particulari, quo ipsi ad
normam can. 1491, § 3 tenentur. Can. 987 - Quae iure communi et iure particulari Ecclesiae sui iuris nominatim
Episcopo eparchiali in ambitu potestatis regiminis exsecutivae tribuuntur, intelleguntur competere soli Episcopo
eparchiali et Exarcho exclusis Protosyncello et Syncellis nisi de mandato speciali.
Can. 988 - § 1. Potestas exsecutiva ordinaria delegari potest sive ad actum sive ad universitatem casuum, nisi aliter iure
expresse cavetur. § 2. Potestas exsecutiva a Sede Apostolica vel a Patriarcha delegata subdelegari potest sive ad actum
sive ad universitatem casuum, nisi electa est industria personae aut subdelegatio est expresse prohibita. § 3. Potestas
exsecutiva delegata ab alia auctoritate potestatem ordinariam habente, si ad universitatem casuum delegata est, in

