Art. II DE INSTITUTIONE AD MINISTERIA
Can. 342 - § 1. Ii tantum in seminarium admittantur alumni, qui probantur ex documentis ad normam statutorum
requisitis habiles esse. § 2. Nemo recipiatur, nisi certo constat de susceptis sacramentis baptismi et chrismationis sancti
myri. § 3. Qui antea in alio seminario vel in aliquo instituto religioso vel societate vitae communis ad instar
religiosorum alumni fuerunt, ne admittantur nisi obtento testimonio rectoris aut Superioris praesertim de causa
dimissionis vel discessus.
Can. 343 - Alumni, etsi in seminarium alterius Ecclesiae sui iuris vel plurium Ecclesiarum sui iuris commune admissi,
proprio ritu instituantur reprobata contraria consuetudine.
Can. 344 - § 1. Adulescentes et iuvenes in seminario minore degentes congruentem servent consuetudinem cum
propriis familiis et coaetaneis, qua indigent ad sanam evolutionem psychologicam, praesertim affectivam; sedulo autem
vitentur omnia, quae secundum sanas psychologiae et paedagogiae normas liberam electionem status quocumque modo
minuere possunt. § 2. Apta directione spirituali adiuti assuescant alumni ad decisiones personales et responsabiles in
luce Evangelii faciendas et ad suas varias ingenii dotes iugiter excolendas non praetermissis ullis virtutibus humanae
naturae congruentibus. § 3. Curriculum studiorum seminarii minoris comprehendat ea, quae in unaquaque natione ad
studia superiora incohanda requiruntur et, quatenus ratio studiorum permittit, etiam ea, quae praesertim ad ministeria
sacra suscipienda utilia sunt; communiter curetur, ut alumni civilem studiorum titulum consequantur et perinde studia
etiam alibi prosequi possint, si ad id eligendum perventum est. § 4. Alumni provectioris aetatis instituantur sive in
seminario sive in instituto speciali ratione habita etiam praecedentis uniuscuiusque formationis.
Can. 345 - Institutio alumnorum in seminario maiore perficiatur suppletis eis, quae forte in singulis casibus institutioni
seminario minori propriae defuerunt, formatione spirituali, intellectuali et pastorali inter se integrantibus ita, ut
efficiantur ministri Christi in medio Ecclesiae, lux et sal mundi huius temporis.
Can. 346 - § 1. Aspirantes ad ministeria sacra formentur, ut in Spiritu Sancto consortium familiare cum Christo colant
et in omnibus Deum quaerant ita, ut Christi Pastoris caritate impulsi omnes homines dono suae ipsorum vitae regno Dei
lucrifacere solliciti fiant. § 2. Ex verbo Dei et sacramentis imprimis vim pro sua vita spirituali et apostolico labore
robur in dies hauriant: 1° verbi Dei vigili atque constanti meditatione et secundum Patres fideli illustratione assuescant
alumni ad suam vitam magis vitae Christi configurandam et in fide, spe et caritate firmati se exerceant ad vivendum
secundum formam Evangelii; 2° participent assidue Divinae Liturgiae, quae appareat et seminarii vitae, sicut est totius
vitae christianae, fons et culmen; 3° laudes divinas iugiter celebrare secundum proprium ritum addiscant et ex eis vitam
spiritualem alant; 4° directione spirituali magni habita addiscant conscientiam suam recte discutere et sacramentum
paenitentiae frequenter suscipiant; 5° Sanctam Mariam semper Virginem, Dei Matrem, quam Christus omnium
hominum Matrem constituit, filiali pietate prosequantur; 6° foveantur quoque pietatis exercitia, quae ad spiritum
orationis vocationisque apostolicae robur ac munimen conducunt, ea imprimis, quae a veneranda traditione propriae
Ecclesiae sui iuris commendata sunt; utcumque suadetur recessus spiritualis et instructio de ministeriis sacris,
exhortatio in via spiritus; 7° ad sensum Ecclesiae et servitii eius educantur alumni necnon ad virtutem oboedientiae et
ad sociam cum fratribus cooperationem; 8° ad ceteras quoque virtutes, quae ad vocationem suam maxime conferunt,
excolendas adiuventur sicut discretio spirituum, castitas, animi fortitudo; illas quoque virtutes aestiment atque excolant,
quae inter homines pluris fiunt et Christi ministrum commendant, quarum sunt animi sinceritas, assidua iustitiae cura,
spiritus paupertatis, in promissis servata fides, in agendo urbanitas, in colloquendo modestia cum caritate coniuncta. §
3. Disciplinares seminarii normae secundum alumnorum maturitatem ita applicentur, ut alumni, dum gradatim sibi
moderari addiscunt, libertate sapienter uti, sponte et diligenter agere assuescant.
Can. 347 - Institutio doctrinalis eo tendat, ut alumni cultura generali loci et temporis callentes ingeniique humani
conata et peracta scrutantes amplam atque solidam doctrinam in scientiis sacris acquirant ita, ut fidei pleniore intellectu
eruditi et firmati Christi Magistri luce homines sui temporis efficacius illuminare ac veritati inservire possint.
Can. 348 - § 1. Pro eis, qui ad sacerdotium destinantur, studia seminarii maioris firmo can. 345 complectantur cursus
philosophicos et theologicos, qui aut successive aut coniuncte peragi possunt; eadem studia completum saltem
sexennium comprehendant ita quidem, ut tempus philosophicis disciplinis dedicatum integrum biennium, tempus vero
studiis theologicis integrum quadriennium adaequet. § 2. Cursus philosophico - theologici initium sumant introductione
in mysterium Christi et oeconomiam salutis nec concludantur, quin ostendatur ratione habita ordinis seu hierarchiae
veritatum doctrinae catholicae omnium disciplinarum inter se relatio atque cohaerens compositio.
Can. 349 - § 1. Philosophica institutio eo tendat, ut formationem in scientiis humanis perficiat; quare, ratione habita
sapientiae tum antiquae tum recentis aetatis sive universae familiae humanae sive praesertim propriae culturae,
quaeratur imprimis patrimonium philosophicum perenniter validum. § 2. Cursus historici et systematici ita tradantur, ut
alumni discretione intellectuali acuta vera et falsa facilius secernere possint et mente Deo loquenti aperta

