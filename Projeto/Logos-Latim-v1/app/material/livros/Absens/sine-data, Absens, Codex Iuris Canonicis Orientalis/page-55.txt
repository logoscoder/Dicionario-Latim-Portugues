Can. 634 - § 1. Scholae catholicae est obligatio propria communitatis scholaris ambitum spiritu evangelico libertatis et
caritatis animatum creare, adulescentes adiuvare, ut in propria persona evolvenda una simul crescant secundum novam
creaturam, quae per baptismum effecti sunt, atque universam culturam humanam ad nuntium salutis ordinare ita, ut
cognitio, quam alumni de mundo, vita et homine gradatim acquirunt, fide illuminetur. § 2. Haec adiunctis propriis
accommodare moderante auctoritate competenti ecclesiastica est ipsius scholae catholicae, si maiore ex parte ab
alumnis acatholicis frequentatur. § 3. Scholae catholicae est non minus quam aliarum scholarum fines culturales et
humanam socialemque iuvenum formationem prosequi.
Can. 635 - Episcopi eparchialis praecipue est curare, ut habeantur scholae catholicae, praesertim ubi aliae scholae
desunt vel adaequatae non sunt, etiam scholae professionales et technicae, quatenus pro loci et temporis adiunctis
speciali ratione requiruntur. Can. 636 - § 1. Institutio catechetica in scholis quibuslibet Episcopi eparchialis auctoritati
et vigilantiae subiecta est. § 2. Episcopi eparchialis quoque est nominare aut approbare magistros religionis catholicae
eosque, si ratio fidei vel morum id requirit, amovere vel exigere, ut amoveantur. Can. 637 - In scholis, in quibus
institutio catholica deest vel ad iudicium Episcopi eparchialis non sufficit, supplenda est vera formatio catholica
omnium alumnorum catholicorum.
Can. 638 - § 1. Episcopo eparchiali competit ius canonice visitandi omnes scholas catholicas in eius eparchia
exsistentes exceptis scholis, quae exclusive patent propriis alumnis instituti vitae consecratae iuris pontificii vel
patriarchalis, et salva omni in casu institutorum vitae consecratae autonomia circa proprias scholas moderandas. § 2.
Ubi sunt plures Episcopi eparchiales, ius canonice visitandi competit illi, qui scholam fundavit vel approbavit, nisi
aliter in statutis fundationis aut conventione speciali inter eosdem inita cavetur.
Can. 639 - Magistri, cum maxime sint auctores, ut schola catholica sua proposita et incepta ad rem deducere possit,
debent esse doctrina praestantes atque vitae testimonio exemplares et sociam imprimis cum parentibus, sed et cum aliis
scholis praestent operam.
Art. II DE CATHOLICIS STUDIORUM UNIVERSITATIBUS
Can. 640 - § 1. Catholica studiorum universitas hunc finem prosequitur, ut publica, stabilis atque universalis praesentia
efficiatur mentis christianae in totius culturae altioris promovendae studio; ideo constituit investigationis, reflexionis et
instructionis superioris ordinis institutionem, in qua Evangelii luce multifaria cognitio humana illustretur. § 2. Alia
instituta studiorum superiorum vel facultates catholicae autonomae, quae eundem finem prosequuntur, catholicae
studiorum universitati aequiparantur, non autem ecclesiasticae studiorum universitates et facultates, de quibus in cann.
646 - 650.
Can. 641 - In Catholicis studiorum universitatibus singulae disciplinae propriis principiis, propria methodo atque
propria inquisitionis scientificae libertate ita excolantur, ut profundior in dies earum disciplinarum intellegentia
obtineatur et, novis progredientis aetatis quaestionibus ac investigationibus accuratissime consideratis, altius
perspiciatur, quomodo fides et ratio in unum verum conspirent, atque formentur homines doctrina vere praestantes ad
graviora officia in societate obeunda parati atque fidei in mundo testes. Can. 642 - § 1. Catholica stndiorum universitas
est institutum studiorum superiorum, quod ut talis erectum aut approbatum est sive a superiore auctoritate
administrativa Ecclesiae sui iuris praevie consulta Sede Apostolica sive ab ipsa Sede Apostolica; de quo constare debet
publico documento. § 2. Intra fines territorii Ecclesiae patriarchalis haec superior auctoritas est Patriarcha de consensu
Synodi Episcoporum Ecclesiae patriarchalis. Can. 643 - In catholicis studiorum universitatibus, in quibus nulla facultas
theologiae exstat, saltem cursus theologici studentibus variarum facultatum accommodati tradantur.
Can. 644 - Qui disciplinas ad fidem et mores spectantes docent in catholicis studiorum universitatibus, muniti esse
debent mandato auctoritatis ecclesiasticae designatae ab eis, de quibus in can. 642; eadem auctoritas hoc mandatum
gravi de causa auferre potest praesertim si deficiunt idoneitas scientifica vel paedagogica, probitas vel doctrinae
integritas. Can. 645 - Hierarcharum est collatis consiliis providere, ut etiam apud alias universitates convictus et centra
universitaria catholica habeantur, in quibus christifideles accurate selecti et praeparati iuventuti universitariae spirituale
et intellectuale adiutorium permanens praebeant.
CAPUT IV DE INSTRUMENTIS COMMUNICATIONIS SOCIALIS ET IN SPECIE DE LIBRIS
Can. 651 - § 1. Ad ubique terrarum annuntiandi munus obeundum Ecclesia aptis mediis uti tenetur et ideo ius
instrumenta communicationis socialis adhibendi et in specie scripta libere typis edendi ei ubique vindicetur oportet. § 2.
Omnes christifideles pro sua parte in tanta missione Ecclesiae collaborent inceptaque huius apostolatus sustineant ac
foveant; insuper ii praesertim, qui in communicationibus efficiendis et transmittendis periti sunt, actioni pastorali
Episcoporum adiutricem operam sollicite praestent atque omni studio satagant, ut eorundem instrumentorum usus
spiritu Christi imbuatur.
Can. 652 - § 1. Episcopi eparchiales curent, ut auxilio praesertim institutorum de instrumentis communicationis socialis
christifideles edoceantur de critico et proficuo usu eorundem instrumentorum; inter varia haec instituta cooperationem

