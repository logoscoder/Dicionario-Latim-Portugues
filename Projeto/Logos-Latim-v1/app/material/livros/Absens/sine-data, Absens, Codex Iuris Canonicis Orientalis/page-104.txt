cuius nullitas non est ad normam can. 1302 sanata; 6° lata est contra partem legitime absentem secundum can. 1273, §
2. § 2. His in casibus querela nullitatis proponi potest intra tres menses ab intimatione sententiae computandos.
Can. 1305 - De querela nullitatis videt iudex, qui sententiam tulit; si vero pars veretur, ne hic iudex praeoccupatum
animum habeat, ideoque eum suspectum existimat, exigere potest, ut alius iudex in eius locum subrogetur ad normam
can. 1108.
Can. 1306 - Querela nullitatis proponi potest una cum appellatione intra terminum ad appellationem statutum.
Can. 1307 - § 1. Querelam nullitatis proponere possunt non solum partes, quae se gravatas putant, sed etiam promotor
iustitiae aut defensor vinculi, quoties ipsis ius est interveniendi. § 2. Ipse iudex potest ex officio sententiam nullam a se
latam retractare vel emendare intra terminos ad agendum in cann. 1303, § 2 et 1304, § 2 statutos, nisi interea appellatio
una cum querela nullitatis interposita est.
Can. 1308 - Causae de querela nullitatis secundum canones de iudicio contentioso summario tractari possunt.
2° De appellatione
Can. 1309 - Pars, quae aliqua sententia se gravatam putat, itemque promotor iustitiae et defensor vinculi in causis, in
quibus eorum praesentia requiritur, ius habent a sententia appellandi ad iudicem superiorem salvo can. 1310. Can. 1310
- Non est locus appellationi: 1° a sententia ipsius Romani Pontificis vel Signaturae Apostolicae; 2° a sententia vitio
nullitatis infecta, nisi cumulatur cum querela nullitatis ad normam can. 1306; 3° a sententia, quae in rem iudicatam
transiit; 4° a iudicis decreto vel a sententia interlocutoria, quae non habent vim sententiae definitivae, nisi cumulatur
cum appellatione a sententia definitiva; 5° a sententia vel a decreto in causa, de qua ius cavet rem expeditissime esse
definiendam. Can. 1311 - § 1. Appellatio interponi debet coram iudice, a quo sententia lata est, intra peremptorium
terminum quindecim dierum utilium ab intimatione sententiae computandum. § 2. Si ore fit, notarius eam scripto coram
ipso appellante redigat.
Can. 1312 - A delegato non datur appellatio ad delegantem, sed ad eius immediatum superiorem, nisi delegans est ipsa
Sedes Apostolica.
Can. 1313 - Si quaestio oritur de iure appellandi, tribunal appellationis rem expeditissime definiat secundum canones
de iudicio contentioso summario.
Can. 1314 - Appellatio prosequenda est coram iudice, ad quem dirigitur, intra mensem ab eius interpositione
computandum, nisi iudex, a quo sententia lata est, longius tempus ad eam prosequendam parti praestituit. Can. 1315 - §
1. Ad prosequendam appellationem requiritur et sufficit, ut pars ministerium iudicis superioris invocet ad impugnatae
sententiae emendationem adiuncto exemplari huius sententiae et indicatis appellationis rationibus. § 2. Interea iudex, a
quo sententia lata est, debet actorum exemplar fide facta a notario de eius authenticitate ad tribunal superius mittere; si
acta scripta sunt lingua tribunali appellationis ignota, vertantur in aliam eidem tribunali cognitam cautelis adhibitis, ut
de fideli versione constet.
Can. 1316 - Inutiliter elapsis terminis appellatoriis sive coram iudice, a quo sententia lata est, sive coram iudice, ad
quem appellatio dirigitur, haec deserta censetur.
Can. 1317 - § 1. Appellans potest appellationi renuntiare cum effectibus, de quibus in can. 1206. § 2. Si appellatio
interposita est a defensore vinculi vel a promotore iustitiae, renuntiatio fieri potest, nisi aliter iure communi cavetur, a
defensore vinculi vel a promotore iustitiae tribunalis appellationis.
Can. 1318 - § 1. Appellatio facta ab actore prodest etiam parti conventae et vicissim. § 2. Si plures sunt partes
conventae vel actores et ab uno vel contra unum tantum ex ipsis sententia impugnatur, impugnatio censetur ab omnibus
et contra omnes facta, quoties res petita est individua aut obligatio omnes singillatim tenet. § 3. Si interponitur ab una
parte super aliquo sententiae capite, pars adversa, etsi terminus appellationis est transactus, potest super aliis capitibus
incidenter appellare intra terminum peremptorium quindecim dierum computandum a die, quo ipsi appellatio
principalis notificata est. § 4. Nisi aliud constat, appellatio praesumitur facta contra omnia sententiae capita.
Can. 1319 - Appellatio exsecutionem sententiae suspendit.
Can. 1320 - § 1. Salvo can. 1369 in gradu appellationis non potest admitti nova petendi causa, ne per modum quidem
utilis cumulationis; ideoque litis contestatio in eo tantum versari potest, ut prior sententia vel confirmetur vel
reformetur sive ex toto sive ex parte. § 2. Novae autem probationes admittuntur tantum ad normam can. 1283.

