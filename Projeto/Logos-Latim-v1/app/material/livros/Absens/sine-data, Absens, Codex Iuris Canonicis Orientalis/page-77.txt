Can. 932 - § 1. Actus iuridicus positus ex vi ab extrinseco personae illata, cui ipsa nequaquam resistere potuit, pro nullo
habetur. § 2. Actus iuridicus positus ex alia vi vel metu gravi et iniuste incusso aut ex dolo valet, nisi aliter iure cavetur;
sed potest a iudice per sententiam rescindi sive ad petitionem partis laesae eiusve in iure successorum sive ex offcio.
Can. 933 - Actus iuridicus positus ex ignorantia aut ex errore, qui versatur circa id, quod eius substantiam constituit, aut
qui recidit in condicionem sine qua non, nullus est; secus valet, nisi aliter iure cavetur, sed actus iuridicus ex ignorantia
aut ex errore positus locum dare potest actioni rescissoriae ad normam iuris.
Can. 934 - § 1. Si iure statuitur ad actum iuridicum ponendum auctoritatem indigere consensu aut consilio alicuius
personarum coetus, convocari debet coetus ad normam can. 948, nisi aliter iure particulari cavetur pro casibus ab
eodem iure statutis, in quibus de consilio tantum exquirendo agitur; ut autem actus iuridicus valeat requiritur, ut
obtineatur consensus partis absolute maioris eorum, qui sunt praesentes, aut omnium exquiratur consilium, firma § 2, n.
3. § 2. Si iure statuitur ad actum iuridicum ponendum auctoritatem indigere consensu aut consilio aliquarum
personarum, ut singularum: 1° si consensus exigitur, invalidus est actus iuridicus auctoritatis consensum earum
personarum non exquirentis aut contra earum vel alicuius votum agentis; 2° si consilium exigitur, invalidus est actus
iuridicus auctoritatis easdem personas non consulentis; 3° auctoritas, quamvis nulla obligatione teneatur accedendi ad
earundem consilium, etsi concors, tamen sine praevalenti ratione, suo iudicio aestimanda, ab earundem consilio
praesertim concordi ne discedat. § 3. Illis, quorum consensus aut consilium requiritur, auctoritas, quae consensu vel
consilio indiget, informationes necessarias praebere et eorum liberam mentis manifestationem omni modo tueri debet. §
4. Omnes, quorum consensus aut consilium requiritur, obligatione tenentur sententiam suam sincere proferendi atque
secretum servandi, quae quidem obligatio ab auctoritate urgeri potest.
Can. 935 - Quicumque illegitime actu iuridico immo quovis alio actu dolo vel culpa posito alii damnum infert,
obligatione tenetur damnum illatum reparandi.
TITULUS XX DE OFFICIIS
Can. 936 - § 1. In Ecclesia officium est quodlibet munus ab ipso Domino vel ab auctoritate competenti stabiliter
constitutum in finem spiritualem exercendum. § 2. Iura et obligationes singulis officiis propria determinantur eo iure,
quo officium constituitur, vel decreto auctoritatis competentis. § 3. Auctoritatis, cuius est officium constituere, est
etiam illud immutare, supprimere et de eius provisione canonica providere, nisi aliter iure expresse cavetur vel ex
natura rei constat.
Can. 937 - § 1. Qui officium erigit, curare debet, ut praesto sint media ad eiusdem implementum necessaria utque
prospiciatur iustae remunerationi eorum, qui officio funguntur. § 2. Iure particulari uniuscuiusque Ecclesiae sui iuris
pressius determinetur modus, quo haec praescripta ad effectum deducantur, nisi de quibusdam iure communi iam
provisum est.
CAPUT I DE PROVISIONE CANONICA OFFICIORUM
Can. 938 - Officium sine provisione canonica valide obtineri non potest. Can. 939 - Provisio canonica officii fit: 1° per
liberam collationem ab auctoritate competenti factam; 2° si praecessit electio, per eius confirmationem vel, si electio
non eget confirmatione, per electi acceptationem; 3° si praecessit postulatio, per eius admissionem.
Can. 940 - § 1. Ut quis ad officium promoveatur, debet esse idoneus, scilicet eis qualitatibus praeditus, quae iure
requiruntur. § 2. Quoties provisus caret qualitatibus requisitis, provisio est nulla solummodo, si ita iure cautum est;
secus est valida, sed rescindi potest per decretum auctoritatis competentis aequitate servata.
Can. 941 - Provisio canonica, cui nullus terminus est iure praescriptus, numquam differatur ultra sex menses utiles ab
accepta notitia de officii vacatione computandos.
Can. 942 - Nemini conferantur duo vel plura officia, quae una simul ab eodem congrue impleri non possunt, nisi adest
vera necessitas. Can. 943 - § l. Provisio officii, quod de iure non vacat, ipso iure nulla est nec subsequenti officii
vacatione convalidatur. § 2. Si vero agitur de officio, quod de iure ad tempus determinatum confertur, provisio
canonica intra sex menses, antequam hoc tempus elapsum est, fieri potest et effectum habet a die officii vacationis. § 3.
Promissio alicuius officii, a quocumque est facta, nullum effectum canonicum habet. Can. 944 - Officium de iure
vacans, quod forte ab aliquo illegitime possidetur, conferri potest, dummodo ad normam iuris declaratum sit eam
possessionem non esse canonicam et de hac declaratione mentio fiat in litteris collationis. Can. 945 - Qui, alium
neglegentem vel impeditum supplens, officium confert, nullam inde potestatem acquirit in personam, cui collatum est,
sed huius condicio iuridica eadem est, ac si provisio canonica ad ordinariam normam iuris facta esset.
Can. 946 - Officii provisio facta ex metu gravi iniuste incusso, dolo, errore substantiali vel simoniace ipso iure nulla
est.

