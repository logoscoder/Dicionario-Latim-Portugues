sufficit, ut iidem in alia eparchia adhiberi possint, sed requiritur explicitus consensus Hierarchae loci eiusdem
eparchiae.
Can. 664 - § 1. Iudicium de libris committi poteat ab Hierarcha loci censoribus ex elencho a Synodo Episcoporum
Ecclesiae patriarchalis vel Consilio Hierarcharum confecto aut pro eius prudentia aliis personis, quibus confidit;
denique constitui potest commissio specialis censorum, quam Hierarcha loci, Synodus Episcoporum Ecclesiae
patriarchalis vel Consilium Hierarcharum consulere possunt. § 2. Censores eligantur scientia, recta doctrina et
prudentia praestantes et in suo obeundo officio omni personarum acceptione seposita iudicium ferant secundum
doctrinam catholicam, sicut a magisterio authentico Ecclesiae proponitur. § 3. Censores opinionem scripto dare debent;
quae si favet, Hierarcha pro suo prudenti iudicio licentiam aut approbationem concedat expresso suo nomine; secus
rationes denegationis cum operis auctore communicet. Can. 665 - § 1. Caveant parochi et rectores ecclesiarum, ne in
suis ecclesiis icones vel imagines ab arte sacra germana alienae aut libri religioni christianae vel moribus minus
consonantes exponantur, vendantur aut distribuantur. § 2. Item parochorum et rectorum ecclesiarum necnon
moderatorum scholarum catholicarum est curare, ut spectacula cuiusvis speciei sub eorum patrocinio volvenda sensu
discretionis christianae seligantur. § 3. Caveant christifideles omnes, ne ea, de quibus in § 1, emendo, vendendo,
legendo vel cum aliis communicando sibi aliisve damnum spirituale inferant.
Can. 666 - § 1. Opus intellectuale auctoris sub tutela iuris est sive, quatenus manifestat personalitatem illius, sive,
quatenus fons est iurium patrimonialium. § 2. Sub tutela iuris sunt textus legum et actorum officialium cuiuscumque
auctoritatis ecclesiasticae atque eorum collectiones authenticae; ideoque ea iterum edere non licet nisi impetrata
eiusdem vel auctoritatis superioris licentia et servatis condicionibus ab eadem praescriptis. § 3. Iure particulari
uniuscuiusque Ecclesiae sui iuris normae magis determinatae de hac re ferantur servatis praescriptis iuris civilis circa
iura auctoris.
TITULUS XVl DE CULTU DIVINO ET PRAESERTIM DE SACRAMENTIS
Can. 667 - Per sacramenta, quae Ecclesia dispensare tenetur, ut sub signo visibili mysteria Christi communicet,
Dominus noster Iesus Christus homines in virtute Spiritus Sancti sanctificat, ut singulari modo Dei Patris veri
adoratores fiant, eosque sibi ipsi et Ecclesiae, suo Corpori, inserit; quare christifideles omnes, praesertim vero ministri
sacri, eisdem sacramentis religiose celebrandis et suscipiendis praescripta Ecclesiae diligenter servent.
Can. 668 - § 1. Cultus divinus, si defertur nomine Ecclesiae a personis legitime ad hoc deputatis et per actus ab
auctoritate ecclesiastica approbatos, dicitur publicus; secus privatus. § 2. Ad cultus divini publici ordinationem
auctoritas competens ea est, de qua in can. 657, firmo can. 199, § 1; nemo alius quidquam ab hac auctoritate statutis
addat, ab eis demat aut eadem mutet.
Can. 669 - Cum sacramenta eadem sint pro universa Ecclesia et ad divinum depositum pertineant, solius supremae
Ecclesiae auctoritatis est approbare vel definire, quae ad eorum validitatem sunt requisita.
Can. 670 - § 1. Christifideles catholici iusta de causa adesse possunt cultui divino aliorum christianorum et in eo partem
habere servatis eis, quae habita ratione gradus communionis cum Ecclesia catholica ab Episcopo eparchiali aut ab
auctoritate superiore statuta sunt. § 2. Si christianis acatholicis desunt loca, in quibus cultum divinum digne celebrent,
Episcopus eparchialis usum aedificii catholici vel coemeterii vel ecclesiae concedere potest ad normam iuris
particularis propriae Ecclesiae sui iuris.
Can. 671 - § 1. Ministri catholici sacramenta licite solis christifidelibus catholicis ministrant, qui pariter eadem a solis
ministris catholicis licite suscipiunt. § 2. Si vero necessitas id postulat aut vera spiritualis utilitas id suadet et dummodo
periculum vitetur erroris vel indifferentismi licet, christifidelibus catholicis, quibus physice aut moraliter impossibile
est accedere ad ministrum catholicum, sacramenta paenitentiae, Eucharistiae et unctionis infirmorum suscipere a
ministris acatholicis, in quorum Ecclesiis valida exsistunt praedicta sacramenta. § 3. Item ministri catholici licite
sacramenta paenitentiae, Eucharistiae et unctionis infirmorum ministrant christifidelibus Ecclesiarum orientalium, quae
plenam communionem cum Ecclesia catholica non habent, si sua sponte id petunt et rite sunt dipositi; quod etiam valet
circa christifideles aliarum Ecclesiarum, quae iudicio Sedis Apostolicae, ad sacramenta quod attinet, in pari condicione
ac praedictae Ecclesiae orientales versantur. § 4. Si vero adest periculum mortis aut de iudicio Episcopi eparchialis aut
Synodi Episcoporum Ecclesiae patriarchalis vel Consilii Hierarcharum alia urget gravis necessitas, ministri catholici
licite eadem sacramenta ministrant ceteris quoque christianis plenam communionem cum Ecclesia catholica non
habentibus, qui ad ministrum propriae Communitatis ecclesialis accedere non possunt atque sua sponte id petunt,
dummodo circa eadem sacramenta fidem manifestent fidei Ecclesiae catholicae consentaneam et rite sint dispositi. § 5.
Pro casibus, de quibus in §§ 2, 3 et 4, normae iuris particularis ne ferantur nisi post consultationem cum auctoritate
competenti saltem locali Ecclesiae vel Communitatis ecclesialis acatholicae, cuius interest.

