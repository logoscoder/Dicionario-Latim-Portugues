Dispensatio, quae tractum habet successivum, cessat quoque certa ac totali cessatione causae motivae. § 5. Decretum
praeceptumve singulare vim habere desinit etiam cessante lege, ad cuius exsecutionem datum est; praeceptum singulare
cessat etiam resoluto iure praecipientis, nisi legitimo documento impositum est.
Can. 1514 - Actus administrativus, qui forum externum respicit, firmis cann. 1520, 5 2 et 1527 scripto est
consignandus; item, si fit in forma commissoria, illius actus exsecutionis.
Can. 1515 - Actus administrativus, etiam si agitur de rescripto motu proprio dato, effectu caret, quatenus iura aliis
quaesita laedit aut legi vel legitimae consuetudini contrarius est, nisi auctoritas competens expresse clausulam
derogatoriam addidit. Can. 1516 - Condiciones in actibus administrativis tunc tantum ad validitatem censentur adiectae,
quoties per particulas si, nisi, dummodo, vel in lingua vernacula per aliam eiusdem significationis exprimuntur.
Art. I DE PROCEDURA IN DECRETIS EXTRA IUDICIUM FERENDIS
Can. 1517 - § 1. Antequam decretum extra iudicium fert, auctoritas necessarias notitias et probationes exquirat; iure
audiendos vel consulendos audiat vel consulat; eos, quos directe decretum attingit ac praesertim eos, quorum iura laedi
possunt, audiat. § 2. Petitori et etiam legitime contradicenti auctoritas notitias et probationes patefaciat, quae sine
periculo publici vel privati damni cognosci possunt, et rationes forte contrarias ostendat data eis opportunitate
respondendi, etiam per patronum, intra terminum ab ipsa auctoritate determinatum.
Can. 1518 - Auctoritas decretum intra sexaginta dies a recepta petitione ad decretum obtinendum computandos ferat,
nisi ius particulare propriae Ecclesiae sui iuris alios terminos statuit; si vero hoc factum non est et petitor decretum
iterum scripto petit, tricesimo die ab hac petitione recepta computando, si etiam tunc nihil factum est, petitio pro reiecta
habetur ac si eo die reiectio per decretum facta sit ita, ut recursus adversus eam interponi possit. Can. 1519 - § 1. Qui
decretum fert, id prae oculis habeat et intendat, quod saluti animarum et bono publico maxime conducere videtur,
servatis quidem legibus et legitimis consuetudinibus, iustitia et aequitate. § 2. In decreto exprimantur saltem summarie
motiva; si vero periculum publici vel privati damni obstat ne motiva patefiant, haec in libro secreto exprimantur atque
ei, qui de recursu forte adversus decretum interposito videt, ostendantur, si ipse petit.
Can. 1520 - § 1. Decretum vim iuris habet, postquam ei, ad quem destinatur, intimatum est modo, qui secundum
locorum leges et condiciones tutissimus est. § 2. Si periculum publici vel privati damni obstat, ne textus decreti scripto
tradi possit, potest auctoritas ecclesiastica iubere decretum ei, ad quem destinatur, coram duobus testibus vel coram
notario legi, processu verbali redacto ab omnibus praesentibus subscribendo; his peractis decretum pro intimato
habetur. § 3. Si vero is, ad quem decretum destinatur, intimationem recusavit vel ad normam iuris vocatus ad decretum
accipiendum vel audiendum sine iusta causa a decreti auctore perpendenda non comparuit vel processui verbali
subscribere recusavit, decretum pro intimato habetur.
Art. II DE EXSECUTIONE ACTUUM ADMINISTRATIVORUM
Can. 1521 - Exsecutor actus administrativi invalide suo munere fungitur, antequam mandatum scripto datum recepit
eiusque authenticitatem et integritatem recognovit, nisi auctoritas, quae eundem actum posuit, praeviam notitiam circa
mandatum cum eo communicavit.
Can. 1522 - § 1. Exsecutor actus administrativi, cui committitur mera eiusdem actus exsecutio, hanc exsecutionem
denegare non potest, nisi manifesto constat eundem actum esse nullum aut alia gravi de causa sustineri non posse aut
condiciones actui administrativo appositas non esse impletas; si vero exsecutio actus administrativi ratione adiunctorum
personae aut loci videtur inopportuna, exsecutor exsecutionem intermittat et statim certiorem faciat auctoritatem, quae
actum posuit. § 2. Si in rescripto concessio gratiae exsecutori committitur, eius est de suo prudenti iudicio et
conscientia gratiam concedere vel denegare. Can. 1523 - Exsecutor actus administrativi procedere debet ad mandati
normam; si condiciones ad validitatem actus mandato appositas non implevit vel substantialem procedendi formam non
servavit, exsecutio nulla est.
Can. 1524 - Exsecutor actus administrativi potest alium de suo prudenti iudicio sibi substituere, nisi substitutio
prohibita est aut electa est industria personae aut substituti persona determinata est; his in casibus vero exsecutori licet
alii committere actus praeparatorios.
Can. 1525 - Actus administrativus exsecutioni mandari potest etiam ab exsecutoris successore in officio, nisi electa est
industria personae.
Can. 1526 - Exsecutori licet actum administrativum iterum exsecutioni mandare, si quoquo modo in eiusdem actus
exsecutione erravit.
Art. III DE RESCRIPTIS

