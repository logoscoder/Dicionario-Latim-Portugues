Can. 1403 - § 1. Etsi de delictis agitur, quae poenam secumferunt iure obligatoriam, Hierarcha audito promotore
iustitiae a procedura poenali, immo a poenis irrogandis prorsus abstinere potest, dummodo ipsius Hierarchae iudicio
haec omnia simul concurrant: delinquens in iudicium nondum delatus suum delictum Hierarchae in foro externo sincera
paenitentia motus confessus est necnon de reparatione scandali et damni congrue provisum est. § 2. Hoc vero Hierarcha
facere non potest, si de delicto agitur, quod poenam secumfert, cuius remissio auctoritati superiori reservata est, donec
licentiam ab eadem auctoritate obtinuerit.
Can. 1404 - § 1. In poenis benignior est interpretatio facienda. § 2. Non licet poenam de persona ad personam vel de
casu ad casum producere, etsi par adest ratio, immo gravior.
Can. 1405 - § 1. Qui habet potestatem legislativam, potest, quatenus vere necessarium est ad aptius providendum
disciplinae ecclesiasticae, etiam leges poenales ferre necnon suis legibus etiam legem divinam aut ecclesiasticam ab
auctoritate superiore latam congrua poena munire servatis suae competentiae limitibus ratione territorii vel personarum.
§ 2. Poenis iure communi in aliquod delictum statutis aliae poenae iure particulari addi possunt; id antem ne fiat nisi
gravissima de causa; si vero iure communi indeterminata vel facultativa poena statuitur, iure particulari in eius locum
poena determinata vel obligatoria statui potest. § 3. Curent Patriarchae et Episcopi eparchiales, ut leges poenales iuris
particularis in eodem territorio, quatenus fieri potest, uniformes sint.
Can. 1406 - § 1. Quatenus aliquis potest praecepta imponere, eatenus potest re mature perpensa et maxima moderatione
poenas determinatas per praeceptum comminari eis exceptis, quae in can. 1402, § 2 enumerantur; Patriarcha vero de
consensu Synodi permanentis etiam has poenas per praeceptum comminari potest. § 2. Monitio cum comminatione
poenarum, qua Hierarcha legem non poenalem in casibus singularibus urget, praecepto poenali aequiparatur.
Can. 1407 - § 1. Si iudicio Hierarchae, qui poenam irrogare potest, natura delicti id patitur, poena irrogari non potest,
nisi delinquens antea semel saltem monitus est, ut a delicto desisteret, dato congruo ad resipiscentiam tempore. § 2. A
delicto destitisse dicendus est is, quem delicti sincere paenituit quique praeterea congruam reparationem scandali et
damni dedit vel saltem serio promisit. § 3. Monitio poenalis vero, de qua in can. 1406, § 2, sufficiens est, ut poena
irrogari possit.
Can. 1408 - Poena reum non tenet, nisi postquam sententia vel decreto irrogata est, salvo iure Romani Pontificis vel
Concilii Oecumenici aliter statuendi.
Can. 1409 - § 1. In lege poenali applicanda, etsi lex utitur verbis praeceptivis, iudex pro sua conscientia et prudentia
potest: 1° poenae irrogationem in tempus magis opportunum differre, si ex praepropera rei punitione maiora mala
eventura praevidentur; 2° a poena irroganda abstinere vel poenam mitiorem irrogare, si reus emendatus est necnon de
reparatione scandali et damni congrue provisum est aut si ipse reus satis ab auctoritate civili punitus est aut punitum iri
praevidetur; 3° poenas intra aequos limites moderari, si reus plura delicta commisit et nimius videtur poenarum
cumulus; 4° obligationem servandi poenam suspendere in favorem eius, qui omni probitate vitae hucusque
commendatus primum deliquit, dummodo scandalum reparandum non urgeat; poena suspensa prorsus cessat, si intra
tempus a iudice determinatum reus iterum non deliquit, secus tamquam utriusque delicti debitor gravius puniatur, nisi
interim actio poenalis pro priore delicto exstincta est. § 2. Si poena est indeterminata neque aliter lex cavet, iudex
poenas in can. 1402, § 2 recensitas irrogare non potest.
Can. 1410 - In poenis clerico irrogandis ei salva esse debent, quae ad congruam sustentationem sunt necessaria, nisi
agitur de depositione, quo in casu Hierarcha curet, ut deposito, qui propter poenam vere indiget, quo meliore fieri potest
modo, provideatur salvis semper iuribus ortis circa praecaventiam et securitatem socialem necnon assistentiam
sanitariam in favorem eius eiusque familiae, si coniugatus est.
Can. 1411 - Nulla poena irrogari potest, postquam actio poenalis exstincta est.
Can. 1412 - § 1. Qui lege aut praecepto tenetur, adnexae eidem quoque poenae obnoxius est. § 2. Si, postquam delictum
commissum est, lex mutatur, applicanda est lex reo favorabilior. § 3. Si vero lex posterior tollit legem vel saltem
poenam, haec, quomodocumque irrogata erat, statim cessat. § 4. Poena reum ubique tenet etiam resoluto iure eius, qui
poenam irrogavit, nisi aliter iure communi expresse cavetur.
Can. 1413 - § 1. Nulli poenae est obnoxius, qui decimum quartum aetatis annum non explevit. § 2. Qui vero intra
decimum quartum et duodevicesimum aetatis annum delictum commisit, puniri potest tantummodo poenis, quae
privationem alicuius boni non includunt, nisi Episcopus eparchialis vel iudex in casibus specialibus aliter melius
consuli posse censet eiusdem emendationi.

