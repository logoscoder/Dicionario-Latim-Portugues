Can. 607 - Verbi Dei ministerium, praedicatio nempe, catechesis omnisque instructio christiana, inter quae homilia
liturgica eximium locum habeat oportet, Sacra Scriptura salubriter nutriatur atque sacra traditione innitatur; celebratio
verbi Dei vero opportune foveatur.
Can. 608 - Episcopi, presbyteri et diaconi pro suo cuiusque ordinis sacri gradu primi munus verbi Dei ministerii habent
ad normam iuris exercendum; ceteri vero christifideles pro sua cuiusque idoneitate, statu vitae et mandato accepto
libenter hoc ministerium participent.
Art. I DE VERBI DEI PRAEDICATIONE
Can. 609 - Verbi Dei praedicationem moderari in suo territorio competit Episcopo eparchiali firmo iure communi.
Can. 610 - § 1. Episcopis ius est verbum Dei ubique terrarum praedicare, nisi Episcopus eparchialis in casu speciali
expresse renuit. § 2. Presbyteri facultate praediti sunt praedicandi ibi, quo legitime mittuntur vel invitantur. § 3. Eadem
facultate praedicandi praediti sunt etiam diaconi, nisi ius particulare aliud statuit. § 4. In extraordinariis adiunctis
maxime ad supplendam penuriam clericorum ceteris quoque christifidelibus dari potest ab Episcopo eparchiali
mandatum praedicandi etiam in ecclesia firmo can. 614, § 4.
Can. 611 - Vi officii facultate praedicandi praediti sunt omnes, quibus cura animarum commissa est, qui etiam invitare
possunt ad praedicandum suae curae commissis quemlibet presbyterum vel firmo can. 610, § 3 diaconum, nisi legitime
prohibiti sunt.
Can. 612 - § 1. In institutis religiosis vel societatibus vitae communis ad instar religiosorum clericalibus iuris pontificii
vel patriarchalis praedicationem moderari pertinet ad Superiores maiores. § 2. Invitare vero ad praedicandum propriis
sodalibus quemlibet presbyterum vel firmo can. 610, § 3 diaconum, nisi legitime prohibiti sunt, possunt omnes
Superiores, etiam locales, cuiuslibet instituti vitae consecratae.
Can. 613 - Contra decretum Hierarchae, quo quis prohibetur praedicare, datur recursus in devolutivo tantum, qui sine
mora definiendus est.
Can. 614 - § 1. Homilia, qua per anni liturgici cursum ex Sacra Scriptura mysteria fidei et normae vitae christianae
exponuntur, ut pars ipsius liturgiae valde commendatur. § 2. Parochis et rectoribus ecclesiarum incumbit obligatio
curandi, ut saltem diebus dominicis et festis de praecepto intra Divinam Liturgiam homilia habeatur, quae ne omittatur
nisi gravi de causa. § 3. Parocho non licet obligationem populo eius curae pastorali commisso praedicandi per alium
habitualiter persolvere nisi iusta de causa ab Hierarcha loci approbata. § 4. Homilia sacerdoti aut, ad normam iuris
particularis, etiam diacono reservatur.
Can. 615 - Episcopi eparchiales normis datis curent, ut opportunis temporibus ad populi christiani renovationem
spiritualem specialis series sacrae praedicationis habeatur.
Can. 616 - § 1. Verbi Dei praedicatores sepositis humanae sapientiae verbis abstrusisque argumentis christifidelibus
praedicent integrum mysterium Christi, qui est via et veritas et vita; ostendant res terrestres et instituta humana
secundum Dei Creatoris consilium ad hominum salutem quoque ordinari et ideo ad aedificationem Corporis Christi non
parum conferre posse. § 2. Edoceant ideo etiam doctrinam Ecclesiae de dignitate personae humanae eiusque iuribus
fundamentalibus, de vita familiari, de consortio civili et sociali necnon de sensu iustitiae in vita oeconomica et laboris
persequendo, qui confert ad pacem in terris construendam et ad progressum populorum consequendum.
Art. II DE INSTITUTIONE CATECHETICA
Can. 617 - Singularum Ecclesiarum sui iuris praesertim vero earum Episcoporum est gravis obligatio catecheseos
tradendae, qua fides ad maturitatem adducatur et formetur Christi discipulus per cognitionem profundiorem et magis
ordinatam doctrinae Christi et per adhaesionem in dies artiorem ipsius Personae.
Can. 618 - Parentes primi obligatione tenentur verbo et exemplo filios in fide et vitae christianae praxi efformandi; pari
obligatione tenentur ii, qui parentum locum tenent, atque patrini.
Can. 619 - Praeter familiam christianam ipsa paroecia atque quaevis communitas ecclesialis curare debent membrorum
suorum institutionem catecheticam atque eorum integrationem in ipsam communitatem illas praebendo condiciones, in
quibus ea, quae didicerunt, quam plenissime vivere possunt.
Can. 620 - Consociationes et motus et circuli christifidelium, sive ad fines pietatis et apostolatum sive ad opera caritatis
et adiumenti intendunt, formationem religiosam membrorum suorum curent sub ductu Hierarchae loci.
Can. 621 - § 1. Synodo Episcoporum Ecclesiae patriarchalis vel Consilio Hierarcharum competit intra fines territorii
propriae Ecclesiae normas de institutione catechetica in directorium catecheticum apte componendas ferre servatis eis,

