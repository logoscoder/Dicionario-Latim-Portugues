Can. 866 - Coniux innocens laudabiliter alterum coniugem ad consortium vitae coniugalis rursus admittere potest, quo
in casu iuri separationis renuntiat.
CAPUT VIII DE SACRAMENTALIBUS, DE LOCIS ET DE TEMPORIBUS SACRIS, DE CULTU SANCTORUM,
DE VOTO ET DE IUREIURANDO
Art. I DE SACRAMENTALIBUS
Can. 867 - § 1. Per sacramentalia, quae sacra sunt signa, quibus ad aliquam sacramentorum imitationem effectus
praesertim spirituales significantur et ex Ecclesiae impetratione obtinentur, homines ad praecipuum sacramentorum
effectum suscipiendum disponuntur et varia vitae adiuncta sanctificantur. § 2. Circa sacramentalia serventur normae
iuris particularis propriae Ecclesiae sui iuris.
Art. II DE LOCIS SACRIS
Can. 868 - Loca sacra, quae ad cultum divinum destinantur, nonnisi de licentia Episcopi eparchialis erigi possunt, nisi
aliud iure communi expresse statuitur.
1° De ecclesiis
Can. 869 - Ecclesia est aedes exclusive cultui divino dedicata consecratione vel benedictione.
Can. 870 - Nulla aedes ad ecclesiam destinata aedificetur sine expresso Episcopi eparchialis consensu scripto dato, nisi
aliter iure communi cavetur.
Can. 871 - § 1. Consecratione dedicentur ecclesiae cathedrales et, si fieri potest, ecclesiae paroeciales, ecclesiae
monasteriorum et ecclesiae domui religiosae adnexae. § 2. Consecratio reservatur Episcopo eparchiali, qui potest alii
Episcopo facultatem ecclesiam consecrandi conferre; de peracta consecratione vel benedictione ecclesiae redigatur
documentum in archivo curiae eparchialis asservandum.
Can. 872 - § 1. Arcendum est ab ecclesiis, quidquid a loci sanctitate absonum est. § 2. Curent omnes, ad quos pertinet,
ut in ecclesiis illa munditia , quae domum Dei decet, mediaque securitatis adhibeantur ad res sacras et pretiosas
tuendas.
Can. 873 - § 1. Si qua ecclesia nullo modo amplius ad cultum divinum adhiberi potest et possibilitas non datur eam
reficiendi, ab Episcopo eparchiali in usum profanum non sordidum redigi potest. § 2. Si aliae graves causae suadent, ut
aliqua ecclesia ad cultum divinum amplius non adhibeatur, Episcopus eparchialis eam in usum profanum non sordidum
redigere potest consulto consilio presbyterali, de consensu eorum, qui iura in eandem sibi legitime vindicant, et
dummodo salus animarum nihil inde detrimenti capiat.
2° De coemeteriis et de exsequiis ecclesiasticis
Can. 874 - § 1. Ius est Ecclesiae catholicae possidendi propria coemeteria. § 2. Coemeteria Ecclesiae propria, ubi fieri
potest, habeantur vel saltem spatia in coemeteriis civilibus christifidelibus defunctis destinata alterutra benedicenda; si
vero haec obtineri non possunt, occasione exsequiarum tumulus benedicetur. § 3. In ecclesiis defuncti ne sepeliantur
reprobata contraria consuetudine, nisi de eis agitur, qui Patriarchae, Episcopi vel Exarchi fuerunt. § 4. Paroeciae,
monasteria ceteraque instituta religiosa propria coemeteria habere possunt.
Can. 875 - Exsequiis ecclesiasticis, quibus Ecclesia defunctis spiritualem opem impetrat, eorum corpora honorat
simulque vivis spei solacium affert, omnes christifideles et catechumeni defuncti donari debent, nisi eisdem iure privati
sunt.
Can. 876 - § 1. Concedi possunt exsequiae ecclesiasticae acatholicis baptizatis de prudenti Hierarchae loci iudicio, nisi
constat de contraria eorum voluntate et dummodo minister proprius haberi non possit. § 2. Parvuli, quos parentes
baptizare intendebant, aliique, qui aliquo modo Ecclesiae propinqui videbantur, sed antequam baptismum susceperunt,
decesserunt, exsequiis ecclesiasticis item de prudenti Hierarchae loci iudicio donari possunt. § 3. Illis, qui proprii
cadaveris cremationem elegerunt, nisi constat eos id fecisse rationibus ductos vitae christianae adversis, concedendae
sunt exsequiae ecclesiasticae eo tamen modo celebratae, ut non lateat Ecclesiam corporum sepulturam cremationi
anteponere utque scandalum vitetur.
Can. 877 - Exsequiis ecclesiasticis privandi sunt, nisi ante mortem aliqua dederunt paenitentiae signa, peccatores,
quibus eaedem non sine publico christifidelium scandalo concedi possunt. Can. 878 - § 1. In exsequiarum
ecclesiasticarum celebratione omnis personarum acceptio vitetur. § 2. Firmo can. 1013 enixe commendatur, ut Episcopi
eparchiales, quatenus fieri potest, praxim introducant, secundum quam occasione exsequiarum ecclesiasticarum solum
eae oblationes recipiantur, quas christifideles sua sponte offerunt.
Can. 879 - Expleta tumulatione adnotatio in libro defunctorum fiat ad normam iuris particularis.
Art. III DE DIEBUS FESTIS ET PAENITENTIAE

