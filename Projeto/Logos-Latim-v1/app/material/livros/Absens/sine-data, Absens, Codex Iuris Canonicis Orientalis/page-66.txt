sponsorum personali ad matrimonium, qua sponsi ad novum statum disponantur. § 2. Enixe commendatur sponsis
catholicis, ut in matrimonio celebrando Divinam Eucharistiam suscipiant. § 3. Celebrato vero matrimonio pastores
animarum auxilium coniugibus praebeant, ut matrimoniale foedus fideliter servantes atque tuentes ad sanctiorem in
dies plenioremque in familia vitam ducendam perveniant.
Can. 784 - Iure particulari uniuscuiusque Ecclesiae sui iuris, collatis consiliis cum Episcopis eparchialibus aliarum
Ecclesiarum sui iuris in eodem territorio potestatem suam exercentibus, statuantur normae de examine sponsorum et de
aliis mediis ad investigationes, praecipue quod ad baptismum et ad statum liberum spectat, quae ante matrimonium
peragendae sunt, quibus diligenter observatis procedi potest ad matrimonii celebrationem.
Can. 785 - § 1. Pastores animarum obligatione tenentur pro necessitatibus locorum et temporum omnia pericula a
matrimonio invalide ac illicite celebrando remediis opportunis arcendi; ideo, antequam matrimonium celebratur,
constare debet nihil eius validae ac licitae celebrationi obstare. § 2. In periculo mortis, si aliae probationes haberi non
possunt, sufficit, nisi contraria assunt indicia, affirmatio sponsorum, si casus fert, etiam iurata, se baptizatos esse et
nullo detineri impedimento.
Can. 786 - Omnes christifideles obligatione tenentur impedimenta, si qua noverunt, parocho aut Hierarchae loci ante
matrimonii celebrationem revelandi.
Can. 787 - Parochus, qui investigationes peregit, de harum exitu statim per authenticum documentum certiorem faciat
parochum, cuius est matrimonium benedicere.
Can. 788 - Si quod dubium post accuratas investigationes adhuc superest de exsistentia impedimenti, parochus rem ad
Hierarcham loci deferat.
Can. 789 - Etsi matrimonium de cetero valide celebrari potest, sacerdos praeter alios casus iure determinatos sine
licentia Hierarchae loci ne benedicat: 1° matrimonium vagorum; 2° matrimonium, quod ad normam iuris civilis agnosci
vel iniri non potest; 3° matrimonium eius, qui obligationibus naturalibus tenetur erga tertiam partem filiosve ex
praecedenti unione cum illa parte ortos; 4° matrimonium filii familias minoris insciis aut invitis parentibus; 5°
matrimonium eius, qui sententia ecclesiastica vetatur transire ad novum matrimonium, nisi quasdam condiciones
implet; 6° matrimonium eius, qui publice fidem catholicam abiecit, etsi ad Ecclesiam vel Communitatem ecclesialem
acatholicam non transiit; Hierarcha loci vero hoc in casu licentiam ne concedat nisi servato can. 814 congrua congruis
referendo.
Art. II DE IMPEDIMENTIS DIRIMENTIBUS IN GENERE
Can. 790 - § 1. Impedimentum dirimens personam inhabilem reddit ad matrimonium valide celebrandum. § 2.
Impedimentum, etsi ex alterutra tantum parte se habet, matrimonium tamen reddit invalidum.
Can. 791 - Publicum censetur impedimentum, quod probari in foro externo potest; secus est occultum. Can. 792 - Iure
particulari Ecclesiae sui iuris impedimenta dirimentia ne statuantur nisi gravissima de causa, collatis consiliis cum
Episcopis eparchialibus aliarum Ecclesiarum sui iuris, quorum interest, et consulta Sede Apostolica; nulla auctoritas
inferior autem nova impedimenta dirimentia statuere potest.
Can. 793 - Consuetudo novum impedimentum inducens aut impedimentis exsistentibus contraria reprobatur.
Can. 794 - § 1. Hierarcha loci christifidelibus sibi subditis ubicumque commorantibus necnon ceteris christifidelibus
propriae Ecclesiae sui iuris intra fines territorii eparchiae actu degentibus vetare potest matrimonium in casu speciali,
sed ad tempus tantum, gravi de causa eaque perdurante. § 2. Si de Hierarcha loci agitur, qui intra fines territorii
Ecclesiae patriarchalis potestatem suam exercet, Patriarcha tali vetito clausulam dirimentem addere potest; ceteris in
casibus vero sola Sedes Apostolica.
Can. 795 - § 1. Hierarcha loci christifideles sibi subditos ubicumque commorantes necnon ceteros christifideles
propriae Ecclesiae sui iuris ascriptos et intra fines territorii eparchiae actu degentes dispensare potest ab impedimentis
iuris ecclesiastici sequentibus exceptis: 1° ordinis sacri; 2° voti publici perpetui castitatis in instituto religioso emissi,
nisi agitur de congregationibus iuris eparchialis; 3° coniugicidii. § 2. Dispensatio ab his impedimentis reservatur Sedi
Apostolicae; Patriarcha vero dispensare potest ab impedimentis coniugicidii et voti publici perpetui castitatis in
congregationibus cuiusvis condicionis iuridicae emissi. § 3. Numquam datur dispensatio ab impedimento
consanguinitatis in linea recta aut in secundo gradu lineae collateralis.
Can. 796 - § 1. Urgente periculo mortis Hierarcha loci christifideles sibi subditos ubicumque commorantes necnon
ceteros christifideles intra fines territorii eparchiae actu degentes dispensare potest a forma celebrationis matrimonii

