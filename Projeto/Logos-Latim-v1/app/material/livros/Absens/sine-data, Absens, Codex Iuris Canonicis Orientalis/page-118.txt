Can. 1499 - Leges intellegendae sunt secundum propriam verborum significationem in textu et contextu consideratam,
quae si dubia et obscura mansit, secundum locos parallelos, si qui sunt, legis finem ac circumstantias et mentem
legislatoris.
Can. 1500 - Leges, quae poenam statuunt aut liberum iurium exercitium coartant aut exceptionem a lege continent,
strictae interpretationi subsunt.
Can. 1501 - Si certa de re deest expressum praescriptum legis, causa, nisi est poenalis, dirimenda est secundum canones
Synodorum et sanctorum Patrum, legitimam consuetudinem, generalia principia iuris canonici cum aequitate servata,
iurisprudentiam ecclesiasticam, communem et constantem doctrinam canonicam.
Can. 1502 - § 1. Lex posterior abrogat priorem aut eidem derogat, si id expresse edicit aut si illi est directe contraria aut
totam de integro ordinat legis prioris materiam. § 2. Lex iuris communis vero, nisi aliter in ipsa lege expresse cavetur,
non derogat legi iuris particularis nec lex iuris particularis pro aliqua Ecclesia sui iuris lata derogat iuri magis
particulari in eadem Ecclesia vigenti.
Can. 1503 - In dubio revocatio legis praeexsistentis non praesumitur, sed leges posteriores ad priores trahendae sunt et
his, quatenus fieri potest, conciliandae.
Can. 1504 - Ius civile, ad quod ius Ecclesiae remittit, in iure canonico eisdem cum effectibus , quatenus iuri divino non
est contrarium et nisi aliter iure canonico cavetur.
Can. 1505 - Enuntiatio sermonis genere masculino etiam genus femininum respicit, nisi aliter iure cavetur vel ex natura
rei constat.
CAPUT II DE CONSUETUDINE
Can. 1506 - § 1. Consuetudo comunitatis christianae, quatenus actuositati Spiritus Sancti in corpore ecclesiali
respondet, vim iuris obtinere potest. § 2. Iuri divino nulla consuetudo potest ullo modo derogare.
Can. 1507 - § 1. Ea tantum consuetudo vim iuris habere potest, quae est rationabilis et a communitate legis saltem
recipiendae capaci praxi continua et pacifica inducta necnon per tempus iure statutum praescripta. § 2. Consuetudo,
quae a iure expresse reprobatur, non est rationabilis. § 3. Consuetudo vigenti iuri canonico contraria aut, quae est
praeter legem canonicam, vim iuris obtinet tantum, si legitime per annos triginta continuos et completos servata est;
contra legem canonicam vero, quae clausulam continet futuras consuetudines prohibentem, sola praevalere potest
consuetudo centenaria vel immemorabilis. § 4. Legislator competens potest consuetudinem consensu suo saltem tacito
etiam ante hoc tempus ut legitimam approbare. Can. 1508 - Consuetudo est optima legum interpres.
Can. 1509 - Consuetudo sive contra sive praeter legem per contrariam consuetudinem aut legem revocatur; sed nisi
expressam de eis mentionem facit, lex non revocat consuetudines centenarias vel immemorabiles; ad ceteras
consuetudines quod attinet, valet can. 1502, § 2.
CAPUT III DE ACTIBUS ADMINISTRATIVIS
Can. 1510 - § 1. Actiis administrativi poni possunt ab eis, qui potestatem regiminis exsecutivam habent, intra limites
eorum competentiae necnon ab illis, quibus haec potestas explicite vel implicite competit sive ipso iure sive vi
legitimae delegationis. § 2. Actus administrativi sunt praesertim: 1° decreta, quibus pro casu speciali datur decisio aut
fit provisio canonica; 2° praecepta singularia, quibus personae aut personis determinatis aliquid faciendum aut
omittendum directe et legitime imponitur praesertim ad legis observantiam urgendam; 3° rescripta, quibus conceditur
privilegium, dispensatio, licentia aliave gratia.
Can. 1511 - Effectum habet actus administrativus a momento, quo intimatur, vel in rescriptis a momento, quo datae
sunt litterae; si vero actus administrativi applicatio committitur exsecutori, effectum habet a momento exsecutionis.
Can. 1512 - § 1. Actus administrativus intellegendus est secundum propriam verborum significationem et communem
loquendi usum nec debet ad alios casus praeter expressos extendi. § 2. In dubio actus administrativus, qui ad lites
refertur, ad poenas comminandas vel irrogandas attinet, iura personae coartat, iura aliis quaesita laedit aut adversatur
legi in commodum privatorum, strictam recipit interpretationem; secus vero latam. § 3. In privilegiis ea semper
adhibenda est interpretatio, ut ille, cui privilegium concessum est, aliquam revera gratiam consequatur. § 4. Non solum
dispensatio, sed ipsa potestas dispensandi ad certum casum concessa strictae interpretationi subest.
Can. 1513 - § 1. Per legem contrariam nullus actus administrativus revocatur, nisi aliter in ipsa lege cavetur aut lex lata
est ab auctoritate superiore ei, qui actum administrativum emisit. § 2. Actus administrativus non cessat resoluto iure
eius, qui eum posuit, nisi aliter expresse cavetur. § 3. Revocatio actus administrativi per alium actum administrativum
auctoritatis competentis effectum tantummodo obtinet a momento, quo intimatur personae, pro qua datus est. § 4.

