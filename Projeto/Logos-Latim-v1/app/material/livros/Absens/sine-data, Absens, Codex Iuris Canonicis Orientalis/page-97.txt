possunt vel in responsione ad citationem exprimi vel in declarationibus ore coram iudice factis; in causis autem
difficilioribus partes convocandae sunt a iudice ad dubium vel dubia concordanda, quibus in sententia respondendum
sit. § 3. Decretum iudicis partibus intimandum est; quae nisi iam consenserunt, possunt intra decem dies ad eundem
iudicem recurrere, ut decretum mutetur; res autem expeditissime decreto eiusdem iudicis definienda est.
Can. 1196 - Obiectum controversiae semel definitum mutari valide non potest nisi novo decreto, gravi de causa, ad
instantiam partis et auditis ceteris partibus earumque rationibus perpensis.
Can. 1197 - Lite contestata posseseor rei alienae desinit esse bonae fidei ideoque, si damnatur, ut rem restituat, fructus
quoque a die litis contestationis reddere debet et damna reparare.
Can. 1198 - Lite contestata iudex congruum tempus partibus praestituat probationibus proponendis et explendis.
Art. IV DE LITIS INSTANTIAE SUSPENSIONE, PEREMPTIONE ET RENUNTIATIONE
Can. 1199 - Si pars moritur aut statum mutat aut ceseat ab officio, cuius ratione agit: 1° causa nondum conclusa litis
instantia suspenditur, donec heres defuncti aut successor aut is, cuius interest, litis instantiam resumpserit; 2° causa
conclusa iudex procedere debet ad ulteriora citato procuratore, si adest, secus defuncti herede vel successore.
Can. 1200 - § 1. Si a munere cessat aut tutor vel curator aut procurator vel advocatus, qui sunt ad normam can. 1139
necessarii, litis instantia interim suspenditur. § 2. Alium autem tutorem vel curatorem iudex quam primum constituat;
procuratorem vero ad litem vel advocatum constituere potest, si pars neglexit intra brevem terminum ab ipso iudice
statutum.
Can. 1201 - Si nullus actus processualis nullo obstante impedimento ponitur a partibus per sex menses, litis instantia
perimitur.
Can. 1202 - Peremptio effectum habet ipso iure et adversus omnes, etiam minores, atque etiam ex officio declarari
debet salvo iure petendi indemnitatem adversus tutores, curatores, administratores, procuratores, qui culpa se caruisse
non probaverunt.
Can. 1203 - Peremptio exstinguit acta processus, non vero acta causae; immo haec vim habere possunt etiam in alio
iudicio, dummodo causa inter easdem personas et super eadem re intercedat; sed ad extraneos quod attinet, non aliam
vim obtinent nisi documentorum.
Can. 1204 - Perempti iudicii expensas, quas unaquaeque ex partibus fecit, ipsa solvere debet.
Can. 1205 - § 1. In quolibet statu et gradu iudicii potest actor litis instantiae renuntiare; item tum actor tum pars
conventa possunt actis processus renuntiare sive omnibus sive nonnullis tantum. § 2. Tutores et administratores
personarum iuridicarum, ut renuntiare possint litis instantiae, egent consilio vel consensu eorum, quorum concursus
requiritur ad ponendos actus, qui ordinariae administrationis fines excedunt. § 3. Renuntiatio ut valeat, peragenda est
scripto eademque a parte vel ab eius procuratore speciali tamen mandato munito debet subscribi, cum altera parte
communicari, ab eaque acceptari vel non impugnari et ab iudice admitti.
Can. 1206 - Renuntiatio a iudice admissa pro actis, quibus renuntiatum est, eosdem parit effectus ac peremptio litis
instantiae itemque obligat renuntiantem ad solvendas expensas actorum, quibus renuntiatum est.
Art. V DE PROBATIONIBUS
Can. 1207 - § 1. Onus probandi incumbit ei, qui asserit. § 2. Non indigent probatione: 1° quae ab ipso iure
praesumuntur; 2° facta ab uno ex contendentibus asserta et ab altero admissa, nisi iure vel a iudice probatio nihilominus
exigitur.
Can. 1208 - § 1. Probationes cuiuslibet generis, quae ad causam cognoscendam utiles videntur et sunt licitae, adduci
possunt. § 2. Si pars instat, ut probatio a iudice reiecta admittatur, ipse iudex rem expeditissime definiat.
Can. 1209 - Si pars vel testis se sistere ad respondendum coram iudice renuunt, licet eos audire per personam a iudice
designatam aut requirere eorum declarationem coram publico notario vel quovis alio legitimo modo.
Can. 1210 - Iudex ad probationes colligendas ne procedat ante litis contestationem nisi gravi de causa.
1° De partium declarationibus
Can. 1211 - Iudex ad veritatem aptius eruendam partes interrogare semper potest, immo debet ad instantiam partis vel
ad probandum factum, quod publice interest extra dubium poni.

