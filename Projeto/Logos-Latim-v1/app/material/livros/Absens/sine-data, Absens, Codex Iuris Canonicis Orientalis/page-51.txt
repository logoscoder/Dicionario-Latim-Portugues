Can. 582 - Consociatio legitime erecta vel approbata bona temporalia ad normam cann. 1007 - 1054 et statutorum
administrat sub auctoritatis, quae eam erexit vel approbavit, cui quotannis administrationis rationem reddere debet.
Can. 583 - § 1. Consociationes a Sede Apostolica erectae vel approbatae nonnisi ab eadem supprimi possunt. § 2.
Ceterae consociationes, firmo can. 927, § 2 et salvo iure recursus in suspensivo ad normam iuris, praeterquam a Sede
Apostolica supprimi possunt: 1° a Patriarcha de consensu Synodi permanentis vel a Metropolita, qui Ecclesiae
metropolitanae sui iuris praeest, de consensu duorum Episcoporum eparchialium ordinatione episcopali seniorum; 2° ab
Episcopo eparchiali, si ab eo erectae vel approbatae sunt.
TITULUS XIV DE EVANGELIZATIONE GENTIUM
Can. 584 - § 1. Christi mandato omnes gentes evangelizandi obsequens et Spiritus Sancti gratia caritateque mota
Ecclesia se totam missionariam agnoscit. § 2. Evangelizatio gentium ita fiat, ut servata integritate fidei et morum se in
cultura singulorum populorum exprimere possit, in catechesi scilicet, in ritibus propriis liturgicis, in arte sacra, in iure
particulari ac demum in tota vita ecclesiali.
Can. 585 - § l. Singularum Ecclesiarum sui iuris est iugiter curare, ut per praecones apte praeparatos et ab auctoritate
competenti ad normam iuris communis missos praedicetur in universum mundum sub moderamine Romani Pontificis.
§ 2. Synodo Episcoporum Ecclesiae patriarchalis vel Consilio Hierarcharum assit commissio ad omnium eparchiarum
efficaciorem collaborationem provehendam in activitate Ecclesiae missionali. § 3. In singulis eparchiis sacerdos
designetur ad incepta pro missionibus efficaciter promovenda. § 4. Christifideles cognitionem et amorem missionum in
se ipsis et in aliis foveant, pro illis orent atque vocationes excitent illasque suis subsidiis liberaliter sustineant.
Can. 586 - Severe prohibetur, ne quis ad Ecclesiam amplectendam cogatur vel artibus importunis inducatur aut
alliciatur; omnes vero christifideles curent, ut vindicetur ius ad libertatem religiosam, ne quis iniquis vexationibus ab
Ecclesia deterreatur.
Can. 587 - § 1. Qui se Ecclesiae coniungere volunt, caerimoniis liturgicis admittantur ad catechumenatum, qui non sit
mera dogmatum praeceptorumque expositio, sed totius vitae christianae institutio et tirocinium debite protractum. § 2.
Qui catechumenatui ascripti sunt, ius habent, ut admittantur ad liturgiam verbi aliasque celebrationes liturgicas
christifidelibus non reservatas. § 3. Iuris particularis est normas ferre, quibus catechumenatus ordinetur determinando,
quaenam a catechumenis sint praestanda et quaenam eis agnoscantur praerogativae.
Can. 588 - Integrum est catechumenis ascribi cuivis Ecclesiae sui iuris ad normam can. 30; caveatur tamen, ne quid
ipsis suadeatur, quod obstare possit eorundem ascriptioni Ecclesiae, quae eorum culturae magis consentanea est.
Can. 589 - Missionarii sive exteri sive autochthoni sint congruis dotibus et ingenio idonei; sint apte instituti in
missiologia et in spiritualitate missionaria necnon instructi in historia et cultura populorum, qui evangelizandi sunt.
Can. 590 - In activitate missionali curandum est, ut novellae Ecclesiae quam primum maturitatem consequantur atque
plene constituantur ita, ut sub ductu propriae hierarchiae sibi providere et opus evangelizandi assumere atque
continuare possint.
Can. 591 - Missionarii sedulo curent, ut: 1° vocationes ad ministeria sacra inter neophytos prudenter promoveantur ita,
ut novellae Ecclesiae quam primum autochthonis clericis floreant; 2° catechistae ita instituantur, ut tamquam validi
cooperatores ministrorum sacrorum munus suum in evangelizatione necnon in actione liturgica quam optime exsequi
possint; iure particulari provideatur, ut catechistae iustam remunerationem habeant.
Can. 592 - § 1. Speciali cura in territoriis missionum aptae formae apostolatus laicorum foveantur; instituta vitae
consecratae, ratione habita singulorum populorum ingenii et indolis, promoveantur; scholae et alia huiusmodi
educationis christianae et progressus culturalis instituta, ut opus est, constituantur. § 2. Item dialogus et cooperatio cum
non-christianis sedulo et prudenter foveantur.
Can. 593 - § 1. Omnes presbyteri cuiuscumque condicionis in territoriis missionum operam praestantes utpote unum
presbyterium efformantes ardenter in evangelizatione cooperentur. § 2. Ipsi cum ceteris missionariis christianis, ut
unum pro Christo Domino testimonium reddant, libenter collaborent ad normam can. 908.
Can. 594 - Territoria missionum sunt, quae Sedes Apostolica ut talia agnovit.
TITULUS XV DE MAGISTERIO ECCLESIASTICO
CAPUT I DE ECCLESIAE MUNERE DOCENDI IN GENERE
Can. 595 - § 1. Ecclesiae, cui Christus Dominus depositum fidei concredidit, ut Spiritu Sancto assistente veritatem
revelatam sancte custodiret, penitus perscrutaretur, fideliter annuntiaret atque exponeret, ius nativum a qualibet humana

