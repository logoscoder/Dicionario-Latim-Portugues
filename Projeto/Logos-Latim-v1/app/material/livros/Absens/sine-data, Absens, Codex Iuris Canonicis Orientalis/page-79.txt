Can. 960 - § 1. Auctoritati competenti, si electum repperit idoneum et electio ad normam iuris peracta est,
confirmationem denegare non licet. § 2. Recepta confirmatione electus pleno iure officium obtinet, nisi aliter iure
cavetur.
Art. II DE POSTULATIONE
Can. 961 - Electores; si electioni illius, quem aptiorem putant ac praeferunt, impedimentum canonicum obest, a quo
dispensari potest, suis suffragiis eum possunt, nisi aliter iure cavetur, ab auctoritate competenti postulare. Can. 962 - Ut
postulatio vim habeat, saltem duae ex tribus partibus suffragiorum requiruntur; secus ad electionem procedatur, ac si
nihil actum sit.
Can. 963 - § 1. Coetus postulationem quam primum nec ultra octo dies mittere debet ad auctoritatem competentem, ad
quam pertinet electionem confirmare; quae auctoritas, si potestatem ab impedimento dispensandi non habet et
postulationem admittere vult, dispensationem ab auctoritate competenti obtinere debet; si non requiritur confirmatio,
postulatio mitti debet ad auctoritatem competentem ad dispensationem concedendam. § 2. Si intra praescriptum tempus
postulatio missa non est, ipso iure nulla est et coetus pro ea vice ius eligendi amittit, nisi probat se a mittenda
postulatione iusto impedimento detentum fuisse. § 3. Postulato nullum ius acquiritur ex postulatione; quam admittendi
auctoritas competens obligatione non tenetur. § 4. Postulationem ad auctoritatem competentem missam electores
revocare non possunt.
Can. 964 - § 1. Non admissa ab auctoritate competenti postulatione ius eligendi ad coetum redit. § 2. Admissio vero
postulationis statim intimetur postulato et can. 957, §§ 2 et 3. § 3. Qui admissam postulationem acceptat, pleno iure
statim officium obtinet.
CAPUT II DE ADMISSIONE OFFICII
Can. 965 - § 1. Amittitur officium praeter alios casus iure praescriptos elapso tempore determinato, expleta aetate iure
definita, renuntiatione, translatione, amotione necnon privatione. § 2. Resoluto quovis modo iure auctoritatis, a qua est
collatum, officium non amittitur, nisi aliter iure cavetur. § 3. Elapso tempore determinato vel expleta aetate iure definita
amissio officii effectum habet tantum a momento, quo ab auctoritate competenti scripto intimata est. § 4. Ei, qui ob
expletam aetatem iure definitam aut renuntiationem offcium amittit, titulus emeriti conferri potest.
Can. 966 - Amissio officii, quae effectum sortita est, quam primum omnibus nota fiat, quibus aliquod ius in provisione
canonica officii competit.
Art. I DE RENUNTIATIONE
Can. 967 - Qui sui compos est, potest officio iusta de causa renuntiare. Can. 968 - Renuntiatio facta ex metu gravi et
iniuste incusso, dolo, errore substantiali aut simoniace ipso iure nulla est.
Can. 969 - Renuntiatio, ut valeat, scripto vel coram duobus testibus auctoritati fieri debet, cui provisio canonica officii,
de quo agitur, competit; nisi acceptatione eget, statim effectum sortitur.
Can. 970 - § 1. Renuntiatio, quae acceptatione eget, effectum sortitur, postquam renuntianti acceptatio renuntiationis
intimata est; si vero intra tres menses renuntianti acceptatio renuntiationis intimata non est, renuntiatio omni vi caret. §
2. Renuntiatio nonnisi antequam eius acceptatio intimata est, a renuntiante revocari potest. § 3. Auctoritas
renuntiationem iusta et proportionata causa non innixam ne acceptet.
Can. 971 - Ille, qui officio renuntiavit, idem officium alio ex titulo consequi potest.
Art. II DE TRANSLATIONE
Can. 972 - § 1. Translatio ab eo tantum fieri potest, qui ius habet providendi officio, quod amittitur, et simul officio,
quod confertur. § 2. Si translatio fit invito eo, qui officium detinet, requiritur gravis causa et modus procedendi iure
praescriptus salvis normis circa sodales instituti religiosi vel societatis vitae communis ad instar religiosorum et firmo
semper iure rationes contrarias exponendi. § 3. Translatio ut effectum sortiatur, scripto intimanda est.
Can. 973 - § 1. In casu translationis prius officium vacat capta possessione canonica alterius officii, nisi aliter iure
cautum aut ab auctoritate competenti praescriptum est. § 2. Remunerationem cum priore officio conexam translatus
percipit, donec alterius possessionem canonicam ceperit.
Art. III DE AMOTIONE
Can. 974 - § 1. Ab officio aliquis amovetur sive decreto ab auctoritate competenti legitime lato servatis quidem iuribus
forte ex contractu quaesitis sive ipso iure ad normam can. 976. § 2. Decretum amotionis ut effectum sortiatur, scripto
intimandum est.

