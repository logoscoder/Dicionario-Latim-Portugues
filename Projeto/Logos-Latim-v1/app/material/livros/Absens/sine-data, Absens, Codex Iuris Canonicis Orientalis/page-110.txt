elegit, selectis; si vero exinde censet ad amotionem esse deveniendum, causa et argumentis ad validitatem indicatis
parocho paterne suadeat, ut intra tempus quindecim dierum renuntiet. § 2. Parochus, qui est sodalis instituti religiosi vel
societatis vitae communis ad instar religiosorum amoveri potest ad nutum sive Episcopi eparchialis certiore facto
Superiore maiore sive Superioris maioris certiore facto Episcopo eparchiali non requisito alterius consensu.
Can. 1392 - Renuntiatio a parocho fieri potest etiam sub condicione, dummodo haec ab Episcopo eparchiali legitime
acceptari possit et reapse acceptetur.
Can. 1393 - § 1. Si parochus intra praestitutos dies non respondit, Episcopus eparchialis iteret invitationem prorogando
tempus utile ad respondendum. § 2. Si Episcopo eparchiali constat parochum alteram invitationem recepisse, non autem
respondisse, etsi nullo impedimento detentum, aut si parochus renuntiationem sine motivis recusat, Episcopus
eparchialis decretum amotionis ferat.
Can. 1394 - Si vero parochus causam adductam eiusque rationes oppugnat motiva allegans, quae insufficientia
Episcopo eparchiali videntur, hic, ut valide agat: 1° invitet illum, ut inspectis actis suas impugnationes in relatione
scripto danda colligat, immo probationes in contrarium, si quas habet, afferat; 2° deinde completa, si opus est,
instructione una cum eisdem duobus parochis, de quibus in can. 1391, § 1, nisi alii propter illorum impossibilitatem
sunt designandi, rem perpendat; 3° tandem statuat, utrum parochus sit amovendus necne, et mox decretum de re ferat.
Can. 1395 - Amoto parocho Episcopus eparchialis consulat collatione alterius officii, si ille ad hoc idoneus est, vel
pensione, prout casus fert et adiuncta permittunt.
Can. 1396 - § 1. Parochus amotus debet a parochi officio exercendo abstinere, quam primum liberam relinquere
domum paroecialem et omnia, quae ad paroeciam pertinent, illi tradere, cui Episcopus eparchialis paroeciam commisit.
§ 2. Si vero de infirmo agitur, qui ex domo paroeciali sine incommodo non potest alio transferri, Episcopus eparchialis
eidem relinquat domus paroecialis usum, etiam exclusivum, eadem necessitate durante. § 3. Pendente recursu adversus
amotionis decretum Episcopus eparchialis non potest novum parochum nominare, sed per administratorem paroeciae
interim provideat.
Art. II DE MODO PROCEDENDI IN TRANSLATIONE PAROCHORUM
Can. 1397 - Si salus animarum vel Ecclesiae necessitas aut utilitas postulat, ut parochus a sua, quam utiliter regit, ad
aliam paroeciam aut ad aliud officium transferatur, Episcopus eparchialis eidem translationem scripto proponat ac
suadeat, ut pro Dei atque animarum amore consentiat. Can. 1398 - Si parochus consilio ac suasionibus Episcopi
eparchialis obsequi non intendit, rationes scripto exponat.
Can. 1399 - § 1. Episcopus eparchialis, si non obstantibus allatis rationibus iudicat a suo proposito non esse
recedendum, cum duobus parochis ex coetu, de quo in can. 1391, § 1, selectis rationes perpendat, quae translationi
favent vel obstant; si vero exinde translationem peragendam censet, paternas exhortationes parocho iteret. § 2. His
peractis, si adhuc et parochus renuit et Episcopus eparchialis putat translationem esse faciendam, hic decretum
translationis ferat statuens paroeciam elapso determinato die esse vacaturam. § 3. Hoc die inutiliter elapso Episcopus
eparchialis paroeciam vacantem declaret.
Can. 1400 - In casu translationis serventur can. 1396, iura quaesita et aequitas.
TITULUS XXVII DE SANCTIONIBUS POENALIBUS IN ECCLESIA
CAPUT I DE DELICTIS ET POENIS IN GENERE
Can. 1401 - Cum omnem rationem init Deus, ut errantem ovem reducat, illi, qui ab Eo solvendi et ligandi potestatem
acceperunt, morbo eorum, qui deliquerunt, convenientem medicinam afferant, eos arguant, obsecrent, increpent in omni
patientia et doctrina, immo poenas imponant, ut vulneribus a delicto illatis medeatur ita, ut neque delinquentes ad
desperationis praecipitia impellantur neque frena ad vitae dissolutionem et legis contemptum relaxentur.
Can. 1402 - § 1. Poena canonica per iudicium poenale in cann. 1468 - 1482 praescriptum irrogari debet firma potestate
coercitiva iudicis in casibus iure expressis et reprobata contraria consuetudine. § 2. Si vero iudicio auctoritatis, de qua
in § 3, graves obstant causae, ne iudicium poenale fiat, et probationes de delicto certae sunt, delictum puniri potest per
decretum extra iudicium ad normam cann. 1486 et 1487, dummodo non agatur de privatione officii, tituli, insignium
aut de suspensione ultra annum, de reductione ad inferiorem gradum, de depositione vel de excommunicatione maiore.
§ 3. Hoc decretum praeter Sedem Apostolicam ferre possunt intra fines suae competentiae Patriarcha, Archiepiscopus
maior, Episcopus eparchialis atque Superior maior instituti vitae consecratae, qui potestatem regiminis ordinariam
habet, ceteris omnibus exclusis.

