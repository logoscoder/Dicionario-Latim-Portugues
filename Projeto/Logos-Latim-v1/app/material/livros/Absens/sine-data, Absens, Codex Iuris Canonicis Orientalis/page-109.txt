Can. 1377 - In sententia partes moneantur de obligationibus moralibus vel etiam civilibus, quibus forte tenentur, altera
erga alteram et erga filios ad debitam sustentationem et educationem praestandas.
Art. II DE CAUSIS SEPARATIONIS CONIUGUM
Can. 1378 - § 1. Separatio personalis coniugum, nisi aliter pro locis particularibus legitime provisum est, decerni potest
decreto Episcopi eparchialis vel sententia iudicis. § 2. Ubi vero decisio ecclesiastica effectus civiles non sortitur vel si
sententia civilis praevidetur non contraria iuri divino, Episcopus eparchialis eparchiae commorationis coniugum potest
perpensis specialibus adiunctis licentiam concedere adeundi forum civile. § 3. Si causa versatur etiam circa effectus
mere civiles matrimonii, satagat iudex, ut de licentia Episcopi eparchialis causa inde ab initio ad forum civile deferatur.
Can. 1379 - § 1. Nisi qua pars indicium contentiosum ordinarium petit, iudicium contentiosum summarium adhibeatur.
§ 2. Si iudicium contentiosum ordinarium adhibitum est et appellatio interponitur, tribunal secundi gradus auditis
partibus suo decreto vel decisionem continenter confirmet vel causam ad ordinariun examen secundi gradus iudicii
admittat.
Can. 1380 - Quod attinet ad tribunalis competentiam, can. 1359, nn. 2 et 3.
Can. 1381 - Iudex, antequam causam acceptat et quoties spem boni exitus perspicit, pastoralia media adhibeat, ut
coniuges concilientur et ad consortium vitae coniugalis restaurandum inducantur. Can. 1382 - Causis de coniugum
separatione interesse debet promotor iustitiae ad normam can. 1097.
Art. III DE PROCESSU PRAESUMPTAE MORTIS CONIUGIS
Can. 1383 - § 1. Quoties coniugis mors authentico documento ecclesiastico vel civili comprobari non potest, alter
coniux a vinculo matrimonii solutus non habeatur nisi post declarationem de morte praesumpta ab Episcopo eparchiali
factam. § 2. Hanc declarationem Episcopus eparchialis tantummodo facere potest, si peractis opportunis
investigationibus ex testium depositionibus, ex fama aut ex indiciis moralem certitudinem de coniugis morte obtinuit;
sola coniugis absentia, etsi diuturna, non sufficit. § 3. In casibus incertis et implexis Episcopus eparchialis intra fines
territorii Ecclesiae patriarchalis potestatem suam exercens consulat Patriarcham; ceteri Episcopi eparchiales vero
Sedem Apostolicam consulant. § 4. In processu praesumptae mortis coniugis requiritur interventus promotoris iustitiae,
non vero defensoris vinculi.
Art. IV DE MODO PROCEDENDI AD OBTINENDAM SOLUTIONEM MATRIMONII NON CONSUMMATI
AUT SOLUTIONEM MATRIMONII IN FAVOREM FIDEI
Can. 1384 - Ad obtinendam solutionem matrimonii non consummati aut solutionem matrimonii in favorem fidei
adamussim serventur normae speciales a Sede Apostolica latae.
CAPUT II DE CAUSIS AD SACRAE ORDINATIONIS NULLITATEM DECLARANDAM
Can. 1385 - Validitatem sacrae ordinationis ius habent accusandi sive ipse clericus sive Hierarcha, cui clericus subest
vel in cuius eparchia ordinatus est.
Can. 1386 - § 1. Libellus de validitate sacrae ordinationis accusanda mitti debet ad competens Curiae Romanae
Dicasterium, quod decernet, utrum causa ab ipso an a tribunali ab eo designato sit agenda. § 2. Si Dicasterium causam
ad tribunal remisit, serventur, nisi rei natura obstat, canones de iudiciis in genere et de iudicio contentioso ordinario,
non vero canones de iudicio contentioso summario. § 3. Misso libello clericus ordines sacros exercere ipso iure vetatur.
Can. 1387 - Post secundam sententiam, quae nullitatem sacrae ordinationis confirmavit, clericus omnia iura statui
clericali propria amittit et ab omnibus obligationibus eiusdem status liberatur.
CAPUT III DE PROCEDURA IN PAROCHIS AMOVENDIS VEL TRANSFERENDIS
Can. 1388 - In amotione vel translatione parochorum servandi sunt cann. 1389 - 1400, nisi iure particulari a Sede
Apostolica approbato aliud statuitur.
Art. I DE MODO PROCEDENDI IN AMOTIONE PAROCHORUM
Can. 1389 - Si alicuius parochi ministerium aliqua de causa, etiam citra gravem ipsius culpam, noxium aut saltem
inefficax evasit, parochus ab Episcopo eparchiali a paroecia amoveri potest.
Can. 1390 - Causae, ob quas parochus a sua paroecia legitime amoveri potest, hae praesertim sunt: 1° modus agendi,
qui communioni ecclesiasticae grave detrimentum vel perturbationem affert; 2° imperitia aut permanens mentis vel
corporis infirmitas, quae parochum suis muneribus utiliter obeundis imparem reddunt; 3° bonae existimationis amissio
penes probos et graves paroecianos vel aversio in parochum, quae praevidentur non brevi cessaturae; 4° gravis
neglectus vel violatio obligationum parochi, quae post monitionem persistit; 5° mala rerum temporalium administratio
cum gravi Ecclesiae damno, quoties huic malo aliud remedium afferri non potest.
Can. 1391 - § 1. Si ex instructione peracta constat adesse causam amotionis, Episcopus eparchialis rem discutiat cum
duobus parochis ex coetu parochorum, quos consilium presbyterale Episcopo eparchiali proponente ad hoc stabiliter

