Can. 1439 - Parentes vel parentum locum tenentes, qui filios in religione acatholica baptizandos vel educandos tradunt,
congrua poena puniantur. Can. 1440 - Qui normas iuris de communicatione in sacris violat, congrua poena puniri
potest.
Can. 1441 - Qui res sacras in usum profanum vel in malum finem adhibet, suspendatur vel a Divina Eucharistia
suscipienda prohibeatur. Can. 1442 - Qui Divinam Eucharistiam abiecit aut in sacrilegum finem abduxit vel retinuit,
excommunicatione maiore puniatur et, si clericus est, etiam aliis poenis non exclusa depositione.
Can. 1443 - Qui Divinae Liturgiae vel aliorum sacramentorum celebrationem simulavit, congrua poena puniatur non
exclusa excommunicatione maiore.
Can. 1444 - Qui periurium commisit coram auctoritate ecclesiastica aut qui, etsi iniuratus, iudici legitime interroganti
scienter falsum affirmavit aut verum occultavit aut qui ad haec delicta induxit, congrua poena puniatur.
Can. 1445 - § 1. Qui vim physicam in Episcopum adhibuit vel aliam gravem iniuriam in ipsum iniecit, congrua poena
puniatur non exclusa, si clericus est, depositione; si vero idem delictum in Metropolitam, Patriarcham vel immo
Romanum Pontificem commissum est, reus puniatur excommunicatione maiore, cuius remissio in ultimo casu ipsi
Romano Pontifici est reservata. § 2. Qui id egit in alium clericum, religiosum, sodalem societatis vitae communis ad
instar religiosorum vel in laicum, qui actu munus ecclesiasticum exercet, congrua poena puniatur.
Can. 1446 - Qui proprio Hierarchae legitime praecipienti vel prohibenti non obtemperat et post monitionem in
inoboedientia persistit, ut delinquens congrua poena puniatur.
Can. 1447 - § 1. Qui seditiones vel odia adversus quemcumque Hierarcham suscitat aut subditos ad inoboedientiam in
eum provocat, congrua poena puniatur non exclusa excommunicatione maiore, praesertim si hoc delictum adversus
Patriarcham vel immo adversus Romanum Pontificem commissum est. § 2. Qui impedivit libertatem ministerii vel
electionis vel potestatis ecclesiasticae aut legitimum bonorum Ecclesiae temporalium usum aut perterrefecit electorem
vel eum, qui potestatem vel ministerium exercet, congrua poena puniatur.
Can. 1448 - § 1. Qui vel publico spectaculo vel contione vel in scripto publice evulgato vel aliter instrumentis
communicationis socialis utens blasphemiam profert aut bonos mores graviter laedit aut in religionem vel Ecclesiam
iniurias exprimit vel odium contemptumve excitat, congrua poena puniatur. § 2. Qui nomen dat consociationi, quae
contra Ecclesiam machinatur, congrua poena puniatur.
Can. 1449 - Qui sine praescripto consensu vel licentia bona ecclesiastica alienavit, congrua poena puniatur.
Can. 1450 - § 1. Qui homicidium patravit, puniatur excommunicatione maiore; clericus praeterea aliis poenis puniatur
non exclusa depositione. § 2. Eodem modo puniatur, qui abortum procuravit effectu secuto, firmo can. 728, § 2.
Can. 1451 - Qui hominem rapuit aut iniuste detinet, graviter vulneravit vel mutilavit, ei torturam physicam vel
psychicam intulit, congrua poena puniatur non exclusa excommunicatione maiore.
Can. 1452 - Qui gravem iniuriam cuiquam intulit vel eius bonam famam per calumniam graviter laesit, ad congruam
satisfactionem praestandam cogatur; si vero recusavit, excommunicatione minore vel suspensione puniatur.
Can. 1453 - § 1. Clericus concubinarius vel aliter in peccato externo contra castitatem cum scandalo permanens
suspensione puniatur, cui persistente delicto aliae poenae gradatim addi possunt usque ad depositionem. § 2. Clericus,
qui prohibitum matrimonium attentavit, deponatur. § 3. Religiosus, qui votum publicum perpetuum castitatis emisit et
non est in ordine sacro constitutus, haec delicta committens congrua poena puniatur.
Can. 1454 - Qui falso de quovis delicto aliquem denuntiavit, congrua poena puniatur, non exclusa excommunicatione
maiore, praesertim si denuntiatur confessarius, Hierarcha, clericus, religiosus, sodalis societatis vitae communis ad
instar religiosorum aut laicus in munere ecclesiastico constitutus firmo can. 731.
Can. 1455 - Qui documentum ecclesiasticum falsum confecit aut in eo falsum asseruit aut qui quolibet falso vel mutato
documento scienter usus est in re ecclesiastica aut verum documentum mutavit, destruxit vel occultavit, congrua poena
puniatur.

