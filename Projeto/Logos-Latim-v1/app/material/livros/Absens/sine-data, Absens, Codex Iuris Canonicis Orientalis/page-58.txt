Can. 672 - § 1. Sacramenta baptismi, chrismationis sancti myri et sacrae ordinationis iterari non possunt. § 2. Si vero
prudens dubium exsistit, num re vera aut num valide celebrata sint, dubio quidem post seriam investigationem
permanente sub condicione ministrentur. Can. 673 - Celebratio sacramentorum, imprimis Divinae Liturgiae, utpote
actio Ecclesiae, quatenus fieri potest, cum actuosa participatione christifidelium fiat.
Can. 674 - § 1. In sacramentis celebrandis accurate serventur ea, quae in libris liturgicis continentur. § 2. Minister
sacramenta celebret secundum praescripta liturgica propriae Ecclesiae sui iuris, nisi aliud iure statuitur vel ipse
specialem facultatem a Sede Apostolica obtinuit.
CAPUT I DE BAPTISMO
Can. 675 - § 1. In baptismo homo per lavacrum aquae naturalis cum invocatione nominis Dei Patris et Filii et Spiritus
Sancti a peccato liberatur, ad vitam novam regeneratur, Christum induit et Ecclesiae, quae eius Corpus est,
incorporatur. § 2. Tantummodo baptismo in re suscepto homo fit capax ceterorum sacramentorum.
Can. 676 - In casu necessitatis urgentis ministrari licet baptismum ea tantum ponendo, quae sunt ad validitatem
necessaria.
Can. 677 - § 1. Baptismus ministratur ordinarie a sacerdote; sed eius ministratio competit salvo iure particulari parocho
proprio baptizandi aliive sacerdoti de eiusdem parochi vel Hierarchae loci licentia, quae gravi de causa legitime
praesumitur. § 2. In casu autem necessitatis baptismum ministrare licet diacono aut eo absente vel impedito alii clerico,
sodali instituti vitae consecratae vel cuilibet alii christifideli; patri vero vel matri, si alius, qui baptizandi modum novit,
praesto non est. Can. 678 - § 1. In alieno territorio nemini licet sine debita licentia baptismum ministrare; haec vero
licentia a parocho diversae Ecclesiae sui iuris denegari non potest sacerdoti Ecclesiae sui iuris, cui baptizandus
ascribendus est. § 2. In locis, ubi non pauci degunt christifideles parochum Ecclesiae sui iuris, cui ascripti sunt, non
habentes, Episcopus eparchialis presbyterum eiusdem Ecclesiae designet, si fieri potest, qui baptismum ministret.
Can. 679 - Baptismi suscipiendi capax est omnis et solus homo nondum baptizatus.
Can. 680 - Foetus abortivus, si vivit et si id fieri potest, baptizetur.
Can. 681 - § 1. Ut infans licite baptizetur, oportet: 1° spes habeatur fundata eum in fide Erclesiae catholicae educatum
iri firma § 5; 2° parentes, saltem eorum unus, aut is, qui legitime eorundem locum tenet, consentiant. § 2. Infans
expositus et inventus, nisi de eiusdem baptismo certe constat, baptizetur. § 3. Rationis usu ab infantia destituti
baptizandi sunt ut infantes. § 4 Infans sive parentum catholicornm sive etiam acatholicorum, qui in eo versatur vitae
discrimine, ut prudenter praevideatur moriturus, antequam usum rationis attingit, licite baptizatur. § 5. Infans
christianorum acatholicorum licite baptizatur, si parentes aut unus saltem eorum aut is, qui legitime eorundem locum
tenet, id petunt et si eis physice aut moraliter impossibile est accedere ad ministrum proprium.
Can. 682 - § 1. Ut infantia egressus baptizari possit, requiritur, ut voluntatem suam baptismum suscipiendi manifestet,
sufficienter in veritatibus fidei sit instructus et in vita christiana probatus; admoneatur etiam, ut de peccatis suis doleat.
§ 2. Infantia egressus, qui in periculo mortis versatur, baptizari potest, si quam de praecipuis veritatibus fidei habet
cognitionem et quovis modo intentionem suam baptismum suscipiendi manifestavit.
Can. 683 - Baptismus celebrari debet secundum praescripta liturgica Ecclesiae sui iuris, cui ad normam iuris
baptizandus ascribendus est.
Can. 684 - § 1. Ex vetustissimo Ecclesiarum more baptizandus unum saltem habeat patrinum. § 2. Patrini ex suscepto
munere est baptizando, qui infantia egressus est, in initiatione christiana astare vel baptizandum infantem praesentare
atque operam dare, ut baptizatus vitam christianam baptismo congruam ducat et obligationes cum eo cohaerentes
fideliter impleat.
Can. 685 - § 1. Ut quis patrini munere valide fungatur, requiritur, ut: 1° sit tribus sacramentis baptismi, chrismationis
sancti myri et Eucharistiae initiatus; 2° ad Ecclesiam catholicam pertineat firma § 3; 3° intentionem id munus gerendi
habeat; 4° sit ab ipso baptizando aut eius parentibus vel tutoribus aut, si desunt, a ministro designatus; 5° non sit pater
aut mater aut coniux baptizandi; 6° non sit poena excommunicationis, etiam minoris, suspensionis, depositionis vel
privationis iuris patrini munus gerendi punitus. § 2. Ut quis patrini munere licite fungatur, insuper requiritur, ut aetatem
iure particulari requisitam habeat atque vitam ducat fidei et muneri suscipiendo congruam. § 3. Iusta de causa licet
admittere christifidelem alicuius Ecclesiae orientalis acatholicae ad munus patrini, sed semper simul cum patrino
catholico.

