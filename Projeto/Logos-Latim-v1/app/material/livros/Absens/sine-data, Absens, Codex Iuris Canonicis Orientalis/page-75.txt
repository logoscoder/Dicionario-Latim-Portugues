instrumenta communicationis socialis moderantur, atque omnes, qui vires impendunt sive ut magistri sive ut
moderatores in scholis catholicis, praesertim autem in institutis studiorum superiorum.
Can. 907 - Curent moderatores scholarum, nosocomiorum ceterorumque similium institutorum catholicorum, ut alii
christiani ea frequentantes vel ibi degentes a propriis ministris adiumentum spirituale consequi et sacramenta suscipere
possint.
Can. 908 - Optandum est, ut christifideles catholici servatis normis de communicatione in sacris quodvis negotium, in
quo cum aliis christianis cooperari possunt, non seorsum, sed coniunctim persolvant, cuiusmodi sunt opera caritatis ac
socialis iustitiae, defensio dignitatis personae humanae eiusque iurium fundamentalium, promotio pacis, dies
commemorationis pro patria, festa nationalia.
CAPUT I DE PERSONIS
Art. I DE PERSONIS PHYSICIS
Can. 909 - § l. Persona, quae duodevicesimum aetatis annum explevit, maior est; infra hanc aetatem minor. § 2. Minor
ante plenum septennium dicitur infans et censetur non sui compos; expleto autem septennio usum rationis habere
praesumitur. § 3. Quicumque usu rationis habitu caret, censetur non sui compos et infantibus assimilatur.
Can. 910 - § 1. Persona maior plenum habet suorum iurium exercitium. § 2. Persona minor in exercitio suorum iurium
potestati parentum vel tutorum subest eis exceptis, in quibus minores iure divino vel canonico ab eorum potestate
exempti sunt; ad constitutionem tutorum quod attinet, serventur praescripta iuris civilis, nisi aliter iure communi vel
iure particulari propriae Ecclesiae sui iuris cavetur et firmo iure Episcopi eparchialis tutores, si opus est, per se ipsum
constituendi.
Can. 911 - Persona dicitur peregrinus in eparchia diversa ab illa, in qua domicilium vel quasi-domicilium habet; dicitur
vero vagus, si nullibi domicilium vel quasi-domicilium habet.
Can. 912 - § 1. Domicilium acquiritur ea in territorio alicuius paroeciae aut saltem eparchiae commoratione, quae aut
coniuncta est cum animo ibi perpetuo manendi, si nihil inde avocat, aut ad quinquennium completum reapse est
protracta. § 2. Quasi-domicilium acquiritur ea in territorio alicuius paroeciae aut saltem eparchiae commoratione, quae
aut coniuncta est cum animo ibi manendi saltem per tres menses, si nihil inde avocat, aut ad tres menses completos
reapse est protracta.
Can. 913 - Sodales institutorum religiosorum necnon societatum vitae communis ad instar religiosorum domicilium
acquirunt in loco, ubi sita est domus, cui ascribuntur; quasi-domicilium in loco, ubi eorum commoratio ad tres saltem
menses est protracta.
Can. 914 - Coniuges commune habeant domicilium vel quasi-domicilium; iusta de causa vero uterque habere potest
proprium domicilium vel quasi-domicilium. Can. 915 - § 1. Minor necessario retinet domicilium et quasi-domicilium
illius, cuius potestati subditus est; infantia egressus potest etiam quasi-domicilium proprium acquirere atque legitime ad
normam iuris civilis emancipatus etiam proprium domicilium. § 2. Quicumque alia ratione quam minoritate in tutelam
vel curatelam legitime traditus est, domicilium et quasi-domicilium habet tutoris vel curatoris.
Can. 916 - § 1. Et per domicilium et per quasi-domicilium suum quisque proprium Hierarcham loci et parochum
Ecclesiae sui iuris, cui ascriptus est, sortitur, nisi aliter iure communi cavetur. § 2. Parochus proprius illius, qui non
habet nisi eparchiale domicilium vel quasi-domicilium, est parochus loci, ubi actu commoratur. § 3. Proprius vagi
Hierarcha loci et parochus est eius Ecclesiae parochus et Hierarcha loci, ubi vagus actu commoratur. § 4. Si deest
parochus pro christifidelibus alicuius Ecclesiae sui iuris, eorundem Episcopus eparchialis designet parochum alterius
Ecclesiae sui iuris, qui eorum curam tamquam parochus proprius suscipiat, de consensu vero Episcopi eparchialis
parochi designandi. § 5. In locis, ubi ne exarchia quidem pro christifidelibus alicuius Ecclesiae sui iuris erecta est,
tamquam proprius eorundem christifidelium Hierarcha habendus est Hierarcha loci alterius Ecclesiae sui iuris, etiam
Ecclesiae latinae, firmo can. 101; si vero plures sunt, ille habendus est tamquam proprius, quem designavit Sedes
Apostolica vel, si de christifidelibus alicuius Ecclesiae patriarchalis agitur, Patriarcha de assensu Sedis Apostolicae.
Can. 917 - Domicilium et quasi-domicilium amittitur discessu a loco cum animo non revertendi salvis cann. 913 et 915.
Can. 918 - Consanguinitas computatur per lineas et gradus: 1° in linea recta tot sunt gradus, quot personae stipite
dempto; 2° in linea collaterali tot sunt gradus, quot personae in utroque tractu stipite dempto.
Can. 919 - § 1. Affinitas oritur ex matrimonio valido ac viget inter alterutrum coniugem et consanguineos alterius. § 2.
Qua linea et quo gradu aliquis alterutrius coniugis est consanguineus, alterius est affinis.
Art. II DE PERSONIS IURIDICIS

