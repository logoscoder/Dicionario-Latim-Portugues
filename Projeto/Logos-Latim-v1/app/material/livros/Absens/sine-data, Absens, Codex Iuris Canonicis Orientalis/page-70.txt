Can. 841 - § 1. Celebrato matrimonio parochus loci celebrationis vel is, qui eius vices gerit, etsi neuter matrimonium
benedixit, quam primum adnotet in libro matrimoniorum nomina coniugum, sacerdotis benedicentis ac testium, locum
et diem celebrati matrimonii, dispensationem, si casus fert, a forma celebrationis matrimonii vel ab impedimentis
eiusque auctorem una cum impedimento eiusque gradu, facultatem matrimonium benedicendi collatam atque alia
secundum modum a proprio Episcopo eparchiali praescriptum. § 2. Praeterea parochus loci in libro baptizatorum
adnotet coniugem tali die in sua paroecia matrimonium celebravisse; si vero coniux alibi baptizatus est, parochus loci
testimonium matrimonii mittat per se vel per curiam eparchialem ad parochum, apud quem coniugis baptismus
adnotatus est, nec acquiescat, donec notitiam de adnotatione matrimonii in libro baptizatorum receperit. § 3. Si
matrimonium ad normam can. 832 celebratum est, sacerdos, si illud benedixit, secus testes et coniuges curare debent, ut
celebratio matrimonii in praescriptis libris quam primum adnotetur.
Can. 842 - Si matrimonium vel convalidatur pro foro externo vel nullum declaratur vel legitime praeterquam morte
solvitur, parochus loci celebrationis matrimonii certior fieri debet, ut adnotatio in libris matrimoniorum et baptizatorum
fiat.
Art. VII DE MATRIMONII CONVALIDATIONE
1° De convalidatione simplici
Can. 843 - § 1. Ad convalidandum matrimonium invalidum ob impedimentum dirimens requiritur, ut cesset
impedimentum vel ab eodem dispensetur et consensum renovet saltem pars impedimenti conscia. § 2. Haec renovatio
requiritur ad validitatem convalidationis, etsi initio utraque pars consensum praestitit nec postea revocavit.
Can. 844 - Renovatio consensus debet esse novus voluntatis actus in matrimonium, quod pars renovans scit aut
opinatur ab initio invalidum fuisse.
Can. 845 - § 1. Si impedimentum est publicum, consensus ab utraque parte renovandus est forma celebrationis
matrimonii iure praescripta. § 2. Si impedimentum est occultum, satis est, ut consensus renovetur privatim et secreto; a
parte quidem impedimenti conscia, dummodo altera in consensu praestito perseveret, aut ab utraque parte, si
impedimentum est utrique parti notum.
Can. 846 - § 1. Matrimonium invalidum ob defectum consensus convalidatur, si pars, quae non consensit, iam
consentit, dummodo consensus ab altera parte praestitus perseveret. § 2. Si defectus consensus probari non potest, satis
est, ut pars, quae non consensit, privatim et secreto consensum praestet. § 3. Si defectus consensus probari potest,
necesse est, ut consensus renovetur forma celebrationis matrimonii iure praescripta.
Can. 847 - Matrimonium invalidum ob defectum formae celebrationis matrimonii iure praescriptae, ut validum fiat,
denuo hac forma celebrari debet.
2° De sanatione in radice
Can. 848 - § 1. Matrimonii invalidi sanatio in radice est eiusdem sine renovatione consensus convalidatio ab auctoritate
competenti concessa secumferens dispensationem ab impedimento, si adest, atque a forma celebrationis matrimonii
iure praescripta, si servata non est, necnon retrotractionem effectuum canonicorum ad praeteritum. § 2. Convalidatio fit
a momento concessionis gratiae; retrotractio vero intellegitur facta ad momentum celebrationis matrimonii, nisi aliter in
concessione expresse cavetur. Can. 849 - § 1. Sanatio matrimonii in radice valide concedi potest etiam alterutra vel
utraque parte inscia. § 2. Sanatio in radice ne concedatur nisi gravi de causa et nisi probabile est partes in consortio
vitae coniugalis perseverare velle.
Can. 850 - § 1. Matrimonium invalidum sanari potest, dummodo consensus utriusque partis perseveret. § 2.
Matrimonium invalidum ob impedimentum iuris divini valide sanari non potest, nisi postquam impedimentum cessavit.
Can. 851 - § 1. Si in utraque vel alterutra parte deest consensus, matrimonium non potest valide sanari in radice, sive
consensus ab initio defuit, sive ab initio praestitus postea revocatus est. § 2. Si vero consensus ab initio quidem defuit,
sed postea praestitus est, sanatio concedi potest a momento praestiti consensus. Can. 852 - Patriarcha et Episcopus
eparchialis concedere possunt sanationem in radice in singulis casibus, si validitati matrimonii obstat defectus formae
celebrationis matrimonii iure praescriptae vel aliquod impedimentum, a quo ipsi dispensare possunt, et in casibus iure
praescriptis, si impletae sunt condiciones, de quibus in can. 814; in ceteris casibus et si de impedimento iuris divini
agitur, quod iam cessavit, sanatio in radice concedi potest a sola Sede Apostolica.
Art. VIII DE SEPARATIONE CONlUGUM
1° De dissolutione vinculi
Can. 853 - Matrimonii vinculum sacramentale matrimonio consummato nulla humana potestate nullaque causa
praeterquam morte dissolvi potest.

