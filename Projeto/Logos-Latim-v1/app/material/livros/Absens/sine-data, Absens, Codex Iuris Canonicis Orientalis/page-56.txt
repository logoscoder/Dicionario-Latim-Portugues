foveant; peritorum formationi provideant; denique, quod magis quam mala castigando et condemnando effici potest,
incepta bona promoveant laudando et benedicendo imprimis bonos libros. § 2. Ad integritatem fidei et morum tuendam
Episcopo eparchiali, Synodo Episcoporum Ecclesiae patriarchalis, Consilio Hierarcharum atque Sedi Apostolicae
competit prohibere, ne christifideles instrumentis communicationis socialis, quatenus eidem integritati detrimento sunt,
utantur vel ea cum aliis communicent.
Can. 653 - Iuris particularis est normas pressius statuere de usu radiophonico, cinematographico, televisifico et
eiusmodi in tractandis eis, quae ad doctrinam catholicam aut mores referunt.
Can. 654 - Normae iuris communis de libris valent etiam de quibuslibet aliis scriptis aut sermonibus per inventa
technica quomodolibet reproductis et divulgationi publicae destinatis.
Can. 655 - § 1. Christifidelibus aditus ad Sacram Scripturam late pateat oportet; proinde aptae et rectae versiones
sufficientibus explicationibus instructae, ubi desunt, conficiantur cura Episcoporum eparchialium, immo, quatenus id
convenienter et utiliter fieri potest, communi cum aliis christianis opera. § 2. Omnibus christifidelibus, praesertim
pastoribus animarum curae sit diffundere exemplaria Sacrae Scripturae aptis instructa adnotationibus ad usum etiam
non-christianorum accommodatis. § 3. Ad usum liturgicum vel catecheticum eae tantum editiones Sacrae Scripturae
adhibeantur, quae approbatione ecclesiastica praeditae sunt; ceterae editiones saltem licentia ecclesiastica munitae esse
debent.
Can. 656 - § 1. In celebrationibus liturgicis adhibeantur tantum libri approbatione ecclesiastica praediti. § 2. Libri
precum vel devotionum ad usum publicum vel privatum christifidelium destinati indigent licentia ecclesiastica.
Can. 657 - § 1. Textuum liturgicorum approbatio praevia Sedis Apostolicae recognitione reservatur in Ecclesiis
patriarchalibus Patriarchae de consensu Synodi Episcoporum Ecclesiae patriarchalis; in Ecclesiis metropolitanis sui
iuris Metropolitae de consensu Consilii Hierarcharum; in ceteris Ecclesiis hoc ius est solius Sedis Apostolicae atque
intra limites ab eadem statutos Episcoporum eorumque coetuum legitime constitutorum. § 2. Eisdem auctoritatibus
quoque competit ius approbandi versiones eorundem librorum ad usum liturgicum destinatas facta relatione, si de
Ecclesiis patriarchalibus vel metropolitanis sui iuris agitur, ad Sedem Apostolicam. § 3. Ad iterum edendos libros
liturgicos vel eorum in aliam linguam versiones ad usum liturgicum destinatas vel eorum partes requiritur et sufficit, ut
constet de concordantia cum editione approbata ex attestatione Hierarchae loci, de quo in can. 662, § 1. § 4. In
mutationibus textuam liturgicorum attendatur can. 40, § 1.
Can. 658 - § 1. Catechismi necnon alia scripta ad institutionem catecheticam in scholis cuiusque generis et gradus
destinata eorumve versiones approbatione ecclesiastica egent. § 2. Eadem norma applicanda est ad alios quoque libros
de fide aut moribus tractantes si adhibentur ut textus, quo institutio catechetica nitatur.
Can. 659 - Commendatur, ut scripta quaelibet, quae fidem catholicam aut mores illustrant, saltem licentia ecclesiastica
munita sint, salvis praescriptis institutorum vitae consecratae, quae plus exigunt.
Can. 660 - In diariis, foliis aut libellis periodicis, qui religionem catholicam aut bonos mores manifesto impetere solent,
ne quid scribant christifideles nisi iusta et rationabili de causa; clerici autem et sodales institutorum religiosorum
insuper nonnisi de licentia eorum, de quibus in can. 662.
Can. 661 - § 1. Licentia ecclesiastica cum solo verbo imprimatur expressa significat opus ab erroribus circa fidem
catholicam ut mores esse immune. § 2. Approbatio vero ab auctoritate competenti concessa ostendit textum ab Ecclesia
acceptum aut opus doctrinae authenticae Ecclesiae consonum esse. § 3. Si opus insuper ab Episcopo eparchiali vel ab
auctoritate superiore laudatum vel benedictum est, hoc significat illud doctrinam authenticam Ecclesiae bene exprimere
ideoque commendandum esse.
Can. 662 - § 1. Approbatio vel licentia ecclesiastica ad libros edendos, nisi aliud iure expresse statuitur, concedi potest
sive ab Hierarcha loci proprio auctoris sive ab Hierarcha loci, ubi publici iuris fiunt, sive denique ab auctoritate
superiore, quae in personas vel locos potestatem regiminis exsecutivam exercet. § 2. Sodales institutorum religiosorum,
ut scripta quaestiones de fide catholica aut moribus tractantia edere possint, licentia quoque egent sui Superioris
maioris ad normam typici vel statutorum.
Can. 663 - § 1. Licentia aliquod opus edendi aut alicuius operis approbatio, laudatio vel benedictio valet pro textu
originali, non autem pro novis editionibus vel versionibus. § 2. Si agitur de editionibus Sacrae Scripturae vel aliis libris,
qui approbatione ecclesiastica ad normam iuris indigent, approbatio ab uno Hierarcha loci legitime concessa non

