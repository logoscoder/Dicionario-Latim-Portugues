Can. 1249 - Notarius in actis mentionem faciat de praestito, remisso aut recusato iureiurando, de partium aliorumque
praesentia, de interrogationibus ex officio additis et generatim de omnibus memoria dignis, quae forte acciderunt, dum
testes interrogati sunt.
Can. 1250 - § 1. In fine interrogationis coram teste legi debent, quae notarius de eius responsionibus scripto redegit, vel
testi audita facere, quae ope inventi technici de eius responsionibus incisa sunt, dato eidem testi iure addendi,
supprimendi, corrigendi, variandi. § 2. Denique actui subscribere debent testis, iudex et notarius.
Can. 1251 - Testes, etsi iam interrogati, possunt parte postulante aut ex officio, antequam testimonia publicantur, denuo
ad interrogationem vocari, si iudex id necessarium vel utile ducit, dummodo tamen omnis collusionis vel corruptelae
quodvis absit periculum.
Can. 1252 - Testibus secundum aequam iudicis taxationem solvi debent expensae, quas fecerunt, et lucrum, quod
amiserunt, testimonii ferendi causa.
d) De testimoniorum fide
Can. 1253 - In aestimandis testimoniis iudex requisitis, si opus est, testimonialibus litteris consideret: 1° quae condicio
sit personae quaeve honestas; 2° utrum de scientia propria, praesertim de visu et auditu proprio testificetur, an de sua
opinione, de fama aut de auditu ab aliis; 3° utrum testis constans sit et firmiter sibi cohaereat an varius, incertus vel
vacillans; 4° utrum testimonii contestes habeat aliisve probationis elementis confirmetur necne.
Can. 1254 - Unius testis testimonium plenam fidem facere non potest, nisi agitur de teste qualificato, qui testimonium
fert de rebus ex officio gestis, aut rerum et personarum adiuncta aliud suadent.
4° De peritis
Can. 1255 - Peritorum opera utendum est, quoties ex iuris vel iudicis praescripto eorum examen et votum praeceptis
artis vel scientiae innixum requiruntur ad factum aliquod comprobandum vel ad veram alicuius rei naturam
dignoscendam.
Can. 1256 - Iudicis est peritos nominare auditis vel proponentibus partibus aut, si casus fert, relationes ab aliis peritis
iam factas assumere. Can. 1257 - Eisdem de causis ac testis etiam periti excluduntur aut recusari possunt.
Can. 1258 - § 1. Iudex attentis eis, quae a partibus forte deducuntur, singula capita decreto suo definiat, circa quae
periti opera versari debeat. § 2. Perito remittenda sunt acta causae aliaque documenta et subsidia, quibus egere potest ad
suum munus exsequendum. § 3. Iudex ipso perito audito tempus determinet, intra quod examen perficiendum est et
relatio danda.
Can. 1259 - § 1. Periti suam quisque relationem a ceteris distinctam conficiant, nisi iudex iubet unam fieri a singulis
subscribendam; quae si fit, opinionum diversitates, si quae fuerunt, diligenter adnotentur. § 2. Periti debent indicare
perspicue, quibus documentis vel aliis idoneis modis certiores facti sint de personarum vel rerum vel locorum
identitate, qua via et ratione processerint in explendo munere sibi demandato et quibus prae aliis argumentis suae
conclusiones nitantur. § 3. Peritus vocari potest a iudice, ut explicationes, quae ulterius necessariae videntur,
suppeditet.
Can. 1260 - § 1. Iudex non peritorum tantum conclusiones, etsi concordes, sed cetera quoque causae adiuncta attente
perpendat. § 2. Cum reddit rationes decidendi, exprimere debet, quibus argumentis motus peritorum conclusiones aut
admiserit aut reiecerit. Can. 1261 - Peritis solvendae sunt expensae et remuneratio a iudice ex bono et aequo
determinandae servato iure particulari.
Can. 1262 - § 1. Partes possunt peritos privatos a iudice approbandos designare. § 2. Periti privati, si iudex admittit,
possunt acta causae, quatenus opus est, inspicere, exsecutioni peritiae interesse, semper autem possunt suam relationem
exhibere.
5° De accessu et de recognitione iudiciali
Can. 1263 - Si ad definitionem causae iudex opportunum duxit ad aliquem locum accedere vel aliquam rem inspicere,
decreto id praestituat, quo ea, quae in accessu vel in recognitione iudiciali praestanda sunt, auditis partibus summatim
describat.
Can. 1264 - Peracti accessus vel recognitionis iudicialis documentum conficiatur.
6° De praesumptionibus
Can. 1265 - Praesumptiones, quae ab ipso iure non statuuntur, iudex, ut ad iustam sententiam deveniat, conicere potest,
dummodo hoc fiat ex facto certo et determinato, quod cum obiecto controversiae cohaeret.

