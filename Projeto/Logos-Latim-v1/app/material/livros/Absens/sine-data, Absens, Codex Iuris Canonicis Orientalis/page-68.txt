Can. 812 - Matrimonium inter se valide celebrare non possunt, qui cognatione legali ex adoptione orta in linea recta aut
in secundo gradu lineae collateralis coniuncti sunt.
Art. IV DE MATRIMONIIS MIXTIS
Can. 813 - Matrimonium inter duas personas baptizatas, quarum altera est catholica, altera vero acatholica, sine praevia
auctoritatis competentis licentia prohibitum est.
Can. 814 - Licentiam iusta de causa concedere potest Hierarcha loci; eam vero ne concedat nisi impletis condicionibus,
quae sequuntur: 1° pars catholica declaret se paratam esse pericula a fide deficiendi removere atque sinceram
promissionem praestet se omnia pro viribus facturam esse, ut omnes filii in Ecclesia catholica baptizentur et educentur;
2° de his promissionibus a parte catholica faciendis altera pars tempestive certior fiat ita, ut constet ipsam vere
consciam esse promissionis et obligationis partis catholicae; 3° ambae partes edoceantur de finibus et proprietatibus
essentialibus matrimonii a neutro sponso excludendis.
Can. 815 - Iure particulari uniuscuiusque Ecclesiae sui iuris statuatur modus, quo hae declarationes et promissiones,
quae semper requiruntur, faciendae sint, et modus determinetur, quo de eisdem et in foro externo constet et pars
acatholica certior fiat.
Can. 816 - Hierarchae loci aliique pastores animarum curent, ne coniugi catholico et filiis ex matrimonio mixto natis
auxilium spirituale desit ad eorum obligationes conscientiae implendas, atque coniuges adiuvent ad consortii vitae
coniugalis et familiaris unitatem fovendam.
Art. V DE CONSENSU MATRIMONIALI
Can. 817 - § 1. Consensus matrimonialis est actus voluntatis, quo vir et mulier foedere irrevocabili se mutuo tradunt et
accipiunt ad constituendum matrimonium. § 2. Consensus matrimonialis nulla humana potestate suppleri potest.
Can. 818 - Sunt incapaces matrimonii celebrandi: 1° qui sufficienti usu rationis carent; 2° qui laborant gravi defectu
discretionis iudicii circa iura et obligationes matrimoniales essentiales mutuo tradenda et acceptanda; 3° qui ob causas
naturae psychicae obligationes matrimonii essentiales assumere non possunt.
Can. 819 - Ut consensus matrimonialis haberi possit, necesse est, ut matrimonium celebrantes saltem non ignorent
matrimonium esse consortium permanens inter virum et mulierem ordinatum ad filios cooperatione aliqua sexuali
procreandos.
Can. 820 - § 1. Error in persona invalidum reddit matrimonium. § 2. Error in qualitate personae, etsi dat causam
matrimonio, matrimonium non dirimit, nisi haec qualitas directe et principaliter intenditur.
Can. 821 - Qui matrimonium celebrat deceptus dolo ad obtinendum consensum patrato circa aliquam alterius partis
qualitatem, quae sua natura consortium vitae coniugalis graviter perturbare potest, invalide celebrat.
Can. 822 - Error circa matrimonii unitatem vel indissolubilitatem aut sacramentalem dignitatem, dummodo non
determinet voluntatem, non vitiat consensum matrimonialem.
Can. 823 - Scientia aut opinio nullitatis matrimonii consensum matrimonialem non necessario excludit.
Can. 824 - § 1. Internus animi consensus praesumitur conformis verbis vel signis in celebrando matrimonio adhibitis. §
2. Sed si alterutra vel utraque pars positivo voluntatis actu excludit matrimonium ipsum vel matrimonii essentiale
aliquod elementum vel essentialem aliquam proprietatem, invalide matrimonium celebrat.
Can. 825 - Invalidum est matrimonium celebratum ob vim vel metum gravem ab extrinseco etiam inconsulto incussum,
a quo ut quis se liberet, eligere cogatur matrimonium.
Can. 826 - Matrimonium sub condicione valide celebrari non potest.
Can. 827 - Etsi matrimonium invalide ratione impedimenti vel defectus formae celebrationis matrimonii iure
praescriptae celebratum est, consensus praestitus praesumitur perseverare, donec de eius revocatione constiterit.
Art. VI DE FORMA CELEBRATIONIS MATRIMONII
Can. 828 - § 1. Ea tantum matrimonia valida sunt, quae celebrantur ritu sacro coram Hierarcha loci vel parocho loci vel
sacerdote, cui ab alterutro collata est facultas matrimonium benedicendi, et duobus saltem testibus secundum tamen
praescripta canonum, qui sequuntur, et salvis exceptionibus, de quibus in cann. 832 et 834, § 2. § 2. Sacer hic censetur
ritus ipso interventu sacerdotis assistentis et benedicentis.

