Can. 880 - § 1. Dies festos et paenitentiae omnibus Ecclesiis orientalibus communes constituere, transferre aut
supprimere solius est supremae Ecclesiae auctoritatis firma § 3. § 2. Dies festos et paenitentiae singulis Ecclesiis sui
iuris proprios constituere, transferre aut supprimere competit etiam auctoritati, cuius est ius particulare earundem
Ecclesiarum statuere, debita tamen habita ratione aliarum Ecclesiarum sui iuris et firmo can. 40, § 1. § 3. Dies festi de
praecepto omnibus Ecclesiis orientalibus communes, praeter dies dominicos, sunt dies Nativitatis Domini Nostri Iesu
Christi, Epiphaniae, Ascensionis, Dormitionis Sanctae Dei Genitricis Mariae ac dies Sanctorum Apostolorum Petri et
Pauli, salvo iure particulari Ecclesiae sui iuris a Sede Apostolica approbato, quo quidam dies festi de praecepto
supprimuntur vel ad diem dominicum transferuntur.
Can. 881 - § 1. Christifideles obligatione tenentur diebus dominicis et festis de praecepto Divinam Liturgiam
participandi aut secundum praescripta vel legitimam consuetudinem propriae Ecclesiae sui iuris celebrationem laudum
divinarum. § 2. Quo facilius christifideles hanc obligationem implere possint, statuitur tempus utile decurrere inde a
vesperis vigiliae usque ad finem diei dominici vel festi de praecepto. § 3. Enixe commendatur christifidelibus, ut his
diebus immo frequentius vel etiam cottidie Divinam Eucharistiam suscipiant. § 4. Abstineant christifideles his diebus
ab illis operibus et negotiis, quae Cultum Deo reddendum, laetitiam diei Domini propriam aut debitam mentis ac
corporis relaxationem impediunt.
Can. 882 - Diebus paenitentiae christifideles obligatione tenentur ieiunium vel abstinentiam servandi modo iure
particulari propriae Ecclesiae sui iuris statuto.
Can. 883 - § 1. Christifideles extra fines territorii propriae Ecclesiae sui iuris versantes circa dies festos et paenitentiae
ad normas in loco, ubi degunt, vigentes se plene conformare possunt. § 2. In familiis, in quibus coniuges diversis
Ecclesiis sui iuris ascripti sunt, circa dies festos et paenitentiae praescripta unius vel alterius Ecclesiae sui iuris
observare licet.
Art. IV DE CULTU SANCTORUM, SACRARUM ICONUM VEL IMAGINUM ET RELIQUIARUM
Can. 884 - Ad sanctificationem populi Dei fovendam Ecclesia speciali et filiali christifidelium venerationi commendat
Sanctam Mariam semper Virginem, Dei Matrem, quam Christus hominum omnium Matrem constituit, atque verum et
authenticum promovet cultum aliorum Sanctorum, quorum quidem exemplo christifideles aedificantur et intercessione
sustentantur.
Can. 885 - Cultu publico eos tantum servos Dei venerari licet, qui auctoritate Ecclesiae inter Sanctos vel Beatos relati
sunt.
Can. 886 - Firma maneat praxis in ecclesiis sacras icones vel imagines venerationi christifidelium proponendi modo et
ordine iure particulari propriae Ecclesiae sui iuris statuendis. Can. 887 - § 1. Sacrae icones vel imagines pretiosae, id
est vetustate aut arte praestantes in ecclesiis venerationi christifidelium expositae, in aliam ecclesiam transferri vel
alienari non possunt nisi de consensu scripto dato Hierarchae, qui in eandem ecclesiam potestatem suam exercet, firmis
cann. 1034 - 1041. § 2. Sacrae icones vel imagines pretiosae etiam ne restaurentur nisi de consensu scripto dato
eiusdem Hierarchae, qui, antequam eum concedit, peritos consulat.
Can. 888 - § 1. Sacras reliquias vendere non licet. § 2. Insignes reliquiae, icones vel imagines, quae in aliqua ecclesia
magna populi veneratione honorantur, non possunt valide quoquo modo alienari neque in aliam ecclesiam perpetuo
transferri nisi de consensu Sedis Apostolicae vel Patriarchae, qui eum dare non potest nisi de consensu Synodi
permanentis firmo can. 1037. § 3. Circa restaurationem harum iconum vel imaginum can. 887, § 2.
Art. V DE VOTO ET DE IUREIURANDO
Can. 889 - § 1. Votum, promissio scilicet deliberata ac libera Deo facta de bono possibili et meliore, ex virtute
religionis impleri debet. § 2. Voti sunt capaces omnes congruentem usum rationis habentes, nisi iure prohibentur. § 3.
Votum ex metu gravi et iniuste incusso vel ex dolo emissum ipso iure nullum est. § 4. Votum est publicum, si nomine
Ecclesiae a legitimo Superiore ecclesiastico acceptatur; secus est privatum.
Can. 890 - Votum neminem obligat ratione sui nisi emittentem. Can. 891 - Cessat votum elapso tempore ad finiendam
obligationem apposito, mutatione substantiali materiae promissae, deficiente condicione, de qua votum pendet, aut
eiusdem causa finali, dispensatione, commutatione.
Can. 892 - Qui potestatem in voti materiam habet, potest voti obligationem tamdiu suspendere, quamdiu voti impletio
sibi praeiudicium affert.

