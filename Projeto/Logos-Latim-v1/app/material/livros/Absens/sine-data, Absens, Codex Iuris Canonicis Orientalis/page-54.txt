quae a suprema Ecclesias auctoritate praescripta sunt. § 2. In directorio catechetico ratio habeatur indolis specialis
Ecclesiarum orientalium ita, ut momentum biblicum et liturgicum necnon traditiones propriae Ecclesiae sui iuris in
patrologia, hagiographia et ipsa iconographia in catechesi tradenda eluceant. § 3. Synodi Episcoporum Ecclesiae
patriarchalis vel Consilii Hierarcharum est curare, ut catechismi ad varios coetus christifidelium accommodati simul
cum subsidiis ac instrumentis provideantur necnon varia incepta catechetica provehantur atque inter se componantur.
Can. 622 - § 1. In quavis Ecclesia sui iuris assit commissio de re catechetica, quae etiam cum aliis Ecclesiis sui iuris
pro eodem territorio vel regione socio-culturali constitui potest. § 2. Commissioni de re catechetica praesto sit etiam
centrum catecheticum, cuius est subsidio esse eisdem Ecclesiis ad incepta catechetica coordinate et efficacius
persolvenda atque inservire catechistarum formationi etiam permanenti.
Can. 623 - § 1. Episcopi eparchialis est institutionem catecheticam in sua eparchia summa cum sollicitudine provehere,
dirigere atque moderari. § 2. Ad quem finem assit curiae eparchiali centrum catecheticum eparchiale.
Can. 624 - § 1. Parochus summam operam dare debet attentis normis ab auctoritate competenti statutis ad catechesim
tradendam omnibus suae curae pastorali commissis, cuiuscumque sunt aetatis vel condicionis. § 2. Parochis adiutricem
operam praestare tenentur presbyteri et diaconi paroeciae addicti; sodales autem institutorum religiosorum ad normam
cann. 479 et 542. § 3. Alii christifideles rite formati libenter suam adiutricem operam catechesi tradendae conferant.
Can. 625 - Rationem oecumenicam habeat oportet catechesis rectam imaginem aliarum Ecclesiarum atque
Communitatum ecclesialium praebendo; curandum tamen omnino est, ut in tuto ponatur recta ratio catecheseos
catholicae.
Can: 626 - Meminerint omnes, qui catechesi tradendae inserviunt, se Ecclesiae partes gerere et ad verbum Dei
revelatum, non proprium communicandum missos esse; proinde doctrinam Ecclesiae integram modo catechizandis
quidem accommodato eorumque culturae exigentiis respondenti proponant.
CAPUT III DE EDUCATIONE CATHOLICA
Can. 627 - § 1. Cura filios educandi imprimis spectat ad parentes vel ad eorum locum tenentes; quare eorundem est in
familiae christianae ambitu fide illuminato atque amore mutuo animato filios educare praesertim ad pietatem erga
Deum et dilectionem proximi. § 2. Si propriae vires transcenduntur, ut consulatur integrae filiorum educationi,
parentum quoque est aliis partem muneris educationis concredere necnon eligere instrumenta educationis necessaria vel
utilia. § 3. Parentes in instrumentis educationis eligendis iustam libertatem habeant oportet firmo can. 633; quare
operam dent christifideles, ut hoc ius a societate civili agnoscatur et secundum exigentias institiae congruis etiam
subsidiis foveatur.
Can. 628 - § 1. Ecclesiae, cum novas creaturas per baptismum generaverit, est simul cum parentibus earundem
educationem catholicam curare. § 2. Omnes, quibus cura animarum commissa est, debent auxilio esse parentibus ad
filios educandos, eosdem proprii iuris et obligationis conscios reddere et educationi religiosae praesertim iuventutis
providere.
Can. 629 - Curent omnes educatores, ut attendatur integrae personae humanae formationi ita, ut dotibus physicis,
intellectualibus et moralibus harmonice excultis iuvenes virtutibus christianis instructi conformentur ad Deum
perfectius cognoscendum et diligendum, ad valores humanos et morales recta conscientia aestimandos et vera libertate
amplectendos et simul exculto sensu iustitiae et responsabilitatis socialie ad fraternum cum aliis consortium
prosequendum.
Can. 630 - § 1. Magno animo operam dent christifideles, ut congrua educationis et instructionis beneficia ad omnes
homine ubique terrarum citius extendi possint speciali cura habita illorum, qui sunt tenuioris fortunae. § 2. Faveant
omnes christifideles inceptis Ecclesiae ad educationem provehendam aptis, praecipue ad scholas erigendas, dirigendas
et sustinendas.
Art. I DE SCHOLIS, PRAESERTIM CATHOLICIS
Can. 631 - § 1. Inter varia instrumenta educationis speciali cura fovenda est schola catholica, in quam convergat oportet
sollicitudo parentum, magistrorum necnon communitatis ecclesialis. § 2. Ecclesiae ius est scholas cuiusvis generis et
gradus erigendi ac moderandi.
Can. 632 - Schola in iure non reputatur catholica, nisi ut talis erecta est ab Episcopo eparchiali vel ab auctoritate
superiore ecclesiastica aut ab eisdem ut talis agnita. Can. 633 - § 1. Episcopo eparchiali competit de scholis quibuslibet
iudicare et decernere, utrum exigentiis educationis christianae respondeant necne; item eidem competit gravi de causa
frequentiam alicuius scholae christifidelibus prohibere. § 2. Parentes filios in scholas catholicas ceteris paribus
mittendos curent.

