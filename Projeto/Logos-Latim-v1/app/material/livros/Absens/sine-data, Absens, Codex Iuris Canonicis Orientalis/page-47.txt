Can. 535 - § 1. In emittenda quavis professione serventur praescripta statutorum. § 2. Documentum emissae
professionis ab ipso sodali et ab eo, qui professionem, etiam ex delegatione, recepit, subscriptum asservetur in archivo
ordinis vel congregationis; si de professione perpetua agitur, Superior maior debet de eadem quam primum certiorem
facere parochum, apud quem sodalis baptismus adnotatus est.
5° De institutione sodalium et de disciplina religiosa in ordinibus et congregationibus
Can. 536 - § 1. Modus institutionis sodalium servato can. 471, § 1 determinatur in statutis. § 2. Institutio sodalium, qui
ad ordines sacros destinantur, praeterea fieri debet secundum rationem institutionis clericorum, de qua in can. 330, in
sede studiorum ordinis vel congregationis a Synaxi generali vel a Superioribus maioribus ad normam statutorum
approbata; si vero sedes studiorum propria ad normam can. 340, § 1 haberi non potest, sodales institui debent sub ductu
probati moderatoris in alio seminario vel instituto studiorum superiorum ab auctoritate ecclesiastica approbato.
Can. 537 - § 1. Superiores maiores ad normam statutorum dare possunt litteras dimissorias ad sacram ordinationem
sodalibus a votis perpetuis. § 2. Episcopus, ad quem Superior litteras dimissorias mittere debet, est Episcopus
eparchialis loci, ubi ordinandus domicilium habet; ad alium Episcopum vero, si Episcopus eparchialis licentiam dedit
aut est alterius Ecclesiae sui iuris ac ordinandus aut est absens aut denique, si sedes eparchialis vacat et eam regit, qui
Episcopus ordinatus non est; de quibus necesse est Episcopo ordinanti in singulis casibus constet authentico curiae
eparchialis documento.
Can. 538 - § 1. In singulis domibus ordinum et congregationum laudes divinae celebrentur ad normam statutorum et
legitimarum consuetudinum. § 2. Curent Superiores, ut omnes sodales ad normam statutorum ea, quae in can. 473, § 2
praescribuntur, impleant. § 3. Sodales ordinum et congregationum sacramentum paenitentiae frequenter suscipiant et
can. 474, § 2.
Can. 539 - § 1. Superiores curent ut sodalibus idonei confessarii, praesto sint. § 2. Confessarii in ordinibus et
congregationibus clericalibus iuris pontificii vel patriarchalis a Superiore maiore ad normam statutorum designentur; in
ceteris casibus vero ab Hierarcha loci audito Superiore, qui praevie communitatem, cuius interest, consulere debet.
Can. 540 - Ad habitum sodalium quod spectat, standum est praescriptis statutorum et extra proprias domus etiam
normis Episcopi eparchialis.
Can. 541 - Normae circa clausuram in statutis singulorum ordinum et congregationum secundum propriam indolem
determinentur firmo iure Superiorum, etiam localium, per modum actus et iusta de causa aliud permittendi.
Can. 542 - Curent Superiores, ut sodales a se designati praesertim in eparchia, in qua degunt, si ab Hierarcha loci vel
parocho eorum auxilium requiritur ad consulendum necessitatibus christifidelium, illud intra et extra proprias ecclesias
salvis instituti indole et disciplina religiosa libenter praestent.
Can. 543 - Sodalis ordinis vel congregationis, qui parochus est, manet votis ligatus atque ceteris suae professionis
obligationibus necnon statutis adhuc tenetur, quatenus horum observantia cum sui officii obligationibus consistere
potest; ad disciplinam religiosam quod attinet, subest Superiori, in eis vero, quae ad officium parochi spectant, eadem
iura et obligationes habet ac ceteri parochi eodemque modo Episcopo eparchiali subest.
6° De transitu ad alium ordinem vel congregationem aut ad monasterium sui iuris
Can. 544 - § 1. Intra fines territorii Ecclesiae patriarchalis sodalis ad aliud institutum religiosum valide transire potest
de consensu scripto dato Patriarchae et de consensu proprii Superioris generalis et Superioris generalis ordinis vel
congregationis, ad quem transire vult, aut, si de transitu ad monasterium agitur, Superioris monasterii sui iuris; ad hunc
consensum praestandum Superiores indigent praevio consensu sui consilii vel, si de monasterio agitur, Synaxis. § 2.
Sodalis valide transire potest a congregatione iuris eparchialis ad aliud institutum religiosum iuris eparchialis de
consensu scripto dato Episcopi eparchialis loci, ubi est domus princeps instituti religiosi, ad quod fit transitus, consulto
Superiore generali congregationis, a qua fit transitus, et consentiente Superiore generali congregationis aut Superiore
monasterii sui iuris, ad quod fit transitus; ad hunc consensum praestandum Superiores indigent praevio consensu sui
consilii vel, si de monasterio agitur, Synaxis. § 3. Ceteris in casibus sodalis non potest ad aliud institutum religiosum
valide transire nisi de consensu Sedis Apostolicae. § 4. Ad validitatem transitus ad institutum religiosum alterius
Ecclesiae sui iuris requiritur consensus Sedis Apostolicae.
Can. 545 - § 1. Transiens novitiatum ex toto peragere debet, nisi Superior generalis vel Superior monasterii sui iuris,
uterque de consensu sui consilii, tempus novitiatus ob specialia adiuncta reducit, sed non infra sex menses; novitiatu
durante manentibus votis iura et obligationes particulares, quae sodalis in priore ordine vel congregatione habuit,
suspensa sunt et ipse Superioribus et magistro novitiorum novi instituti religiosi subest etiam vi voti oboedientiae. § 2.
Post peractum novitiatum transiens, qui iam professus a votis perpetuis est, publice professionem perpetuam emittat
secundum praescripta statutorum novi instituti religiosi, qua professione novo instituto plene aggregatur et, si clericus
est, ei etiam ut clericus ascribitur; qui vero adhuc professus a votis temporariis est, eodem modo professionem

