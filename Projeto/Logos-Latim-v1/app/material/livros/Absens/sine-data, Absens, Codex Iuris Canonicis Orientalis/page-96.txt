Sententiam arbitralem exsecutioni mandare debet per se vel per alium Episcopus eparchialis eparchiae, ubi lata est, nisi
partes alium exsecutorem designaverunt.
CAPUT I DE IUDICIO CONTENTIOSO ORDINARIO
Art. I DE LIBELLO LITIS INTRODUCTORIO
Can. 1185 - Qui aliquem convenire vult, debet libellum litis introductorium competenti iudici exhibere, in quo
controversiae obiectum proponitur et ministerium iudicis expostulatur.
Can. 1186 - § 1. Petitionem oralem iudex admittere potest, quoties vel actor impeditur, ne libellum litis introductorium
exhibeat, vel causa est facilis investigationis et minoris momenti. § 2. In utroque tamen casu iudex notarium iubeat
scripto actum redigere, qui coram actore legendus et ab eo approbandus est quique locum tenet libelli litis introductorii
ab actore scripti ad omnes iuris effectus.
Can. 1187 - Libellus litis introductorius debet: 1° exprimere, coram quo iudice causa introducatur, quid petatur et a quo
petatur; 2° indicare, quo iure innitatur actor et generatim saltem quibus factis et probationibus ad evincenda ea, quae
asseruntur; 3° subscribi ab actore vel eius procuratore appositis die, mense et anno necnon loco, ubi actor vel eius
procurator habitant aut residere se dixerunt actorum recipiendorum gratia; 4° indicare domicilium vel quasi-domicilium
partis conventas. Can. 1188 - § 1. Iudex unicus vel tribunalis collegialis praeses, postquam vidit et rem esse suae
competentiae et actori legitimam personam standi in iudicio non deesse, debet suo decreto quam primum libellum litis
introductorium aut admittere aut reicere. § 2. Libellus litis introductorius reici potest tantum, si: 1° iudex vel tribunal
incompetens est; 2° sine dubio constat actori deesse legitimam personam standi in iudicio; 3° non servatus est can.
1187, nn. 1 - 3; 4° certo patet ex ipso libello litis introductorio petitionem quolibet carere fundamento neque fieri posse,
ut aliquod ex processu fundamentum appareat. § 3. Si libellus litis introductorius reiectus est ob vitia, quae emendari
possunt, actor libellum emendatum potest eidem iudici denuo exhibere. § 4. Adversus libelli litis introductorii
reiectionem integrum semper est parti intra tempus utile decem dierum recursum rationibus suffultum interponere ad
tribunal appellationis vel, si libellus reiectus est a praeside, ad collegium; quaestio autem reiectionis expeditissime
definienda est.
Can. 1189 - Si iudex intra mensem ab exhibito libello litis introductorio computandum decretum non edidit, quo
libellum admittit vel reicit, pars, cuius interest, instare potest, ut iudex suo munere fungatur; si vero nihilominus iudex
silet, inutiliter elapsis decem diebus a facta instantia computandis libellus pro admisso habeatur.
Art. II DE CITATIONE ET DE INTIMATIONE VEL NOTIFICATIONE ACTORUM IUDICIALIUM
Can. 1190 - § 1. In decreto, quo actoris libellus litis introductorius admittitur, debet iudex vel praeses tribunalis ceteras
partes in iudicium vocare seu citare ad litem contestandam statuens, utrum eae scripto respondere debeant an coram
ipso se sistere ad dubia concordanda; si vero ex responsionibus scripto datis perspicit necessitatem partes convocandi,
id potest novo decreto statuere. § 2. Si libellus litis introductorius pro admisso habetur ad normam can. 1189, decretum
citationis in iudicium fieri debet intra viginti dies a facta instantia, de qua in eo canone, computandos. § 3. Si vero
partes de facto coram iudice se sistunt ad causam agendam, non requiritur citatio, sed notarius indicet in actis partes
iudicio affuisse. Can. 1191 - § 1. Decretum citationis in iudicium debet statim parti conventae intimari et simul ceteris,
qui comparere debent, notum fieri. § 2. Citationi libellus litis introductorius adiungatur, nisi iudex gravi de causa censet
libellum notificandum non esse parti, antequam haec deposuit in iudicio. § 3. Si actio instituitur adversus eum, qui non
habet liberum exercitium suorum iurium vel liberam administrationem rerum, de quibus disceptatur, citatio intimanda
est ei, per quem ille in iudicio stare debet ad normam iuris.
Can. 1192 - § 1. Citationum, decretorum, sententiarum aliorumque actorum iudicialium intimatio vel notificatio
facienda est per publicos tabellarios cum syngrapha receptionis vel alio modo, qui tutissimus est, servatis legibus iuris
particularis. § 2. De facto intimationis vel notificationis et de eius modo constare debet in actis. § 3. Pars conventa,
quae citationem recipere recusat vel quae impedit, ne citatio ad se perveniat, legitime citata habeatur.
Can. 1193 - Si citatio non est legitime intimata, nulla sunt acta processus, nisi pars nihilominus comparuit ad causam
agendam.
Can. 1194 - Si citatio legitime intimata est aut partes coram iudice steterunt ad causam agendam: 1° res desinit esse
integra; 2° causa fit propria illius iudicis aut tribunalis ceteroquin competentis, coram quo actio instituta est; 3° in
iudice delegato firma redditur potestas delegata ita, ut non amittatur resoluto iure delegantis; 4° interrumpitur
praescriptio, nisi aliter cautum est; 5° litis instantiae initium fit et ideo statim locum habet principium secundum quod
lite pendente nihil innovetur.
Art. III DE LITIS CONTESTATIONE
Can. 1195 - § 1. Litis contestatio habetur, cum per iudicis decretum controversiae obiectum ex partium petitionibus et
responsionibus desumptum definitur. § 2. Partium petitiones responsionesque praeterquam in libello litis introductorio

