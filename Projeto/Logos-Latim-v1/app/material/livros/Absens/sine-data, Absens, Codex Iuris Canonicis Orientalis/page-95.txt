Can. 1171 - Compromissum est nullum, si: 1° servatae non sunt normae statutae ad validitatem contractuum, qui
ordinariam administrationem excedunt; 2° scripto non est factum; 3° procurator sine mandato speciali in arbitros
compromisit aut violata sunt praescripta cann. 1169 vel 1170; 4° controversia non est vel orta vel ex certo contractu
oritura ad normam can. 1168, § 2.
Can. 1172 - Munus arbitri valide gerere non possunt: 1° minores; 2° poena excommunicationis, etiam minoris,
suspensionis vel depositionis puniti; 3° sodales instituti religiosi vel societatis vitae communis ad instar religiosorum
sine licentia Superioris. Can. 1173 - Arbitri nominatio vim non habet, nisi ipse scripto munus acceptat. Can. 1174 - § 1.
Si arbitri non sunt in compromisso designati vel si sufficiendi sunt et partes aliive, quibus designatio demandata est,
dissentiunt de omnibus vel nonnullis arbitris seligendis, quaelibet pars potest id tribunali, quod competens est ad
causam in primo gradu iudicii definiendam, committere, nisi partes aliter convenerunt; tribunal auditis ceteris partibus
decreto provideat. § 2. Eadem norma servanda est, si qua pars aliusve neglegit arbitrum designare, dummodo tamen
pars, quae tribunal adiit, viginti saltem ante dies suos arbitros, si forte debuit, designaverit.
Can. 1175 - De recusatione autem arbitrorum videt tribunal, de quo in can. 1174, § 1, quod auditis arbitris recusatis et
partibus decreto quaestionem dirimat; si recusationem acceptat, alios arbitros sufficiat, nisi in compromisso aliter
cautum est.
Can. 1176 - § 1. Obligationes arbitrorum in ipso compromisso statuendae sunt, eae quoque, quae ad secretum
servandum spectant. § 2. Nisi partes aliud statuerunt, arbitri rationem procedendi libere seligunt; haec autem simplex sit
et termini sint breves aequitate servata et ratione habita legis processualis. § 3. Arbitri quavis potestate coercitiva
carent; necessitate exigente adire debent tribunal competens ad causam cognoscendam.
Can. 1177 - § 1. Quaestiones incidentes, quae forte exoriuntur, ipsi arbitri decreto dirimant. § 2. Si vero quaestio
praeiudicialis oritur, de qua compromitti in arbitros non potest, arbitri debent suspendere processum, donec de illa
quaestione partes a iudice obtinuerint et arbitris notificaverint sententiam, quae transiit in rem iudicatam, vel, si
quaestio est de statu personarum, sententiam, quae exsecutioni mandari potest.
Can. 1178 - Nisi partes aliter statuerunt, sententia arbitralis ferri debet intra sex menses a die, quo omnes arbitri suum
munus acceptaverunt, computandos; terminus prorogari potest a partibus. Can. 1179 - § 1. Sententia arbitralis ad
maiorem numerum suffragiorum fertur. § 2. Si res patitur, sententia arbitralis ab ipsis arbitris redigatur ad modum
sententiae iudicialis et a singulis arbitris subscribatur; ad eiusdem autem validitatem requiritur et sufficit, ut maior
eorum numerus eidem subscribat.
Can. 1180 - § 1. Nisi sententia arbitralis est nulla propter gravem arbitrorum culpam, arbitri ius habent ad suarum
expensarum solutionem; qua de re possunt opportunas cautiones exigere. § 2. Suadetur, ut arbitri gratuitam operam
praestent, secus de remuneratione in ipso compromisso provideatur.
Can. 1181 - § 1. Integer textus sententiae arbitralis intra quindecim dies ad cancellariam tribunalis eparchiae, ubi
sententia lata est, deponi debet; intra quinque dies a depositione computandos, nisi certo constat sententiam arbitralem
nullitate affectam esse, Vicarius iudicialis per se vel per alium decretum confirmationis ferat partibus statim
intimandum. § 2. Si Vicarius iudicialis hoc decretum ferre recusat, pars, cuius interest, recurrere potest ad tribunal
appellationis, a quo quaestio expeditissime definienda est; si vero Vicarius iudicialis continuum mensem silet, eadem
pars instare potest, ut ipse munere suo fungatur; si vero nihilominus silet, elapsis quinque diebus pars potest recursum
ad tribunal appellationis interponere, quod item quaestionem expeditissime definiat. § 3. Si certo constat sententiam
arbitralem nullitate affectam esse ob neglecta praescripta ad validitatem compromissi statuta, Vicarius iudicialis
nullitatem declaret ac partibus quam primum notificet omni recursu adversus hanc declarationem remoto. § 4. Sententia
arbitralis transit in rem iudicatam statim ac decretum confirmationis latum est firmo can. 1182.
Can. 1182 - § 1. Appellatio a sententia arbitrali tunc tantum admittitur, si partes scripto inter se convenerunt eam huic
remedio subiectum iri; quo in casu appellatio interponenda est intra decem dies ab intimatione decreti confirmationis
computandos coram ipso iudice, qui decretum tulit; si vero alius est iudex competens ad appellationem recipiendam,
prosecutio coram eo intra mensem est facienda. § 2. Sententia arbitralis, a qua appellatio admittitur, transit in rem
iudicatam ad normam can. 1322.
Can. 1183 - De querela nullitatis contra sententiam arbitralem, quae in rem iudicatam transiit, de restitutione in
integrum, ei de eiusdem sententiae iniustitia manifesto constat, de oppositione tertii necnon de correctione erroris
materialis sententiae videt iudex, qui decretum confirmationis tulit, ad ordinariam normam iuris. Can. 1184 - § 1.
Exsecutio sententiae arbitralis fieri potest in eisdem casibus, in quibus admittitur exsecutio sententiae iudicialis. § 2.

