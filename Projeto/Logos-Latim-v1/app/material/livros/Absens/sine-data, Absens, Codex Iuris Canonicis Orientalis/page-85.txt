Can. 1037 - Ad alienanda bona temporalia Ecclesiae patriarchalis vel eparchiae Patriarchae, Patriarcha indiget: 1°
consilio Synodi permanentis, si valor bonorum continetur intra summam minimam et summam maximam a Synodo
Episcoporum Ecclesiae patriarchalis statutam et si de bonis Ecclesiae patriarchalis agitur; si vero nonnisi de bonis
eparchiae Patriarchae agitur, servandus est can. 1036, § 1, n. 1; 2° consensu Synodi permanentis, si valor bonorum
summam maximam a Synodo Episcoporum Ecclesiae patriarchalis statutam excedit, sed non duplo; 3° consensu
Synodi Episcoporum Ecclesiae patriarchalis, si valor bonorum eandem summam duplo excedit et si de rebus pretiosis
vel ex voto Ecclesiae donatis agitur.
Can. 1038 - § 1. Ii, quorum consilium, concensus vel confirmatio ad alienanda bona ecclesiastica iure requiritur, ne
dent consilium, consensum vel confirmationem, antequam exacte edocti sunt de statu oeconomico personae iuridicae,
cuius bona temporalia alienanda proponuntur, et de alienationibus iam peractis. § 2. Consilium, consensus aut
confirmatio pro non datis habentur, nisi in eis petendis exprimuntur alienationes iam peractae.
Can. 1039 - Pro quacumque alienatione requiritur consensus eorum, quorum interest.
Can. 1040 - Si bona ecclesiastica contra praescripta iuris canonici alienata sunt, sed alienatio iure civili valida est,
auctoritas superior illius, qui talem alienationem peregit, decernat omnibus mature perpensis, an et qualis actio, a
quonam et contra quemnam proponenda sit ad Ecclesiae iura vindicanda.
Can. 1041 - Nisi res est minimi momenti, bona ecclesiastica propriis administratoribus eorumque coniunctis usque ad
quartum gradum consanguinitatis aut affinitatis non sunt vendenda aut locanda sine speciali auctoritatis, de qua in cann.
1036 et 1037, licentia. Can. 1042 - Cann. 1035 - 1041 servari debent non solum in alienatione, sed etiam in quolibet
negotio, quo condicio patrimonialis personae iuridicae peior fieri potest.
CAPUT IV DE PIIS VOLUNTATIBUS ET DE PIIS FUNDATIOMIBUS
Can. 1043 - § 1. Qui ex iure naturae vel canonico libere potest de suis bonis statuere, potest etiam ad pias causas sive
per actum inter vivos sive per actum mortis causa bona relinquere. § 2. In ultimis voluntatibus in bonum Ecclesiae
serventur, si fieri potest, praescripta iuris civilis; si servata non sunt, heredes moneantur de obligatione, qua tenentur,
implendi testatoris voluntatem.
Can. 1044 - Voluntates christifidelium bona sua in pias causas donantium vel relinquentium sive per actum inter vivos
sive per actum mortis causa legitime acceptatae diligentissime impleantur etiam circa modum administrationis et
erogationis bonorum firmo can. 1045. Can. 1045 - § 1. Hierarcha omnium piarum voluntatum tam mortis causa quam
inter vivos exsecutor est. § 2. Hoc ex iure Hierarcha vigilare potest ac debet etiam per visitationem, ut piae voluntates
impleantur, eique ceteri exsecutores perfuncto munere rationem reddere debent. § 3. Clausulae huic Hierarchae iuri
contrariae ultimis voluntatibus adiectae pro non appositis habentur.
Can. 1046 - § 1. Qui bona ad pias causas sive per actum inter vivos sive per actum mortis causa fiduciarie accepit,
debet de sua fiducia Hierarcham proprium certiorem facere eique omnia talia bona cum oneribus adiunctis indicare; si
vero donator id expresse et omnino prohibuit, fiduciam ne acceptet. § 2. Hierarcha debet exigere, ut bona fiduciaria in
tuto collocentur, et ad normam can. 1045, § 2 vigilare, ut pia voluntas ad effectum ducatur. § 3. Si agitur de bonis
fiduciariis alicui sodali instituti religiosi vel societatis vitae communis ad instar religiosorum commissis, quae destinata
sunt loci vel eparchiae ecclesiis, christifidelibus, qui ibidem domicilium habent, aut piis causis iuvandis, Hierarcha, de
quo in §§ 1 et 2, est Hierarcha loci.
Can. 1047 - § 1. Piae fundationes in iure sunt: 1° piae fundationes autonomae, scilicet universitates rerum ad opera
pietatis, apostolatus aut caritatis spiritualis vel temporalis destinatae et ab auctoritate competenti in personam iuridicam
erectae; 2° piae fundationes non autonomae, scilicet bona temporalia alicui personae iuridicae quoquo modo data cum
onere in diuturnum tempus, iure particulari determinandum, ex reditibus annuis fines, de quibus in n. 1, persequendi. §
2. Bona temporalia fundationis non autonomae, si concredita sunt personae iuridicae Episcopo eparchiali subiectae,
elapso tempore determinato ad institutum, de quo in can. 1021, § 1, destinari debent, nisi alia fuit voluntas fundatoris
expresse manifestata; secus eidem personae iuridicae cedunt.
Can. 1048 - § 1. Piae fundationes autonomae nonnisi ab Episcopo eparchiali aliave auctoritate superiore erigi possunt. §
2. Ut pia fundatio non autonoma a persona iuridica valide acceptari possit, requiritur consensus Hierarchae proprii
scripto datus; Hierarcha vero consensum ne det, antequam legitime comperuit personam iuridicam novo oneri
suscipiendo et oneribus iam susceptis satisfacere posse; caveat quoque idem Hierarcha, ut reditus omnino respondeant
oneribus adiunctis secundum morem propriae Ecclesiae sui iuris. § 3. Iuris particularis est determinare ceteras
condiciones, sine quibus piae fundationes erigi vel acceptari non possunt.

