Can. 893 - § 1. A votis privatis iusta de causa dispensare potest, dummodo dispensatio ne laedat iura aliis quaesita: 1°
sibi subditos omnis Hierarcha, parochus et Superior localis instituti vitae consecratae, qui potestatem regiminis habet;
2° ceteros christifideles propriae Ecclesiae sui iuris Hierarcha loci, dummodo intra fines territorii eparchiae actu degant;
itemque parochus loci intra fines territorii propriae paroeciae; 3° eos, qui diu noctuque in domo instituti vitae
consecratae degunt, Superior localis, qui potestatem regiminis habet, eiusque Superior maior. § 2. Haec dispensatio sub
eadem condicione, sed pro foro interno tantum concedi potest a quolibet confessario.
Can. 894 - Vota ante professionem religiosam emissa suspenduntur, dum vovens in monasterio, ordine vel
congregatione permanet.
Can. 895 - Iusiurandum, id est invocatio Nominis divini in testem veritatis, coram Ecclesia praestari potest tantummodo
in casibus iure statutis; secus nullum parit effectum canonicum.
TITULUS XVII DE BAPTIZATIS ACATHOLICIS AD PLENAM COMMUNIONEM CUM ECCLESIA
CATHOLICA CONVENIENTIBUS
Can. 896 - Eis, qui in Ecclesiis vel Communitatibus ecclesialibus acatholicis baptizati sunt et ad plenam communionem
cum Ecclesia catholica convenire sua sponte petunt, sive agitur de singulis sive de coetibus, nihil ultra imponatur oneris
quam ea, quae necessaria sunt.
Can. 897 - Christifidelis alicuius Ecclesiae orientalis acatholicae in Ecclesiam catholicam recipiendus est cum sola
professione fidei catholicae, praemissa praeparatione doctrinali et spirituali pro sua cuiusque condicione.
Can. 898 - § 1. Episcopum alicuius Ecclesiae orientalis acatholicae in Ecclesiam catholicam recipere potest praeter
Romanum Pontificem etiam Patriarcha de consensu Synodi Episcoporum Ecclesiae patriarchalis vel Metropolita
Ecclesiae metropolitanae sui iuris de consensu Consilii Hierarcharum. § 2. Ius recipiendi in Ecclesiam catholicam
quemlibet alium spectat ad Hierarcham loci vel, si ita fert ius particulare, etiam ad Patriarcham. § 3. Ius recipiendi in
Ecclesiam catholicam singulos laicos spectat quoque ad parochum, nisi iure particulari prohibetur.
Can. 899 - Clericus alicuius Ecclesiae orientalis acatholicae ad plenam communionem cum Ecclesia catholica
conveniens potest proprium ordinem sacrum exercere secundum normas ab auctoritate competenti statutas; Episcopus
autem potestatem regiminis valide exercere non potest nisi de assensu Romani Pontificis, Collegii Episcoporum capitis.
Can. 900 - § 1. Qui decimum quartum aetatis annum nondum explevit, ne recipiatur renitentibus parentibus. § 2. Si ex
eiusdem receptione gravia praevidentur incommoda vel Ecclesiae vel ipsi, differatur, nisi periculum mortis imminet.
Can. 901 - Si acatholici, qui non ad aliquam Ecclesiam orientalem pertinent, in Ecclesiam catholicam recipiuntur,
servandae sunt normae supra datae congrua congruis referendo, dummodo sint valide baptizati.
TITULUS XVIII DE OECUMENISMO SEU DE CHRISTIANORUM UNITATE FOVENDA
Can. 902 - Cum sollicitudo cunctorum christianorum unitatis instaurandae ad totam Ecclesiam spectet, omnes
christifideles, praesertim vero Ecclesiae Pastores, debent pro ea a Domino optata Ecclesiae unitatis plenitudine orare et
allaborare sollerter participando operi oecumenico Spiritus Sancti gratia suscitato.
Can. 903 - Ad Ecclesias orientales catholicas speciale pertinet munus unitatem inter omnes Ecclesias orientales fovendi
precibus imprimis, vitae exemplo, religiosa erga antiquas traditiones Ecclesiarum orientalium fidelitate, mutua et
meliore cognitione, collaboratione ac fraterna rerum animorumque aestimatione.
Can. 904 - § 1. Incepta motus oecumenici in unaquaque Ecclesia sui iuris sedulo provehantur normis specialibus iuris
particularis moderante eundem motum Sede Apostolica Romana pro universa Ecclesia. § 2. Ad hunc finem habeatur in
unaquaque Ecclesia sui iuris commissio peritorum de re oecumenica constituenda, si rerum adiuncta id suadent, collatis
consiliis cum Patriarchis et Episcopis eparchialibus aliarum Ecclesiarum sui iuris, qui in eodem territorio potestatem
suam exercent. § 3. Item Episcopis eparchialibus assit vel pro unaquaque eparchia vel, si visum est, pro pluribus
eparchiis consilium de motu oecumenico provehendo; in eis autem eparchiis, quae proprium consilium habere non
possunt, unus saltem assit christifidelis ab Episcopo eparchiali nominatus cum speciali munere hunc motum
provehendi.
Can. 905 - In opere oecumenico persolvendo praesertim aperto ac fidenti dialogo et inceptis cum aliis christianis
communibus servanda est debita prudentia evitatis periculis falsi irenismi, indifferentismi necnon zeli immoderati.
Can. 906 - Quo clarius innotescat christifidelibus, quid reapse doceatur et tradatur ab Ecclesia catholica et ab aliis
Ecclesiis vel Communitatibus ecclesialibus, diligenter operam dent praesertim praedicatores verbi Dei, ii, qui

