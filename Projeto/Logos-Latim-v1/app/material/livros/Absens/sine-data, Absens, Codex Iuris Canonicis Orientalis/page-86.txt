Can. 1049 - Hierarcha, qui piam fundationem erexit vel consensum ad piam fundationem acceptandam dedit, statim
tutum locum designet, in quo pecunia et bona mobilia dotationis nomine assignata deponantur eum in finem, ut eadem
pecunia vel bonorum mobilium pretium custodiantur et quam primum caute et utiliter de prudenti eiusdem Hierarchae
iudicio consultis et eis, quorum interest, et consilio competenti collocentur in favorem eiusdem fundationis cum
expresse determinata mentione oneris. Can. 1050 - Documenti fundationis exemplar alterum in archivo curiae
eparchialis, alterum in archivo personae iuridicae asservetur.
Can. 1051 - § 1. Servatis cann. 1044 - 1046 et 1031 onerum ex piis fundationibus incumbentium tabella conficiatur,
quae in loco patenti exponatur, ne obligationes implendae in oblivionem cadant. § 2. Liber habeatur et apud parochum
vel rectorem ecclesiae asservetur, in quo singula onera eorumque impletio et eleemosynae adnotentur.
Can. 1052 - § 1. Reductio onerum Divinam Liturgiam celebrandi reservatur Sedi Apostolicae. § 2. Si in documento
fundationis de re expresse cavetur, Hierarcha ob imminutos reditus onera Divinam Liturgiam celebrandi reducere
potest. § 3. Episcopo eparchiali competit potestas reducendi ob deminutionem redituum, dum causa perdurat, ad
rationem oblationum in eparchia legitime vigentium numerum celebrationum Divinae Liturgiae, dummodo nemo sit,
qui obligatione tenetur et utiliter cogi potest ad oblationum augmentum faciendum. § 4. Episcopo eparchiali etiam
competit potestas reducendi onera Divinam Liturgiam celebrandi, quae instituta ecclesiastica gravant, si reditus ad ea,
quae ex eisdem tempore acceptationis onerum obtineri potuerunt, consequenda insufficientes evaserunt. § 5. Potestates,
de quibus in §§ 3 et 4, habent etiam Superiores generales institutorum religiosorum vel societatum vitae communis ad
instar religiosorum clericalium iuris pontificii vel patriarchalis. § 6. Potestates, de quibus in §§ 3 et 4, Episcopus
eparchialis delegare potest tantummodo Episcopo coadiutori, Episcopo auxiliari, Protosyncello vel Syncellis omni
subdelegatione exclusa.
Can. 1053 - Eisdem auctoritatibus, de quibus in can. 1052, potestas insuper competit transferendi iusta de causa onera
Divinam Liturgiam celebrandi in dies vel instituta diversa ab illis, quae in fundatione sunt statuta. Can. 1054 - § 1.
Voluntatum christifidelium bona sua in pias causas donantium vel relinquentium reductio, moderatio, commutatio, si
fundator potestatem hanc Hierarchae expresse concessit, ab eodem Hierarcha insta tantum et necessaria de causa fieri
potest. § 2. Si exsecutio onerum impositorum ob imminutos reditus aliave de causa nulla administratorum culpa
impossibilis evasit, Hierarcha consultis eis, quorum interest, et consilio competenti atque servata quam optime
fundatoris voluntate potest eadem onera aeque imminuere firmo can. 1052. § 3. In ceteris casibus de re adiri debet
Sedes Apostolica vel Patriarcha, qui de consensu Synodi permanentis agat.
TITULUS XXIV DE IUDICIIS IN GENERE
Can. 1055 - § 1. Obiectum iudicii eunt: 1° personarum physicarum vel iuridicarum iura persequenda aut vindicanda vel
facta iuridica declaranda; 2° delicta, quod spectat ad poenam irrogandam. § 2. In controversiis vero ortis ex actu
potestatis regiminis exsecutivae competens est solummodo auctoritas superior ad normam cann. 996 -1006.
Can. 1056 - In causis, quae alicui Dicasterio Sedis Apostolicae reservantur, tribunalia normas ab eodem Dicasterio
editas sequantur oportet.
Can. 1057 - In causis servorum Dei, ut inter Sanctos referantur, serventur normae speciales a Romano Pontifice
statutae.
CAPUT I DE FORO COMPETENTI
Can. 1058 - Romanus Pontifex a nemine iudicatur.
Can. 1059 - § 1. Ob primatum Romani Pontificis integrum est cuilibet christifideli causam suam in quovis statu et
gradu iudicii cognoscendam ad ipsum Romanum Pontificem deferre, qui pro toto orbe catholico iudex est supremus et
qui vel ipse per se ius dicit vel per tribunalia Sedis Apostolicae vel per iudices a se delegatos. § 2. Haec provocatio
tamen ad Romanum Pontificem interposita non suspendit excepto casu appellationis exercitium potestatis in iudice qui
causam iam cognoscere coepit quique idcirco potest iudicium prosequi usque ad sententiam definitivam, nisi constat
Romanum Pontificem causam ad se advocavisse.
Can. 1060 - § 1. Soli Romano Pontifici ius est iudicandi: 1° Patriarchas; 2° Episcopos in causis poenalibus; 3° eos, qui
supremum tenent civitatis magistratum; 4° alias causae, quas ipse ad suum advocavit iudicium. § 2. Exceptis Episcopis
intra fines territorii Ecclesiae patriarchalis potestatem suam exercentibus ceteri Episcopi in causis contentiosis
iudicantur a tribunali a Romano Pontifice designato salvo can. 1066, § 2. § 3. Iudex de actu vel documento a Romano
Pontifice in forma specifica confirmato videre non potest, nisi illius praecessit mandatum.

