CAPUT IV DE ALIIS FORMIS VITAE CONSECRATAE ATQUE DE SOCIETATIBUS VITAE APOSTOLICAE
Can. 570 - Iure particulari aliae species constitui possunt ascetarum, qui vitam eremiticam imitantur, sive ad instituta
vitae consecratae pertinent sive non; item virgines et viduae consecratae seorsum in saeculo castitatem professione
publica profitentes constitui possunt.
Can. 571 - Novas formas vitae consecratae approbare soli Sedi Apostolicae reservatur; Patriarchae autem atque
Episcopi eparchiales nova vitae consecratae dona a Spiritu Sancto Ecclesiae concredita discernere satagant et
promotores adiuvent, quo melius proposita exprimant et aptis statutis protegant.
Can. 572 - Societates vitae apostolicae, quarum sodales sine votis religiosis finem apostolicum societatis proprium
prosequuntur et, vitam fraternam in communi ducentes secundum propriam vitae rationem, per observantiam
constitutionum ad perfectionem caritatis tendunt, quaeque institutis vitae consecratae accedunt, reguntur tantum iure
particulari propriae Ecclesiae sui iuris vel a Sede Apostolica statuto.
TITULUS XII DE CHRISTIFIDELIUM CONSOCIATIONIBUS
Can. 573 - § 1. Consociationes ab auctoritate competenti ecclesiastica erectae vel ab ipsa per decretum approbatae sunt
personae iuridicae in Ecclesia et vocantur consociationes publicae. § 2. Ceterae consociationes, etsi ab auctoritate
ecclesiastica laudantur vel commendantur, consociationes privatae vocantur; hae consociationes in Ecclesia non
agnoscuntur, nisi earum statuta ab auctoritate competenti recognoscuntur, de cetero vero reguntur tantummodo iure
particulari firmo can. 577.
Can. 574 - Salvo de cetero can. 18 solius auctoritatis ecclesiasticae competentis est erigere christifidelium
consociationes, quae sibi proponunt doctrinam christianam nomine Ecclesiae tradere aut cultum publicum promovere
vel quae alios intendunt fines, quorum prosecutio natura sua eidem auctoritati ecclesiasticae reservatur. Can. 575 - § 1.
Auctoritas competens ad erigendas vel approbandas christifidelium consociationes est pro consociationibus et
earundem confoederationibus: 1° eparchialibus Episcopus eparchialis, non vero Administrator eparchiae, eis tamen
consociationibus exceptis, quarum erectio ex privilegio apostolico vel patriarchali aliis reservata est; 2° quae omnibus
christifidelibus alicuius Ecclesiae patriarchalis vel metropolitanae sui iuris patent quaeque sedem principem intra fines
territorii eiusdem Ecclesiae habent, Patriarcha consulta Synodo permanenti vel Metropolita consultis duobus Episcopis
eparchialibus ordinatione episcopali senioribus; 3° alterius speciei Sedes Apostolica. § 2. Ad erectionem sectionis
cuiuscumque consociationis non eparchialis requiritur consensus scripto datus Episcopi eparchialis; consensus tamen
ab Episcopo eparchiali praestitus pro erectione domus instituti religiosi valet etiam ad erigendam in eadem domo vel
ecclesia ei adnexa consociationem, quae illius instituti est propria.
Can. 576 - § 1. Omnis consociatio sua habeat statuta, quibus determinantur consociationis nomen, finis, sedes, regimen
et condiciones requisitae ad ascriptionem; praeterea in statutis determinantur agendi rationes attentis ritu propriae
Ecclesiae sui iuris, necessitatibus loci et temporis vel utilitate. § 2. Statuta eorumque immutatio approbatione indigent
auctoritatis ecclesiasticae, quae consociationem erexit vel approbavit.
Can. 577 - § 1. Quaelibet consociatio subest vigilantiae auctoritatis ecclesiasticae, quae eam erexit vel approbavit;
huius auctoritatis est curare, ut in eadem integritas fidei et morum , et vigilare, ne in disciplinam ecclesiasticam abusus
irrepant. § 2. Episcopi eparchialis est vigilare omnibus consociationibus in suo territorio activitatem exercentibus et, si
casus fert, auctoritatem, quae consociationem erexit vel approbavit, certiorem facere et insuper, si actio consociationis
in grave damnum cedit doctrinae vel disciplinae ecclesiasticae aut scandalo est christifidelibus, remedia opportuna
interim adhibere.
Can. 578 - § 1. Membrorum fiat ad normam iuris communis ac statutorum consociationis. § 2. Eadem persona ascribi
potest pluribus consociationibus. § 3. Sodales institutorum religiosorum possunt consociationibus ad normam typici vel
statutorum de consensu sui Superioris nomen dare.
Can. 579 - Nulla consociatio christifidelium propria membra ut clericos sibi ascribere potest nisi ex speciali
concessione a Sede Apostolica vel, si de consociatione, de qua in can. 575, § 1, n. 2, agitur, a Patriarcha de consensu
Synodi permanentis data.
Can. 580 - Qui fidem catholicam publice abiecit vel a communione cum Ecclesia catholica publice defecit vel
excommunicatione maiore irretitus est, valide in consociationes recipi non potest; si vero iam legitime ascriptus est, ab
Hierarcha loci ipso iure dimissus declaretur.
Can. 581 - Nemo legitime ascriptus a consociatione dimittatur nisi iusta de causa ad normam iuris communis et
statutorum.

