Art. I DE ELECTIONE
Can. 947 - § 1. Si cui coetui est ius eligendi ad officium, electio, nisi aliter iure cautum est, numquam differatur ultra
trimestre utile ab accepta notitia de officii vacatione computandum; quo termino inutiliter elapso auctoritas competens,
cui ius confirmandi electionem vel ius providendi successive competit, officio vacanti libere provideat. § 2. Auctoritas
competens officio vacanti libere providere potest etiam si coetus ius eligendi alio modo amisit.
Can. 948 - § 1. Salvo iure particulari coetus praeses electores convocet loco ac tempore ipsis convenienti; convocatio,
si personalis esse debet, valet, si fit vel in loco domicilii aut quasi-domicilii vel in loco commorationis. § 2. Si quis ex
vocandis neglectus et ideo absens est, electio valet, sed ad eius petitionem debet probata praeteritione et absentia ab
auctoritate competenti rescindi etiam post confirmationem, dummodo ad normam iuris constet recursum saltem intra
triduum ab accepta notitia de electione computandum interpositum esse. § 3. Si vero plures quam tertia pars electorum
neglecti sunt, electio est ipso iure nulla, nisi omnes neglecti reapse interfuerunt.
Can. 949 - § 1. Convocatione canonice facta ius suffragium ferendi pertinet ad eos, qui praesentes sunt loco et die in
convocatione statutis excluso iure valide ferendi suffragia per epistulam vel procuratorem, nisi aliter iure cavetur. § 2.
Si quis ex electoribus praesens in domo est, in qua fit electio, sed electioni ob infirmam valetudinem interesse non
potest, suffragium eius scriptum a scrutatoribus exquiratur.
Can. 950 - Etsi quis plures ob titulos ius suffragium nomine proprio ferendi habet, non potest nisi unum ferre.
Can. 951 - Nemo coetui extraneus admitti potest ad suffragium ferendum; secus electio ipso iure nulla est.
Can. 952 - Si libertas in electione quoquo modo impedita est, electio ipso iure nulla est.
Can. 953 - § 1. Inhabilis est suffragium ferendi: 1° incapax actus humani; 2° carens voce activa; 3° qui fidem
catholicam publice abiecit vel a communione cum Ecclesia catholica publice defecit. § 2. Si qui ex praedictis
admittitur, eius suffragium est nullum, sed electio valet, nisi constat eo dempto electum non rettulisse requisitum
numerum suffragiorum.
Can. 954 - § 1. Suffragium est nullum, nisi est: 1° liberum, et ideo nullum est suffragium, si elector metu gravi aut dolo
directe vel indirecte adactus est ad eligendam certam personam aut plures disiunctim; 2° secretum, certum, absolutum,
determinatum reprobata contraria consuetudine. § 2. Condiciones ante electionem suffragio appositae tamquam non
adiectae habentur.
Can. 955 - § 1. Antequam incipit electio, designentur ex gremio coetus duo saltem scrutatores. § 2. Scrutatores
suffragia colligant et coram praeside electionis inspiciant, an schedularum numerus respondeat numero electorum,
suffragia ipsa scrutentur palamque faciant, quot quisque rettulerit. § 3. Si numerus suffragiorum non aequatur numero
eligentium, nihil est actum. § 4. Schedulae statim peracto unoquoque scrutinio vel post sessionem, si in eadem sessione
habentur plura scrutinia, destruantur. § 5. Omnia electionis acta ab eo, qui actuarii munere fungitur, accurate
describantur et, postquam coram electoribus perlecta sunt, saltem ab eodem actuario, praeside ac scrutatoribus
subscribantur atque in archivo coetus asserventur.
Can. 956 - § 1. In electionibus, nisi aliter iure communi cavetur, id vim iuris habet, quod praesente quidem maiore parte
eorum, qui convocari debent, placuit parti absolute maiori eorum, qui sunt praesentes, aut post duo inefficacia scrutinia
parti relative maiori in tertio scrutinio; si vero suffragia aequalia fuerunt post tertium scrutinium, electus habeatur aetate
senior, nisi agitur de electionibus inter solos clericos vel religiosos, quibus in casibus electus habeatur sacra ordinatione
senior vel inter religiosos prima professione senior. § 2. Praesidis electionis est electum praclamare. Can. 957 - § 1.
Electio scripto vel alio legitimo modo statim intimanda est electo. § 2. Electus debet intra octiduum utile a, recepta
intimatione computandum manifestare praesidi coetus, utrum electionem acceptet necne; secus electio effectum non
habet. § 3. Si electus non acceptat, omne ius ex electione ortum amittit nec electio subsequenti acceptatione
convalidatur; rursus autem eligi potest; coetus intra mensem a cognita notitia de electione non acceptata computandum
ad novam electionem procedere debet.
Can. 958 - Electus acceptatione electionis, si confirmatione non eget, officium pleno iure statim obtinet, nisi aliter iure
cavetur; secus non acquirit nisi ius ad exigendam confirmationem electionis.
Can. 959 - § 1. Electus, si electio confirmatione indiget, debet non ultra octo dies a die acceptatae electionis
computandos confirmationem ab auctoritate competenti petere per se vel per alium; secus omni iure ex electione orto
privatur, nisi probat se a petenda confirmatione iusto impedimento fuisse detentum. § 2. Ante acceptam
confirmationem electo non licet se immiscere administrationi officii et actus ab eo forte positi nulli sunt.

