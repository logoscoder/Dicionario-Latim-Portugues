9

NOV. XVII ~ DE MANDATIS PRINCIPUM. ( AD 535 )

10
( R. Schoell & G. Kroll, Corpus Iuris Civilis, III, Novellae, Berlin, 1954 ).
~ Text submitted by the Dr. Ingo Maier ~

Imp. Iustinianus Tribuniano quaestori sacri palatii et exconsuli.
Ex libris antiquis, qui iura nominis Romani continebant, non ignorat tua sublimitas, quanta de mandatis principum
legum latores in suo quoque volumine conscripserunt. Quia igitur nobis reparantibus omnem vetustatem iam
deperditam, iam deminutam, placuit etiam omnibus iudicibus nostris, qui minores vel medias administrationes gerunt,
sive inter correctores sive inter consulares sive inter spectabiles ordinentur, non solum codicillos praestare, sed etiam
mandata dare, quibus inspectis omnia gubernare laudabiliter possint: ideo librum mandatorum composuimus, qui subter
quidem per utramque linguam adnexus est, ut detur administratoribus nostris secundum locorum qualitatem, in quibus
romana vel graeca lingua frequentatur, scire eorum sanctionem, ut nihil ex his audeant praeterire, sed saluberrimas
dispositiones nostras observantes in perpetuum, nostras provincias nostroque imperio subiectos gubernare festinent.
Illustris igitur auctoritas tua, ad quem quaestoria pertinet censura, eadem mandata et in libris legum transcribere et in
sacro laterculo deponi praecipiat, quatenus ex his una cum codicillis suscipiendis administratores, quemadmodum
possint reipublicae subvenire, non ignorent.
<Praefatio.> Iam quidem in generali nostrae pietatis lege omnia declarata sunt, in quibus conveniens est
administrationes accipientes eas gubernare, memorantes iusiurandum quod super his praestant. Necessarium tamen
aestimavimus etiam nunc percipienti tibi administrationem designare, quod a genitoribus reipublicae nostrae
adinventum est, qui ad administrationes directis certa praecepta dabant, mandata principum ea vocantes, secundum
quae oportet eos gubernare administrationes.
CAPUT I.
Oportet igitur te pure sumentem administrationem et sine omni suffragio prae aliis omnibus mundas servare deo
nobisque et legi manus, et nullum contingere lucrum neque maius neque minus, neque captiosum quoddam facere
contra subiectos negotiatione, sed contentum esse solis a fisco tibi ministratis, et tam per te quam per eos, qui circa te
sunt, purum eis undique servare ius. Et festinare primum quidem fiscalia tributa exigi vigilanter, nihil deminuens circa
publicam curam requirere, ne forte fiscus inminuatur, et salvare ei undique quae propria sunt. Sicut enim privatos
iniustitiam passos adiuvamus, sic et publicam illaesum manere volumus. Collatores namque omni alia calumnia liberi
conservati facile et in promptu solvent tributa, et quae in furta prius dantes manebant debentes adhuc fiscalia, haec nunc
ipsis fiscalibus exsolventes liberabunt facile se tributis.
CAPUT II.
Deinde conveniens est te providere, ut nulli populi civitatum alterutri seditiones faciant: sed omnem pacem esse
civitatibus, dum aequitas etiam hinc nostris subiectis servatur et neque lucri neque passionis alicuius causa ad aliquam
partium declinatur.
CAPUT III.
Sit tibi quoque tertium studium lites cum omni aequitate audire, et omnes quidem breviores et quaecumque maxime
vilium sunt ex non scripto decidere et iudicare et liberare homines alterna contentione, et non permittere ultra quam
continetur sacra nostra constitutione occasione causalium expensarum damnificari, si tamen sufficientes in datione
consistunt. Alioquin etiam gratis lites audire et non permittere ex neglegentia de provincia cui praesides ad hanc currere
felicissimam civitatem et nobis molestum esse. Scito namque quia, si quis veniat et aditionem nobis faciat, et a nobis
interrogatus, si prius te adiit, deinde dicat te adisse et quod iustum est non impetrare, et hoc verum inveniamus, in te
indignationem convertemus. Sin vero cum te non adierit, venire ad regiam hanc praesumpserit civitatem, et remittemus
eum cum omni correctione et responsum non dabimus.
CAPUT IV.
Deinde competens est te etiam hinc venientes sive magistrianos sive ex quolibet foro non permittere laedere nec
superexigere nostros subiectos. Sed si quis adierit tale aliquid questus, hoc et exequi et indemnitatem ei procurare, et
neque permittere alicui proferenti praecepta cuiuscumque fori (haec videlicet quae sollemniter diriguntur formarum et
aquae causa et portuum et itinerum sternendorum et imaginum et murorum et domuum destructionis tamquam in
publico factae et aliorum talium) damnificare nostros subiectos. Non enim volumus nec per talem causam ullum eis
inferri damnum. Ipse vero omnium horum providebis sine damno omni gestum. Si quis autem, cui tale aliquid iussum
est, veniat, omnino non respicias eum nisi sacram nostram pragmaticam ostendat formam pro hoc scriptam; tunc
suscipies quidem talem formam, non autem aliquid ages ex ea, antequam ad nos nuntians secundam praeceptionem
nostram suscipias. 1. Sed etiam pro ubertate necessariorum et operum civitatum diligentiam habebis, procurans ex

