57 NOV. CIII ~ DE PROCONSULE PALAESTINAE. ( AD 536 )
58
( R. Schoell & G. Kroll, Corpus Iuris Civilis, III, Novellae, Berlin, 1954 ).
~ Text submitted by the Dr. Ingo Maier ~

Imp. Iustinianus Aug. Iobanni pp.
<Praefatio.> Iam quidem et alios gentium praesidatus maiores constituimus humiles primitus existentes et agere
nihil validissimum potentes, et tam spectabiles statuimus quam etiam eis annonas adiecimus consiliariisque et officio,
et alia omnia largiti sumus, et appellationes audire dedimus, et proconsulum quidem adornavimus honore, eorum autem
qui comites vocantur, et alias praetorum et moderatorum administrationes, et semper aliquid invenientes clarum nostrae
reipublicae novum dedimus florem. In animum quoque nostrum venit et Caesariensium metropolis Palaestinae
praesidens primae, quam oportebat et ante alias maiore honore frui, eo quod et pridem proconsul eam habuit, et
praeerat ei quaedam talis administratio, et cum esset nobilior, in minore ratione mutata est, cum una prius quidem tota
fuisset Palaestina, in tres vero divisa partes, et neque proconsularitas ei mansisset, sed in hac administratione quae
ordinaria nuncupatur deposita est; cum utique sit antiqua et semper nobilis, secundum se quam Strato collocavit primus,
qui ex Hellade surgens factus est eius aedificator, et dum Vespasianus divae memoriae imperatorum probatissimus, Titi
pater divae memoriae (quod ei etiam solum sufficiebat ad gloriam universam) ad Caesariensium eam vocabulum
nominasset, cum prius Stratonis turris appellaretur, hunc ei donavit honorem, eo quod in ea sub Iudaicis victoriis inter
imperatores adscriptus est. 1. Videmus autem eam provinciae praesidere maiori atque mirabili, compendium maxime
plurimum nostrae praebentem reipublicae tributorum magnitudine et devotionis excellentia, et praestantem civitates
nobiles et cives alentem bonos et doctrinis plenos et inter sacerdotes probatissimos, et quod omnium praecipuum est,
quia in ea universorum creator dominus noster Iesus Christus, dei verbum et totius hominum generis salus, in terra
apparuit et dignatus est facere sua quae nostra sunt.
CAPUT I.
Hanc igitur quomodo non honorabimus, et vehemus eam ad proconsularitatis eius figuram, et dabimus ei qui hanc
administrationem habet proconsularem esse et vocari? quod agimus per hanc sacram pragmaticam formam, vocari
autem eam specialem volumus Caesariensium legem: proconsulem vero efficimus eum qui cingulum habet, et damus ei
ut inter spectabiles adscribatur et habeat ea quaecumque propria eiusmodi sunt administrationis, et audiat
appellationum causas usque ad X libras auri ex utraque Palaestina in eum deferendas, validamque semper existere, quo
et nostras praeceptiones possit melius et validius adimplere. Utatur autem nobili et antiqua toga (dicimus autem
purpurea stola) sacris mensibus eam circumamictus, fulgeatque tanto honore et civitatibus praesit tantisque militibus, et
quicquid utile est fisco et nostris collatoribus agat. Pro annonarum vero occasione XX duas libras auri damus ei, ut sibi
et suo consiliario et oboedienti sibi officio haec dividat secundum quem ipse voluerit modum, et haec ad nos annuntiet,
ut ex sacra pragmatica forma etiam in his divisionem nos confirmemus. Non enim patimur et ipsum et assessorem
adhuc antiquam vilitatem annonarum respicientes accipere, et eius officium sine solacio existere, cum in tantis
illationibus laborem periculumque sustineat: quatenus et devote ministret ei et publicas exigat functiones et abstineat
acceptionibus iniustis.
CAPUT II.
Communicabit autem in nullo civilibus causis et fiscalium tributorum exactionibus per tempora spectabilis locorum
dux, sed ipse omnem privatam et publicam, sicuti dictum est, causam discernet, et praecipue omnium providebit, ne
desit fiscalium illatio et ut puris utatur manibus - quod Stephanus spectabilis, qui nunc primus eius factus est, et dudum
servans approbatus est et rursus hoc agere eum per ea quae praecesserunt confidimus -; maxime vero omnium cogitabit
pro civitatum disciplina, <et> ut nulla sit civitatibus publica turba. Nam et hoc eius administrationis proprium est, qui
dum suscepisset tumultuantem provinciam ex occasionibus aliis et maxime ex diversitate religionum, pacificam
demonstravit et omni tumultu liberatam. Quod etiam rursus eum facere praecepimus, et si quando tale aliquid fiat, et ad
secundam venire Palaestinam et sedare quod turbatur, et nihil permittere in ea agi difficile, et maxime in illa, quoniam
videmus plurimos ibi emergere tumultus et non parvi horum consistunt effectus.
CAPUT III.
Si autem opus fuerit et militibus residentibus in provincia, etiam hos ei praebebimus ex numero quem nos statuimus
fortissimo militari, et ad civitatum ornatum et disciplinam in agris habitantium et ad fiscalium exactionem: divina
pragmatica forma, quae super his ei data est dudum, rata et nunc manente, quae non vult neque spectabilem ducem
neque gloriosissimum magistrum militum licentiam habere trahere observantes ei milites, ne ulla ex hoc fiat civitatibus
turba: quod numquam agitur gubernante quidem eo civilem administrationem, providente vero etiam collatorum
disciplinae, et a militibus habente solacium, et quod sine ornamento est tam inter ipsos milites quam inter alios per illos
corripiente.

