15 NOV. XXIV ~ DE PRAETORE PISIDIAE. ( AD 535 )
16
( R. Schoell & G. Kroll, Corpus Iuris Civilis, III, Novellae, Berlin, 1954 ).
~ Text submitted by the Dr. Ingo Maier ~

Imperator Iustinianus Aug. Iohanni pp.
<Praefatio.> Et antiquos Romanos credidimus numquam potuisse tantam rempublicam ex parvis exiguisque
principiis constituere et omnem ex ea orbem terrarum ita dicendum capere ac possidere, nisi maioribus iudicibus per
provincias destinatis gloriosiores hinc viderentur et praeberent eis potestatem armorum et legum et ad utrumque
haberent eos opportunos et dignos existentes. Quos etiam praetores vocabant, eo quod praeirent aliis omnibus et acies
ordinarent hanc eis dantes appellationem, et committentes eis et civilia gubernare et de legibus scribere. Unde iudicialia
quoque habitacula praetoria vocari disposuerunt, et copiosa lex ex praetorum nata est voce, multique praetores alii
quidem Siciliam, alii vero Sardiniae insulam, alii Hispaniam, alii aliam et adquisiverunt et gubernaverunt mare ac
terram.
CAPUT I.
Haec considerantes nos, antiquitatem rursus cum maiori flore ad rempublicam reducentes et Romanorum
nobilitantes nomen, et videntes quia in provinciis asperiorihus dupla quadam hactenus administratione missa nulla ad
perfectum sufficiens quodammodo erat, propterea in quibusdam <provinciis nostris in quibus> et iudex civilis erat et
militaris alter, semper quidem adinvicem contendentes, semper vero litigantes, non ut aliquid agerent circa subiectos
bonum, sed quatenus amplius eos contererent, aestimaviutus oportere ad unam quandam figuram colligere utrumque
magistratum, civilem simul et militarem, et dare hanc habenti potestatem praetoris rursus appellationem, ut ipse et
militiarum in provincia existentium secundum antiquitus ei natum cognomen praesit et praeponatur legibus (et hoc
quoque olim praetorum proprium fuit), et habeat quidem utriusque magistratus annonas, officio autem utatur uno
officialium centum (sufficiunt enim ei tanti), praetoriano officio nuncupando et ex probatoriis hinc competentibus
facto. Sic enim erit nobilis, sic terribilis latrocinantibus, sic iniustis inevitabilis, si cum multa potestate gerat cuncta: ut
puris quidem utatur manibus, quod iam a nostra nuper data lege dictum est omnibus administrationibus, ipso quoque
oboediente illi et iusiurandum subeunte et secundum eam gubernante causas, et armis utente et civilia secundum
nostras disponente leges; ut si etiam gloriosissimorum aliquis consularem dignitatem habentium ad cingulum venerit, et
<hoc imitatio sit> priorum, secundum quod sortiebantur provincias viri consules et ex consulibus et praetores modice
consulibus minores, et ita paulatim Romanorum auxerunt nomen et tantum egerunt, quantum nulli penitus alteri
aliarum rerumpublicarum contulit deus. Quod super Pisidorum regione incipere primum volumus, eo quod et in
prioribus historiis dictum invenimus dudum toti illi terrae Pisidorum gentem praesedisse, sed et nunc quoque regionem
hanc egere maiori et vehementiori cingulo credidimus, et quoniam vici maximi in ea sunt et populosi et crebro et contra
ipsa resultantes tributa fiscalia, et latrocinantibus illis et homicidis praediis, quae in aliqua summitate montis Lupi caput
appellata commorantur - Lycocranitarum [Lupicapitorum] habitaculum nominatur -, administrationem hanc praeesse; et
nunc quidem non secundum ordinem legitimum ad eam accedere, sed secundum quandam discursionis figuram:
cingulo autem mixto et compositis in idem et militaribus et iudicialibus signis, sequente quoque eum militari
multitudine cuncta quanta in provincia est, insuper et civile officium totum, nobili iam appellatione eius constituta et
praetoris honorata cognomine, quis non eum pertimescat, quis non revereatur, simul leges, simul et arma conspiciens in
unum convenientia, et hoc ipso condicione proposita aut oboedire legibus et confidere atque salvari, aut solum e
contrario dispicientes repente deperire, cum omnes de proximo legibus auxilientur ?
CAPUT II.
Oportet igitur hoc cingulum adsumentem, cum gratis hoc ei praebeamus semper et sub nulla penitus mercede, ut et
ipse sine redemptione perduret et his quae de fisco dantur solis contentus (hoc <quod> etiam prior nostra dicit lex), sic
utens subiectis, sicut in priori disposuimus constitutione, iusteque et pure et cum industria clementer, et homicidia et
adulteria expellens de provincia et virginum raptus et iniustitiam omnem, et haec delinquentes secundum nostras puniat
leges, et erubescat nullum violentorum, licet maiorum sit, neque subcumbat eis qui prodesse quidem nihil, occasiones
autem impietatis praebere possunt; sed per omnia servet quod iustum est, et respiciat ad nostras leges et iudicet
secundum eas et subiectos nostros secundum eas faciat et vivere et conversari, et ad deum respicere nostramque
formidinem, alterum vero nullum debeat omnino considerare. Et neque ex provincia venire hic frequenter et subtilibus
mediocribus nos adire, sed ipsum prius audire omnia et discernere ea, et memorem honoris quem ei dedimus sic uti
causis, ut sine reatu ei cingulum fiat, scienti quia, si quis eum adierit, deinde non meruerit quod iustum est, et coactus
haec nobis nuntiaverit, certamen ei de cetero adversus nos erit. Nos enim sicut eum honoravimus administrationis
augmento, ita si eum invenerimus indigne [et citra] nostra intentione utentem his quae tradidimus ei, et deo ministrantes
et legibus auxilium ferentes competenter eum castigabimus, si inveniamus furantem forsan vel gratia aut inimicitiis

