experientur. Oportet igitur iudices provinciarum, tantam promeritos a nobis potestatem, sic causis uti, ut iuste et
legitime sint omnibus metuendi, scientes quia, si data a nobis administratione male et indigne utantur a nobis concessa
sibi licentia, subiacebunt suppliciis quae primitus diximus, et donec administrationes habent haec perferentes, et dum
eas deposuerint maiori adhuc experientur periculo. Non enim damus eis licentiam ante quam legitimum quinquaginta
dierum compleatur tempus, a provinciis in quibus administraverunt discedere aut per occasionem revocatoriae aut per
occasionem fugae aut per aliam quamlibet causam, scientibus, sicut praediximus, quia, sive ad hanc veniant
felicissimam civitatem sive in quamcumque regionem, ad provinciam denuo revocati, cui praefuerunt, poenas
sustinebunt, quas prius diximus.
CAPUT XIV.
Iusiurandum vero dabunt hic quidem, quod superius diximus. Si vero aliquibus in provinciis existentibus mittantur
cinguli codicilli, et coram deo amabili episcopo metropolitano et qui in eis primates sunt iusiurandum subibunt, et ita
cinguli suscipient actiones: tua quippe celsitudine providente, sive in hac maxima civitate perceperit aliquis
administrationem sive in provincia ei codicilli eius transmittantur a tua celsitudine, ut ipse qui accepit cautionem faciat
fisco de tributorum inculpabili exactione, sicut ipse pure probaveris. Posita sit autem lex haec a nobis in omnibus
administrationibus a nobis nominandis et ex praesenti tempore sine suffragio percipiendis. Nam quae praecesserunt,
pridem positis subiaceant legibus, nulla poena horum quae in hac nostra lege determinata sunt imminente hactenus
administrationes habentibus, nisi tamen et ipsi post insinuationem huius legis furari capiantur.
<Epilogus.> Haec igitur tua celsitudo universa cognoscens in omnibus gentibus sub se constitutis fieri manifesta
procuret, sollemniter praeceptis utens apud omnes provinciarum praesides, ut ipsi cognoscentes nostrum circa subiectos
studium et quam habemus circa ordinationem iudicum voluntatem, considerent, quanta eis bona participantur, neque
imperii medelae pro eorum felicitate parcentes.
Dat. XII. k. Mai. CP. Belisario v. c. cons.
Edictum scriptum in omni terra deo amabilibus archiepiscopis et sanctissimis patriarchis.
Traditae nobis a deo reipublicae curam habentes et in omni iustitia vivere nostros subiectos studentes subiectam legem
conscripsimus, quam etiam tuae sanctitati, et per eam omnibus qui tuae provinciae sunt, facere manifestam bene habere
putavimus. Tuae igitur sit reverentiae et ceterorum haec custodire et, si quid transcendatur a iudicibus, ad nos referre, ut
nihil contemnatur horum quae sancte iusteque a nobis sancita sunt. Si enim nos quidem nostrorum subiectorum
miserati, quoniam supra fiscalium functionum exactionem etiam maximas sustinent ex furto iudicum violentias propter
factas provinciarum venditiones, haec auferre per subiectam studuimus legem, vos autem neglegentes non referatis: a
nobis quidem consecrata sit domino deo, vos autem rationem reddetis apud eum pro aliorum iniustitia, si quid non
agnoscentibus nobis damnum apud vos hominibus inferatur. Sed oportet praesentes vos provinciae et pro eis ac reliquis
decertantes manifestos nobis facere et rectos iudices et transcendentes hanc nostram legem, quatenus utrumque
cognoscentes hos quidem puniamus, illis autem repensemus. Cumque lex publice proposita fuerit et omnibus
manifestata, tunc sumpta intus recondatur in sanctissima ecclesia cum sacris vasis, utpote et ipsa dicata deo et ad
salutem ab eo factorum hominum scripta. Facietis autem melius et illic habitantibus universis hominibus utilius, si eam
sculpentes aut tabulis aut lapidibus in porticibus sanctissimae ecclesiae describatis, pronam praebentes omnibus horum
quae sancita sunt lectionem atque possessionem.
CAPUT I.
Si vero pro iudicum puritate hanc habuimus providentiam, palam est, quia multo magis defensoribus non
permisimus nec quicquam accipere neque dare. Dabunt enim <pro> concessis sibi praeceptis in foro gloriosissimorum
praefectorum, si quidem maiores sint civitates, solidos quattuor, si vero minores, solidos tres, et ultra haec nihil:
accipient autem nihil ab ullo, nisi aliquis ex fisco sollemnis eis quaestus, aut si nihil ex fisco percipiunt, nihil ultra
quam sacra nostra statutum est constitutione percipiant. Alioquin si quid accipere capiantur aut ipsi aut qui vocantur
eorum chartularii aut alter quispiam, qui circa eos sunt, illi quadruplum restituent quod acceperunt, et hac sollicitudine
repellentur, insuper exilio perpetuo multabuntur et in corpore castigati reddent provinciam viris bonis pro malis
defendendam. Eritis autem et in hoc custodes vos, et inhibentes quae praeter haec aguntur, et insinuantes, ut neque
lateat aliquid horum quae delinquuntur neque latendo sit inpunitum, sed omnis aequitas atque iustitia nostris subiectis
floreat. Si vero etiam hactenus iudices non post insinuationem huius legis omni abstinuerint furto, sciant et ipsi huius
legis poenae se esse subiectos.
Dat XIII k. Mai. CP. Belisario v.c. cons.
Scriptum est exemplar edicti Constantinopolitanis habens ita :
Quantam subiectorum posuimus providentiam, ostendit a nobis nuper posita lex, quam ad gloriosissimos nostros
praefectos scripsimus. Sed competens est et vos ipsos scire nostram prouidentiam, quam circa omnes homines

