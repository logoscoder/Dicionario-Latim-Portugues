29 NOV. XXX ~ DE PROCONSULE CAPPADOCIAE. ( AD 536 )
30
( R. Schoell & G. Kroll, Corpus Iuris Civilis, III, Novellae, Berlin, 1954 ).
~ Text submitted by the Dr. Ingo Maier ~

Imp. Iustinianus Aug. Iohanni pp.
<Praefatio.> Quantum sit Cappadocium nomen et gens, et quomodo principio ut adquireretur causas praebuit
Romanis, antiquae multiscientiae non ignoraverunt amatores. Ponto namque paene omni praeerat, et viri nominatissimi
et sollicitudine digni Romanis facti magna, inde floruerunt. Terraque eis plurima et mirabilis et ita placens imperio, ut
et administrationem statueret illinc possessionibus propriam, Ponticae administrationis non minorem, magis autem
etiam potiorem. Populosa enim consistit et urbem praebet magnam amantissimi Caesaris nobis cognominem, qui dedit
principium bonum quae nostra est monarchiae, per quem in omnibus terrae gentibus nominatissimum est Caesaris
nomen et quo nos pro alio quodam imperialium signorum nobilitamur.
CAPUT I.
Hanc provinciam traditam (parva satis nobis visa est quam decet indigna), proinde etiam tumultuantem eam semper
et adversus institutam nostris domibus videmus administrationem. Et divisa quae civitatis sunt, et aliquid quidem eius
aerarii est, liberale autem vocant aliud : et una quidem est civitas muro, duplex autem voluntatibus, ut et seditionum
occasiones et ad malum homines sollicitari ex ea sit ut putamus occasione. Quam perimentes fortitudinem simul et
unanimitatem causae dabimus, qua numquam nihil in hominibus fiet melius.
1. Aliis itaque administrationibus, quas nuper in Pisidiis et Lycaonibus et Thracibus constituimus, ex duplici
quodam conventu figura et collectio consistit, hanc autem maiori ornare volentes figura triplicem imponimus
potestatem ei. Qui enim in hoc est cingulo praeerit quidem simul et civili omni officio, praeerit autem et militibus, et
qui in memorata provincia et qui in aliis regionibus Ponticae diocesis collocati sunt, in quibus aerarii praedia
consistunt, ac si militaris hoc ipso esset iudex. Dabimus autem ei et aerarii praeesse hominibus, et omnes quanticumque
pridem comitiani officii sunt (et summarii dicimus et si quid tale aliud est), obaudient ei. Et trinum erit quoddam
schema colligens ei cingulum; ipse namque civilis iudex erit et militaris et aerarii praeerit rebus, ministrante utroque ei
officio et comitiano, quod etiam propria aget et nihil communicabit civili officio, et clarissimi provinciae iudicis.
Totum vero proconsularium et fieri et vocari volumus, officio quidem unam habente appellationem (proconsulariam
dicimus), quae vero propria sunt, divise agente et quod pridem comitiano et quod pridem civili, ut civile quidem
diligentiam adhibere fiscalium et civilium quaecumque eidem competere olim novimus, pridem vero comitianum
officium praeesse imperialium rerum gubernationi et exactionem facere secundum quod nunc explanabimus schema.
CAPUT II.
Tutorum vero et tracteutarum nomen neque esse penitus volumus, ad prisca respicientes exempla et plurimam
eorum calumniam quam miseris inferebant collatoribus. Nominari autem volumus per <domum> unamquamque
periculo totius comitiani officii et tredecim priorum, quos scilicet magistros primos et secundos vocant, alios post illos
continuo respondentes tredecim, unum, sicut dictum est, per domum unamquamque; hos autem qui post priores
tredecim sunt facere exactionem et salvare quae eius sunt fisco, providere autem et securitati collatoram, quatinus a
nullo ullam sustineant laesionem, scientes quia hinc accedens damnum collatoribus multo amplius eorum respiciet
facultatem, utpote etiam [a] periculo eis inferendo totius fiscalis exactionis. Nihil autem praebere penitus neque eos, qui
dudum priores vocabantur et secundi magistri, neque quos post eos tredecim sancivimus exactionem fiscalium
celebrare neque alium comitiani officii [quo] per tempus spectabili proconsuli occasione denominationis aut alterius
cuiuslibet causae, tantum quinquagenis solidis ab unoquoque tredecim exactorum prioribus tredecim magistris
praebendis.
CAPUT III.
Ipsos autem exactores nihil accipere amplius a colonis aut omnino a sustinentibus per eos exactionem circa quam
continetur formis Nicetae magnificae memoriae et quae definita sunt exactoribus; non valentibus eis fingere nomina et
pro nominibus istis inferre damna salutationum causa aut tracteuticorum aut alterius cuiuslibet occasionis sive quasi ad
consuetudinem aliquam relatae sive ad quamcumque calumniam. His enim omnibus liberos nostros subiectos servari
volumus: maxime namque eos liberos onere quod per tempus praebent tracteutis minuere et quod circa fiscum et circa
propria faciunt pabula; sed vel si qua forma fuit volens praebere aliquid tracteutis aut longa consuetudo, etiam hanc
perimemus. Ipsum enim tracteutae abscidentes nomen et omne quod in eo competit rite simul auferimus, hanc
specialem munificentiam nostris collatoribus dantes. Si quis autem praesumpserit exactorum aliud quicquam accipere
citra quae definita sunt forma Nicetae beatissimi (haec enim sola accipere permittimus eis), sciat et militia et substantia
se casurum sua.

