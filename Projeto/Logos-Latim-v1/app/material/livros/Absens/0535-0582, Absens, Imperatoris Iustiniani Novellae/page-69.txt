55 NOV. CII ~ DE MODERATORE ARABIAE. ( AD 536 )
56
( R. Schoell & G. Kroll, Corpus Iuris Civilis, III, Novellae, Berlin, 1954 ).
~ Text submitted by the Dr. Ingo Maier ~

Imp. Iustinianus Aug. Iohanni pp.
<Praefatio.> Multas quidem et alias administrationes provinciarum iam ad melius transposuimus humiles atque viles
primitus existentes et ad nullam sufficientes utilitatem, quia vero nos eas ad maiorem constituimus ordinem, validiores
omnibus factas et quae sic tueantur causas, ut omnia in melius sint mutata. Proconsules ergo nobis et praetores et
moderatores et veterum horum nominum honestas inventa est, et auctae etiam annonae eorum et potestas omnis data, et
ante omnia interdictum ut subiectos depopulentur et manibus plurimis adversus eos utantur. Iureiurando quoque
causam munivimus omnibus formidando, et non aliter eis tradimus cingula, nisi iurandum subeant ita codicillos
promerentes administrationis. Respiciamus itaque et Araborum provinciam, causam requirentes propter quam et fiscalia
minus idonea sunt, cum utique provincia sit uberrima, et turba nos adeuntium circumstat et ingemiscunt omnes, alii
quidem furta alii vero iniquitates alii aliorum denuntiantes damnorum occasionem, et causam malignitatis invenimus ex
infirmitate facta circa administrationem. Erat enim sic vilis qui civilem habebat administrationem, ut deserviret
armorum duci et in illius iaceret voluntatibus salus eius, nisi famularetur administratio. Itaque et tempus iam continuum
est ex quo etiam defecit, et ea quae civilis sunt cinguli et militaris agit, neque sibi neque illi omnino sufficiens;
occupatus namque est non ut aliquid subiectis prosit, sed ut ex utraque lucretur.
CAPUT I.
Haec nos ad praesentem erexerunt voluntatem, et praesenti lege utentes transponimus administrationem ad meliorem
figuram: et largimur etiam ei moderatoris appellationem (hoc quod etiam in Ponto fecimus), et quod spectabilium est ei
damus <ius> administrationum, ut in nullo minor ducatu consistat, sed tueatur quidem et publicas exactiones cum omni
vehementia, defendat autem et privatorum utilitates, et non cedat neque spectabili duci neque gentis iudici neque
cuidam potentium domuum, sed neque divino patrimonio aut sacris nostris privatis aut ipsi sacrae domui nostrae
quodlibet inferre nostris collatoribus damnum, neque flectatur facile neque timeat, sed viriliter collatoribus praesideat,
et prae omnibus quidem puras servet deo et nobis et legi manus: sub eodem <enim> iureiurando sub quo alias
administrationes et hanc esse volumus, deinde accipere cum codicillis et imperialia mandata, quae ante nos quidem
legislatores et antiqua reipublicae sciebat figura, nos autem deficientia denuo renovavimus et ad rempublicam
deduximus, ut et haec relegant semper et nostras custodiant iussiones. Si enim haec sequantur, non possunt nisi bene
omnia occurrere et post legum tacilitatem atque iustitiam circumscribere neglegentiam.
CAPUT II.
Primum itaque ei studium fiat, sicuti praediximus, fiscalium exactio, devotis quidem clemens paternaque consistens,
indevotioribus autem vehemens et inremissibilis. Deinde curam habebit et populi et disciplinae eius, et ut non turbis et
seditionibus dediti sint neque Bostreni neque alii, nec ea quae voluptatibus dicavit antiquitas haec ad furores necesque
convertant. Habebit autem [et] oboedientes sibi et milites secundum divina nostra mandata (nam et hoc inde percipitur),
<et> nullius neglegat penitus utilium. Sicut enim in Ponto fecimus moderatorem, ita et eum isdem cinguli huius
vestigiis elevamus, et est etiam ipse spectabilis, et similiter et quae de appellationibus et quae de aliis gubernabit. Et nec
usque ad salaria priora statuimus sola; volumus enim eum occasione emolumentorum et alterius consolationis
quindecim auri libras accipere, consiliarium autem eius cinguli duas habere libras, et eius officium duas auri libras. Et
licet ex imperialibus mandatis, sicuti praediximns, dudum militibus praesit, verumtamen erit sollicitudo nobis
numerorum constitutorum illic aliquos subdere ei qui in cingulo est, quatenus oboediant legi et eius dispositiones
sequantur et pareant. Non autem communicabit omnino spectabilis dux nec illis militibus quos ei specialiter dederimus
neque aliquibus privatis, nec illorum litibus, quando habuerint ad invicem, nec si quis privatorum sit qui convenitur,
nec quodlibet habebit participium ad privatas causas: quoniam multum distat inter militarem curam et civilem
gubernationem, et discreta sunt haec, sicut et patres nobis reipublicae ordinaverunt et statuerunt; sciente spectabili duce,
quia si miscere se praesumpserit causis civilibus, neque militaria vindicabit, sed etiam ab illis ablatus privatus erit et
sub hac fiet administratione.
CAPUT III.
Haec a nobis sancita sint et in administratione Araborum provinciae: confidimus enim voluntate dei, quia <res>
crescit in melius. Nam etsi non pepercimus pecuniis, sed auximus ei annonas, tamen scimus, quia et qui hanc habet
administrationem studebit talis videri circa veras publicarum functionum exactiones, ut non damnum ex hoc, sed
iustum lucrum offerat publico. Illud tamen et fieri et valere volumus, ut annonas spectabilis dux inde percipiat
undecumque provinciae iudex delegaverit; palam etenim est quia non cum sua efficacia respiciet causas, si nec suas
annonas exigere valuerit: sciens quia, si praeter haec aliquid egerit, quinque libras auri multabitur.

