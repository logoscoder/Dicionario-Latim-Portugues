civilibus pecuniis patres quae valde necessaria sunt operum facere et pontium similiter et viarum et portuum, in quibus
omnino sunt locis provinciae cui praesides portus, et murorum curam habere; et quidquid omnino est publico et
civitatibus utile, et cogitabis et facies et nuntiabis. 2. Habebis autem oboedientes tibi et qui in provincia sunt milites, in
quibus eorum opus habueris ad ministerium iustum: quos si delinquentes inveneris, subponi castigationi decenti insuper
<et> ex emolumentis eorum satisfieri laesis procurabis.
CAPUT V.
Non permittes privilegiis aliquibus uti nocentes, sed illud solum eis in auxilium observabis, ut undique puri horum
quae eis inferuntur <et> innoxii videantur. Homicidia autem et adulteria virginumque direptiones et invasiones et
oppressiones ita cum vehementia corriges, puniens delinquentes secundum nostras leges, ut paulatim supplicium alios
omnes faciat salvos. 1. Praecipue vero officiales tuos retinebis, non permittens eos subiectos nostros impellere, neque ut
videantur quidem subiecti tibi, pro veritate autem tuae praesint voluntati.
2. Festinabis etiam consiliarium et quicumque fuerit circa te assumere virum optimum et purum undique et
contentum his quae a fisco dantur. Et si quis praeter spem accesserit et non inveneris eum custodientem tibi fidem
iustam, illum quidem expelles, alio vero uteris consiliario, legem et iustitiam cum puris servante manibus. 3. Talem
vero praebebis temetipsum omnibus publice et privatim, ut terribilis quidem sis delinquentibus et indevotis circa
fiscalia, mansuetissimus autem et mitis omnibus placidis et devotis et paternam eis exhibens providentiam.
CAPUT VI.
Sed neque haec quae dicuntur verba (id est iusiurandum) prompte dare festines aut amplius tempus, sed et cum
examinatione <et> in tempore mediocri et non transcendente triginta dierum indutias, ne ex hoc infinitae sint
hominibus ad invicem contentiones. Si vero etiam aliquem sub nuncupato verbo feceris, deinde aliquis adierit adversus
eum, deduces quidem eum, custodiens datum ei verbum, <et> examinabis negotium verbo ubique servato, et si etiam
sententia contra eum necessaria sit, condemnabis eum, et duorum propones electionem, utrum velit dato verbo absolute
abrenuntiare et agere quae iudicata sunt, an non. Certe si non hoc, sacris eum terminis restitues, et ibi executionem
inferes temperate et cum debita venerabilibus locis reverentia.
CAPUT VII.
Neque autem homicidis neque adulteris neque virginum raptoribus delinquentibus terminorum, custodies cautelam,
sed etiam inde extrahes et supplicium eis inferes. Non enim talia delinquentibus parcere competit, sed obpatientibus, ut
non talia a praesumptoribus patiantur. Deinde templorum cautela non nocentibus, sed laesis datur a lege, et non erit
possibile utrumque tueri cautela sacrorum locorum et laedentem et laesum.
1. Publicorum vero tributorum exactiones et intra templa decenter fieri praeparabis, quoniam fiscalium ratio et
militibus, et privatis ipsisque templis et cunctae reipublicae utilis et necessaria est. Auxiliabuntur autem tibi ad hoc
etiam deo amabiles ecclesiarum defensores et oeconomi, nullum horum qui fiscalia tributa exiguntur abripientes
exactioni, sed neque permittentes violentum aut seditiosum aliquid pati executionem inferentes, scientes quia, si quid
tale gesserint, de suo satisfacere fisco cogentur.
CAPUT VIII.
Coges autem publicos executores in suis desusceptis manifesta facere omnia, in quibus ea dederunt,
zygocephalorum aut iugorum aut iuliarum aut quolibet modo per regiones nuncupantur, et pro quibus haec et qualibus
praediis exigunt, et datorum quantitatem sive in speciebus sive in auro, interminans eis et damnum magnum et manus
amputationem, si hoc, quod praecipitur quidem semper, usque nunc autem non custoditum est, non deinceps omnibus
servent modis. Si vero, ut adsolet, declinationem inveniant aliquam, dicentes non posse iugorum poni quantitatem,
maxime quidem eos malignari putamus, sed tamen nihil hinc laedatur fiscus nec collatores. Fiscus etenim sine
praeiudicio omnia sua percipiat, et sollemniter celebrata suscepta percipiant, qui haec exsolverint, nihil exigendi
amplius causa vero in nullo laedatur. Et secundum consuetudinem quidem tributa solvantur ab eis et inferantur fisco,
nuntietur autem ad gloriosissimos nostros praefectos de istis, primitus cogendis censualibus nuncupatas expositiones
subtiliter dare, ut ex hoc fiat causae diiudicatio; et sic interim secundum consuetudinem datis fiscalibus inculpabiliter
inferendis: quod autem in his, quae dubitantur, gloriosissimi nostri praefecti iudicaverint, in his, quae moventur, hoc
valere; necessitatem habentibus exactoribus, post cognitam veritatem super his quaestionibus, et in illis de cetero
quantitatem zygocephalorum et aliorum omnium adscribere, secundum quod a nobis iam ordinatum est. Non permittas
itaque aut curialibus aut censualibus, dum vendita sint praedia eorum aut in alias personas mutatur possessio,
tergiversationibus uti quibusdam et non transferre a venditoribus ad emptores praedia, sed coges eos omni modo facere
mutationes sine damno. Si vero dixerint minus idoneos esse emptores et propterea non fieri migrationem, hoc ipsum
examinabis sine quolibet damno. Et si quidem idonei fuerint emptores, coges fiscalium praesules omnibus modis et sine
quolibet damno celebrare transpositionem; si vero pro veritate eos inveneris non satis idoneos, coges venditores hoc
ipsum profiteri ad gesta, quia periculo eorum transpositio fit fiscalium tributorum in eos, qui ab ipsis emerint; hoc quod
etiam in Oriente novimus in multis fieri gentibus. Sic enim neque fiscus nocebitur et fiscalia tributa a possessoribus
inferuntur, ut autem alii quidem sint possessores, alii vero collatores. Oportet enim maxime contra possessores fieri
collationes, sed non contra non detinentes neque possidentes terras.
CAPUT IX.

