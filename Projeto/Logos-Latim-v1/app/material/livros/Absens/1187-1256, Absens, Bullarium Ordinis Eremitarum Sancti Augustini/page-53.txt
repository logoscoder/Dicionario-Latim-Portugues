Ego Octavianus S. Mariae in Via Lata Diac. Card.
Ego Petrus S. Georgii ad Velum Aureum Diac. Card.
Ugo Guilelmus S. Eustachii Diac. Card.
Ego Rainaldus Ostiensis et Velletrensis Episcopus.
Ego Jacobus Portuensis et S. Ruf√¨nae Episcopus.
Ego Stephanus Praenestinus Episcopus.
Datum Assisii per manum Guilelmi Magistri Scholarum Parmensis, S. Romanae Ecclesiae Vice-cancellarii, II
Kal. Junii, Indictione XI, Incarnationis Dominicae anno MCCLIII, Pont. vero Domini Innocentii Papae quarti
anno decimo.

Empoli 181-184; Potthast 14989; Colinas 50.
_____________________________________ 105 _______________________________________
1253, 1 Julii: Pia desideria devotorum.
Confirmatio decretorum circa habitum, quae continentur in litteris Card. Richardi "Si ad Coenam Domini" die 24
Junii 1253.
Dilectis filiis (Adiuto) visitatori generali et Prioribus ac fratribus eremitis universis Ordinis S. Augustini.
Pia desideria devotorum eo debemus benigno favore prosequi, quo in ipsis Dei gloria ac animarum salus noscitur
contineri. Sane dilectus filius noster Riccardus S. Angeli Diaconus Cardinalis, cui Ordo vester a Sede Apostolica
est commissus, ad differentiam aliorum Ordinum certum habitum deferendum tam a professis fratribus quam
conversis ac etiam novitiis dicti vestri Ordinis de consilio quorundam discretorum fratrum vestrorum vobis
provida deliberatione concessit, prout in patentibus litteris eiusdem Cardinalis confectis exinde ac suo sigillo
signatis plenius continetur. Nos itaque vestris supplicationibus inclinati, quod ab eodem Cardinali super hoc
factum est, ratum et firmum habentes, id auctoritate Apostolica confirmamus et praesentis scripti patrocinio
communimus. Tenorem autem litterarum ipsarum de verbo ad verbum praesentibus fecimus annotari, qui talis
est: "Riccardus miseratione divina S. Angeli Diaconus Cardinalis viris religiosis, suis in Christo dilectis,
visitatori generali, prioribus et universis fratribus eremitis Ordinis S. Augustini, tam praesentibus quam futuris,
salutem in Auctore Salutis. Si ad Coenam Domini convocati nullius excusationis patrocinium praetendentes, vos
abnegastis et vestra, eligendo per Religionis austeritatem divinum pabulum promereri, decet vos taliter gubernari
constitutionum habenis, quod certos vobis terminos constitutos, tentationibus instigati transgredi non possitis
impunes certis signis in vestro habitu insigniti. Sane, cum Ordo vester nobis sit a domino Papa commissus, illa
statuere ac cogitare cogimur per quae vobis salus proveniat et honestas. Unde habito consilio quorundam fratrum
vestrorum discretorum tenore praesentium duximus statuendum, quod fratres vestri Ordinis professi deferant
cucullas nigras, prout haberi poterunt in cuiuslibet provincia, tamen non tinctas vel accidentaliter coloratas;
desuper corrigiis cinctas et in manu crocias, in quorum superiori parte non sit curvum lignulum sed directum.
Conversorum vero habitus sit portare superiorem tunicam nigram et capucium nigrum et crocias supradictas.
Novitii autem ferant cappam nigram usque ad talos, tunicam, scapulare, corrigiam et crocciam memoratam; quae
curetis, studio vigili, dante Domino observare. In huius vero rei testimonium praesentes litteras fecimus nostri
sigilli munimine roborari. Datum Assisii IX Kal. Julii, Pontificatus Domini Innocentii Papae quarti anno decimo.
Nulli ergo omnino etc. Datum Assisii Kal. Julii, Pont. nostri anno XI.

Torelli IV, 485; Berger 6834; Potthast 15035.
_____________________________________ 106 _______________________________________
53

