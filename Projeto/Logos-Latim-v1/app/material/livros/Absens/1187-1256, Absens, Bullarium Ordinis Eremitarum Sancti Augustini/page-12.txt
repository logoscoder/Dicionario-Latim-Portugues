Ad veneranda Beatae Mariae Virginis merita gloriosa fideles Christi eo libentius invitamus, quo id ad eorum
salutem novimus specialiter pertinere. Hinc est, quod Nos ecclesiam vestram de Monte Rozanese facientes in
honore ipsius Virginis consecrari, omnibus vere poenitentibus et confessis qui ad eandem ecclesiam cum
devotione accesserint veneraturi ibidem Virginis merita et devote illius suffragia petituri in anniversario
consecrationis ipsius die, de omnipotentis Dei misericordia et beatorum Petri et Pauli apostolorum eius
auctoritate confisi centum dies de iniuncta sibi poenitentia misericorditer relaxamus. Datum Viterbii III Nonas
Maii Pontificatus nostri anno decimo.

AA II (1925), 227, nota 1; Schier, f. 9.
_____________________________________ 21 _______________________________________
1236, 1 Junii: Iustis petentium
Constitutio eiusdem tenoris 18 Octobris 1217 eremo Morimundi.
Dilectis filiis priori et fratribus S. Mariae de Morimundo, Callensis Dioecesis, Salutem etc.
Datum Interamni Kai. Iunii, Pontificatus nostri anno decimo.

Gandolphus, p. 9.
_____________________________________ 22 _______________________________________
1240, 24 Martii: Dudum apparuit.
Ad solvendam controversiam cum Fratribus Minoribus in Marchia Anconitana Janbonitae et alii eremitae debent
constitutionem in favore OFM observare circa habitum; debent portare habitum ita longum ut calceamenta videri
possunt, sit coloris nigri cum manicis largis ac protensis, desuper perampla corrigia et in mano baculum quinque
palmorum.
Venerabilis fratribus Episcopis per Anconitanam Marchiam constitutis. Salutem etc.

ยง 1. Dudum apparuit in partibus Lombardiae religio, cuius professores vocati Eremitae Fratris Joannis Boni
Ordinis S. Augustini, nunc succincti tunicas cum corrigiis baculos gestantes in manibus, nunc vero dimissis
baculis incedebant pecuniam pro eleemosynis aliisque subsidiis deposcentes, et adeo variantes Ordinis sui
substantiam, ut dilectis filiis Fratribus Minoribus uniformes in derogationem multiplicem ipsorum Ordinis
crederentur, eisdem propter hoc minorem apud fideles sentientibus in suis oportunitatibus charitatem.

ยง 2. Sane cum per venerabilem fratrem nostrum Ostiensem episcopum et bonae memoriae T(homam) tituli S.
Sabinae presbyterum Cardinalem, tunc in partibus illis legatione fungentem, huiusmodi praesumptio ad nostram
audientiam pervenisset, Nos, ne identitas vestium in Ordinibus ipsis confusionem pareret et inde scandala
graviora consurgerent, ad utrorumque quietem providimus statuendum, ut Prior et universi ac singuli fratres
praedicti Ordinis S. Augustini in exterioribus vestimentis, quae nigri vel albi debebant esse coloris, quorum
altero, videlicet nigro iam electo ab eis ipsos volumus manere contentos: largas et protensas manicas quasi ad
instar cucullarum et desuper isa ferant peramplas corrigias et patenter omnibus apparentes, ita quod omnes cincti
deforis eas vestibus nequaquam contegant, et portantes in manibus baculos quinque palmorum grandium, ac
expresse in eleemosynarum petitione cuius sint Ordinis declarantes, adeo suarum vestium longitudinem
temperent, quod a quibusque ipsorum calceamenta libere videantur, ut sic habitus confusione semota et sublata
materia scandali a praedictorum Ordinum fratribus possit virtutum Domino liberius et gratius deserviri.

ยง 3. Verum cum quidam Eremitae praefati Ordinis S. Augustini ac alii religiosi supradicti eremitis conformes
habitu in eadem Marchia constituti formam praedictae identitatis prohibitam gestare dicantur in eorundem
12

