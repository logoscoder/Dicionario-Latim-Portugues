§ 3. Praeterea quascumque possessiones. quaecumque bona praedictae domus in praesentiarum iuste ac
canonice possident aut in futurum, concessione Pontificum, largitione regum vel principum, oblatione fidelium
seu aliis iustis modis praestante Domino, poterunt adipisci. firma vobis vestrisque successoribus et illibata
permaneant.

§ 4. In quibus haec propriis duximus exprimenda vocabulis, loca ipsa in quibus praefatae domus sitae sunt cum
pertinentiis suis: videlicet cum ecclesiis, decimis, hortis, vineis, olivetis, pratis, terris, nemoribus, usagiis, pascuis
in bosco et plano, in aquis et molendinis, in viis et semitis, et omnibus aliis libertatibus et immunitatibus suis.
Sane novalium vestrorum, quae propriis manibus aut sumptibus colitis, de quibus aliquis hactenus non percepit,
sive de vestrorum animalium nutrimentis, nullus a vobis decimas exigere vel extorquere praesumat.

§ 5. Liceat quoque vobis clericos vel laicos, liberos et absolutos e saeculo fugientes ad conversionem recipere et
eos absque contradictione aliqua retinere.

§ 6. Prohibemus insuper, ut nulli fratrum vestrorum post factam in domibus vestris professionem fas sit sine
prioris sui licentia - nisi arctioris religionis obtentu - de eisdem domibus discedere; discedentem vero absque
communium litterarum vestrarum cautione nullus audeat retinere.

§ 7. Insuper auctoritate apostolica inhibemus, ne ullus episcopus vel quaelibet alia persona, ad synodos vel
conventus forenses vos ire vel iudicio saeculari de vestra propria substantia vel possessionibus vestris subiacere
compellat; nec domos vestras causa Ordines celebrandi, causas tractandi vel aliquos conventus publicos
convocandi venire praesumat: nec regularem prioris vestri electionem impediat aut de instituendo vel removendo
eo, qui pro tempore fuerit, contra statuta Ordinis vestri aliquatenus se intromittat. Illud adiicientes, ut scilicet
priores ipsi episcopo salvo ordine suo profiteri debeant et contra statuta Ordinis sui nullam professionem facere
compellantur.

§ 8. Pro consecrationibus vero altarium vel ecclesiarum, sive pro Oleo sancto vel quolibet ecclesiastico
sacramento nullus a vobis, sub obtentu consuetudinis vel alio modo, quidquam audeat extorquere; sed haec
omnia gratis episcopi dioecesani impendant. Alioquin liceat vobis quoscumque malueritis catholicos adire
antistites, gratiam et communionem Sedis Apostolicae habentes, qui nostra freti auctoritate vobis quod postulatur
impendant. Quos si sedes dioecesanorum episcoporum forte vacaverit, interim omnia ecclesiastica sacramenta a
vicinis episcopis accipere libere et absque contradictione possitis; sic tamen ut ex hoc in posterum propriis
episcopis nullum praeiudicium generetur. Quia vero interdum propriorum episcoporum copiam non habetis, si
quos episcopos Romanae Sedis (ut diximus) gratiam et communionem habentes et de quibus plenam notitiam
habeatis, per vos transire contigerit, ab eis benedictiones vasorum et vestium et consecrationes altarium
auctoritate Apostolicae Sedis recipere valeatis.

§ 9. Cum autem generale interdictum terrae fuerit, liceat vobis clausis ianuis, exclusis excommunicatis et
interdictis, non pulsatis campanis - dummodo causam non dederitis interdicto - suppressa voce divina officia
celebrare. Chrisma vero, Oleum sanctum, corsecrationes altarium seu basilicarum, ordinationes clericorum, qui
ad Ordines fuerint promovendi, a dioecesanis suscipietis episcopis, siquidem catholici fuerint et gratiam et
communionem sacrosanctae Romanae Sedis habuerint et ea vobis voluerint sine pravitate aliqua exhibere.

§ 10. Prohibemus insuper, ut infra fines parochiarum vestrarum nullus sine assensu dioecesanorum
episcoporum et vestro Capellam seu Oratorium de novo construere audeat, salvis privilegiis Pontificum
Romanorum,

§ 11. Ad haec novas et indebitas exactiones ab archiepiscopis, episcopis, archidiaconis seu decanis aliisque
omnibus ecclesiasticis saecularibusve personis a vobis omnino fieri prohibemus.

§ 12. Sepulturam quoque in ecclesiis vestris liberam esse decernimus, ut eorum devotioni et extremae voluntati,
qui se in eisdem ecclesiis sepeliri deliberaverint, nisi forte excommunicati vel interdicti fuerint aut etiam publice
usurarii, nullus obsistat, salva tamen iustitia illarum ecclesiarum a quibus mortuorum corpora assumuntur.
24

