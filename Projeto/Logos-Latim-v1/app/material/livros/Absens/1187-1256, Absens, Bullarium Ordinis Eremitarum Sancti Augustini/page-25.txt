§ 13. Decimus praeterea et possessiones ad ius ecclesiarum vestrarum spectantes, quae a laicis detinentur,
redimendi et legitime liberandi de manibus eorum et ad ecclesias, ad quas pertinent, revocandi libera sit vobis de
Nostra auctoritate facultas.

§ 14. Obeunte vero Generali Priore vestro vel suorum quolibet successorum, nullus vobis qualibet subreptionis
astutia seu violentia praeponatur, nisi quem fratres communi consensu vel fratrum maior pars consilii sanioris
secundum Deum et Beati Augustini Regulam providerint eligendum.

§ 15. Paci quoque et tranquilitati vestrae paterna in posterum solicitudine providere volentes, auctoritate
apostolica prohibemus, ut infra clausuras locorum vestrorum nullus rapinam seu furtum facere, ignem apponere,
sanguinem fundere, hominem temere capere vel interficere seu violentiam audeat exercere.

§ 16. (17) Praeterea omnes libertates et immunitates a praedecessoribus nostris Romanis Pontificibus locis
vestris concessas, necnon libertates et exceptiones saecularium exactionum a regibus et principibus vel aliis
fidelibus, rationabiliter vobis indultas, auctoritate apostolica confirmamus et praesentis scripti privilegio
communimus.

§ 17. (18) Decernimus ergo, ut nulli omnino hominum liceat praefatas domos retinere, perturbare aut eorum
possessiones auferre vel ablatas retinere, minuere seu quibuslibet vexationibus fatigare sed ea omnia integra
conserventur eorum pro quorum gubernatione ac sustentatione concessa sunt usibus omnimodis profutura, salva
Sedis Apostolicae auctoritate, dioecesanorum episcoporum canonica iustitia et in supradictis decimis
moderatione concilii generalis.

§ 18. (19) Si qua igitur in futurum ecclesiastica saecularive persona hanc nostrae constitutionis paginam sciens
contra eam temere venire tentaverit, secundo tertiove commonita, nisi reatum suum congrua satisfactione
correxerit, potestatis honorisque sui careat dignitate, reamque se divino iudicio existere de perpetrata iniquitate
cognoscat et a sacratissimo Corpore et Sanguine Dei et Domini Redemptoris nostri Jesu Christi aliena fiat, atque
in extremo examine districtae subiaceat ultioni. Cunctis autem eisdem domibus, sua iura servantibus, sit pax
Domini nostri Jesu Christi, quatenus et hic fructum bonae actionis percipiant et apud districtum Iudicem praemia
aeternae pacis inveniant. Amen, amen. Notas fac mihi Domine vias vitae.
Ego Innocentius Catholicae Ecclesiae episcopus.
Ego Stephanus S. Mariae Transtyberim tit. S. Calixti Presb. Card
Ego Otho S. Nicolai in Carcere Diac. Card.
Ego Rainaldus Ostiensis et Vellitrensis episcopus.
Ego Rainerius S. Mariae in Cosmedin Diac. Card.
Ego Ricchardus S. Angeli Diac. Card.
Ego fr. Jacobus episcopus Praenestinus.
Datum Laterani per manum F. Jacobi de Ordine Fratrum Praedicatorum S. Romanae Ecclesiae Vice-cancellari,
VI Kal. Maii, Indictione XI, Incarnationis Dominicae anno MCCXLIV, Pont. vero Domini Innocentii Papae
Quarti, anno primo.

Hh. 2, 7; Torelli IV. 391-393; Empoli 166-169; Berger 658; Potthast 11353; Schier, ff.
12v-14; Colinas, 41.
25

