Et ut filiam Lotharii de fonte levaret, magnas ope exinde expendit. Eo anno ivit Papiam; et post omnia exenia
augustali tributa, emit ex palatio eiusdem imperatoris vestimenta baptismalia quingentos aureos, ex auro ornata,
bissina alba; et suscepit filiam praedicti augusti nomine Rotrudam, quam mihi porrexit, et manibus meis vestivi
et calciamenta in pedibus decoravi auro et iacintho ornata, et postmodum missas ad augustum celebravit.
Pariter Ermengarda augusta stipata puellis, induta clara veste, aureo circumdata limbo, cunligata crines vittis,
iacintinis gemmis, prosobsi velata, facies stillatas sarduisque, smaragdis, auro.
Et ante introitum missarum fatebat, se exardescere siti, et bibit occulte plenam fialam vini peregrini, et post haec
caelesti participavit mensae infra palatium eiusdem civitatis in monasterio sancti Michaelis.
172. Igitur tempore illo, die 7. mense Madii dedicatio basilicae sancti Michaelis, hic Ravennae pluit sanguinem.
Indictione 2, 8. eiusdem mensis, in vigilia noctis apparuit in caelum signum mirabile discurrentium inter se
stellas ab oriente in occidentem velocissimum cum luna 20.
Item die quinta mensis Madii, indictione 3. factus est meridie sol tenebrosus nimis per universum mundum usque
ad horam nonam. Et apparuit in caelum stellam ardens tanquam facula, superans virtutem solis, et aliqua modica
sub ipsius quasi passos duos ibant ab orientem in occidentem, et post virtutem radiat solis, iterum candor earum
in ipsis erat stellis.
Mortuusque est Lodovicus imperator, ut aiunt quidam, ipsa die. Et successit Lotharius, filius eius, post eum. Et
antequam hic moreretur augustus, divisit imperium suum inter reges filios suos: Lotharius augustus maxima
pars, Pipinus Aquitania regnum, Lodovicus Baioariae. Hiis Ermengardae filii.
Ad Carolum vero plus fertilem et optimam largivit partem, et Giselam, filiam suam, tradidit marito Curadum
nomine, piissimushomo. Hic et haec Iudit augusta parturit. Mortuo autem Lodovico, semper bellum inter
germanos fuit, eratque pax, sed instabilis. 173. His itaque gestis, sensit Georgius archiepiscopus, quod legati
sedis apostolicae Franciam ire deberent ad impetrandum inter fratres pacem: misit missos suos ad Lotharium
augustum, ut peteret ad Gregorium papam, quatenus ipse cum legatis Romanis Franciam pergeret. Factumque est
ita; et ivit cum maledictione apostolica.
Et putans se ipse Georgius vicem apostolicam tenere, ivit cum equis 300, qui diversa portabant onera; et sumpsit
secum aurummultum et argentum, depopulata gaza ecclesia, et coronas aureas, quas beatus Petrus antistes fecit,
et calices et patenas aureas etdiversa vascula et argentea et aurea, et gemmas de cruce et coronis, quas demolivit,
secum detulit, ut ad omnes larga manu largiret.
Cogitansque, quod per eam posset subvertere imperatorum corda, ut exiret desub potestate Romano pontificis; et
privilegia, quae Maurus et ceteri pontifices Ravennenses meruerunt a sacris principibus, omnia deportabat.
174. Et pervenit cum legatis Romanis usque ad imperatorem, et invenerunt eum in campo praelii in loco qui
dicitur Fontaneum, contra Carolum dimicantem. Tantaque plenitudo exercitus Lotharii erat, ut aiunt, ut nulla
quadrupedia aut minuta volatilia evadere vel transvolare potuissent.
Igitur inito certamine die sabbato post esterno die sancti Iohannis baptistae, diversa inter se miscebant lucida
tela. Sonant arma, humeris ventilantur splendida scuta, tremebant multi animo, se terga dabant, pavida corda et
gemitos immensos, cadebant corpora ferro.
Lotharius armatus se medium mersit in hostes, videns victos suos fugientes passim undique, nec erat quies
secantium gladiis membra. In media inimicorum, ut dixi, arma deventus, non ex eius lateri qui posset auxilium
erant praebere, sed 'solus acer multa demolivit cadavera hasta.' Bella solus vicit, sed sui omnes terga dederunt.
Crinito sedens sonipede, pictas ornatus faleras ostro, calce equo percutit, inimicos morsibus vastans. Qualis in
hoste solus, decem sicut ille fuissent imperium divisum non esset, nec tantos in sedilia reges.
Interea versa est victoria in manus Caroli. Adiuvabat eum Lodovicus frater suus Baioariorum rex. Sed postquam
venit Pipinus filius Pipini Lotharii nepos rex Aquitaniae, cunfortatus exercitus Lotharii, iterum commissum est
bellum, et aliquanti ex parte Caroli ceciderunt, quia erant vagi per loca. Quos colligentes se, inito certamine, ex
parte Lotharii et Pipini ceciderunt amplius quam 40 milia hominum.
80

