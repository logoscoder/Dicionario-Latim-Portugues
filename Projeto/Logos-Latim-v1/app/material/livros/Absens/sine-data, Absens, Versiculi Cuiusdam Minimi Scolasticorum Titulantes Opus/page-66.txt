rogum post nimium calefactum, acetum acerrimum super illud iussit fundi; et coactus pontifex ibidem diutissime
intueri, amisit amborum lumina oculorum.
139. Interea Ravennenses, qui et Melisensis, sicut incertis de suis vinctis, inter se varios sermones trahebant, et
moesta ex die nefanda acre valde in luctu morabantur.
Dies vero quadam, praeveniente diluculo, antequam alas raperet, quadriga submota, humida nox, dum armati
pelago specularentur, procul in pontu intuentes, ecce maxima navis discurrens per vitrea rura, fortiterque
sulcabat vitreos campos. Gubernator vero postquam aspexit moenia urbis, cuntorsit clavos, coepit navis
circumflectere cursum, praeterit portus, adhaerens Eridani litus.
Tunc adventui viri omnes exierunt ex urbe armatis manibus, induti corpora ferro. Corda pavor pulsans, pallidos
omnes colores, agnoscunt captos, lacrimis coeperunt inter se fundere.
Et interrogaverunt ex eis virum, qui prae omnibus erat, dixeruntque ad eum: 'Testamur caput animamque tuam,
ut non mendatia fingas, quia non est in tempore hoc tota fides, sed fraus periuriaque in hoc praesenti seculo
regnat.'
Tunc ille tendens ad sidera palmas ad caelumque lumina torquens, vocem cum magno gemitu dedit: 'Testor
caelum et terram per intemeratam fidem et inviolabilem aethereum regnum, mendatia non fingam falsamve
inaniam non dicam - mendax et inprobus mendatia diligit semper.' Dixerat, et omnes intenti cunticuerunt, super
eum erant pendentia hora, et cunspicientes eum omnia agmina circum, exposuit eis quae viderat, omnia letalia
verba. Et elevata voce fleverunt; feriens aethera clamor, gemuitque terra et insonuerunt montes.
140. Tunc elegerunt sibi Ravennenses praestantiorem virum, ymeneos Iohanicis filium, nomine Georgium, qui
illo tempore prudens in verbis, providens in cunsilio, verax in sermonibus et in omni elegantior gratia.
Devoverantque se universi pariter praeceptis eius, et quisquis esse inobediens, vindicaretur.
Ille vero murino sedens sonipede, extrinsecus lustrata Italia, sexta reversus est hora, et ait ad socios: 'Demus
excubias istis, quo peragravimus, civitates. Fateor ex ore serpentis, qui ex Bizantie ponto hic delatus est, cuncti
ex eo tetrum bibimus venenum. Et tumidis corde Danais terga non demus. Estote fidentes! Praeparate, necesse si
est, animus pugnae et date robustissima pectora ac ferrea; adhibite socios et terribili clangite tuba. Ite velocius,
subponite civibus: noctem nigrantem, foederati viri de montuosis veniant locis.
'Toxos adhibete in armis, cuntortum cervinum tendite nervum, ut segetes spicula iacite, volatile lignum. Prima
pubes castramovat cum iuvenilibus armis; sonent arma, humeris clarescant splendentia scuta, lanccas excutite,
fulgore aeris rutilent aequora maris. Sinite vestrorum parentum matura corpora, et vetulorum misereatur
senectute. Copia sit illis ecclesia, pars orandi, cum sacerdotibus eant, caeleste auxilium quaerant et ad aram thura
crement et hostia sancto altari ferant.
'In propugnacula per diem nobis igniformus contrarius sistit, purpureus nasci, sed postquam in aethere vectus,
oceanum relinquens; cum se aderit, polo igneos exuflans radios, humo quadrigis reddiderit, quaerite pupuleas et
nudo incidite ferro, nonnulli bipennas sumat, intonsa serrate viburna, texite arbustis virgis et miscite querno;
scenofactoreis operam date. Capita ab ardore defendite vestra. Nullus sit ignavus, ubi primum acciderit signum,
nulli eum metus nullaque sententia tradet.
'Omnes Ravennae coetus omnesque certamina ponant. Qui valet pedum cursu et qui viribus pectore audax,
pigrum non sustineat,sed iaculo tepente sagittas. . . . Hoc videntes socios praeparant animos pugnae.
'Non paveatis muros vestra defendere dextra; socios iungentur vobis ex suburbano undique, qui nostram
defendant arcem et civitatem salvent. Sint tuta litora et per omnes vigiliae portus. Sarxena excubet; Cervia
aequoris ad nonas papia armis flavia instet, quae curva vocatur Cesena; Pipilienses viri adhaereant Sapis portus,
iuxta cunscendant fluctusque marinos; coloni decumani speculentur iuxta portus Candiani; Livienses accolae
instent in litore curvo; Bedente vetere amne castra Faventina scrutentur post Lachernum portus et Eridani ora;
Cornelienses acies lustret Coriandri campos et loca omnia circa; phalanges armatae Bononienses, transmisso
Eridano, Porte-Lionis servent planceta.'

66

