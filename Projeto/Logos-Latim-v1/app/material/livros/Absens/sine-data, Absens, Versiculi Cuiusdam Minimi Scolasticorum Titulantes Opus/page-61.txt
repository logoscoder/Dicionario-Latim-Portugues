deglutissent; si quis ipso gladio interfecissent, cruor vero mortem eorum nobis ostenderet.' Et multa alia
opinabant lugentes populi, submissi humo, capillos et barbas extrahentes, unguibus ora foedantes, vestes a
pectore scindentes, fratres et cognatos, filios et nepotes plorantes, amissos cunsanguineos requirentes, tota
cives finierunt ebdomada in lamento.
129. Tunc sanctus vir Damianus videns hanc civitatem in tanto luctu morantem, ipse se, in maximis dedit
lamentis. Die dominico praedicavit ieiunium, ut secunda, tertia et quarta feria incessanter Deum
deprecaretur, ut de caelo auxilio divino muniti, alicui hoc excidium revelaret.
Praesul vero praecepit populo, ut segregatim incederet. Ipse cum clericis et monachis in unam partem,
laici vero, senes, adolescentes et pueri unus praecepit ut esset chorus; nuptae vero mulieres et innuptae,
viduae et puellae in alteram partem; turma vero pauperum separatim. Non omnes in unum incedebant,
sed separatim, quasi medio iactu lapidis.
Sacerdotes vero, sanctis depositis vestibus, saccos induti sunt, et sparso in capitibus cinere et pedibus
nudis incedebant. Omnes nobiles et ignobiles ciliciis se operierunt, inculta capita squallidaque barba
moerendo incedebant. Matronae, depositis vestibus iocunditatis, lugubrem indutae sunt vestes. Omnes
decalvabant vertices suas et cutem nudabant. Speciositas virginum sublata est abstulerunt a se mutatorias
vestes et pallia proieceruntque a se inaures et anulos et dextralia et pereselidas et munilia et olfactoria et
acus et specula et lunulas et liliola praesina et laudosias et omnia iocunda et cuncupiscibilia proiecti,
carmen lamentationis indutae sunt.
Parvuli ab uberibus matris suspensi sunt; planctus hominum, mugitus parvulorum, fletus matrum,
mugitus bovum, innitus equorum, balatus pecorum, ceterumque feminarum, animalium, tota civitas
cunclamabant.
Expletis tribus diebus afflictionis, ante solis occasum omnipotens Deus, qui revelat profunda de tenebris et
abscondita producit in lucem, fecit mirabilia, qualia nunquam in gentibus audita sunt. Ab amphitheatro,
quod fuit priscis temporibus iuxta porta quae vocatur Aurea, usque ad iam dictam posterulam factus est
quasi crepitus et sonitus ingens, et elevatus est fumus quasi nebula, et hiens terra omnes mortuos, quos
infra se clausos habuit, quos Posterulenses demoliti sunt, cum nimio foetore in suo sinum ostendit. Tunc
populi, audito sonitu, ad foetorem currentes, invenerunt singuli mortuos suos per singulas casas, infra
plagas vermes nutrientes.
Tunc adprehenderunt homicidas, iudicaverunt eis digna factis et regionem ipsam cum haedificiis
subverterunt et ad nihilum redigerunt, et vocaverunt illam regionem Latronum usque in praesentem
diem. Non solum ipsi, sed et coniuges et filii eorum diversos modos poenarum perpessi sunt. De rebus vero
eorum nihil aliquis contingere voluit, sed pyrae traditae sunt ad pontem qui vocatur Milvius, qui nuper
diruptus est, et idem in ipsa regionem fuit Latronum iuxta tribunal monasterii beati cunfessoris Christi
Severini.
130. Igitur fuit in hac civitate Ravennae vir religiosissimus et bonae famae; et quando ad Ursianam
ecclesiam veniebat, eiusque superiori columnae templi parte murorum scapulae adhaerebant. Ante
introitum missarum psalmos cantabat, cum nullo homine aliquando ibidem colloquia habebat, et post
introitum missarum semper in faciem pontificis intuebatur.
Quadam vero die iussit eum pontifex adire ad benedictionem sancti Apolenaris, ut esset particeps
pontificis mensae. Post extensum dapibus ventrem et fibras pectoris repleta essent musto, sed tamen sobrii
mente, interrogavit eum pontifex, quid hoc esset, quod in ecclesia semper in eius aspiciebat vultum.
At ille respondens, dixit: 'Non te intueor, optime praesul, tantum, quantum illum qui post tergum tuum
stat, cuius pulcritudinem non pleniter tolerare possum. Et cum sanctificas, iuxta te stat. Vultus tuus modo
non est ipse, qui tunc; est semper tecum ad missarum solemnia et nunquam te deserit.'
Post aliquot vero dies secessit in pace; et audierunt eum quidam dicentem ante tempus obiti sui, quod
quadam dominico die, dum nocte antiphonam ad benedictiones cantarent omnes et dicerent: 'Montes et
colles cantabant coram Deo laudes,' testificabat hic, quod etiam ipsi lapides ecclesia, columnae et lastae
atque latere, tegulae necnon etiam omnia metalla, praedicta antiphonam simul cum omnibus cantabant.
61

