95. Redeamus ad antiquam historiam, quod in tempore istius Petri pontificis, ut aiunt quidam, factum. Eo
namque tempore post fundamentum ecclesiae positum tota Italia vexatione maxima exagitata est. Tunc illis
temporibus in Cesarea iuxta Ravenna a Longino praefecto palocopiam in modum muri propter metum gentis
extructa est. Deinde paulatim Romanus defecit senatus, et post Romanorum libertas cum triumpho sublata est. A
Basilii namque tempore consulatum agentis usque ad Narsetem patricium provinciales Romani ubique ad
nihilum redacti sunt.
Post haec vero exierunt Langobardi et transierunt Tusciam usque ad Romam, et ponentes ignem,
PetramPertusam incendio cuncremaverunt. Et construxerunt praedicti Langobardi Forum Corneli, et
cunsummata est civitas ab eis. In diebus illis excitata est gens Avarorum, in Pannonia deventi sunt. Narsisque
patricius obiit Romae, postquam gessit multas victorias in Italia cum denudatione omnium Romanorum Italiae,
in palatio quievit; nonagesimo quinto vitae suae anno mortuus est.
96. Igitur imperante Iustino II. anno 6. nepos Iustiniani, Alboin rex Langobardorum a suis occisus est in palatio
suo, iussu uxoris suae Rosmundae, 4. Kal. Iulias. Causa vero interfectionis suae, quam scimus, non
praetermittam, sed alacriter in medio proferam, ut caveatis.
Quadam vero die, dum laetus duceret prandii horam, et cibus regius sibi ablatus fuisset, et crapula vini
subsecutus esset, inter cetera pocula iussit deferri caput soceri sui, Rosmundae patris. Quod adductum iussit eum
implere bacho usque ad summum, et sic eum totum ebibit; biberunt omnes simul vino laetificati. Tunc praecepit
rex pincernae implere caput usque ad summum et Rosmunda uxori sua dari. Quod capud erat ex auro ligatum
optimum margaritisque et diversis preciosissimis gemmis infixum.
Quo porrecto, ait rex: 'Bibe per totum.' Illa mox ut accepit, gemuit, sed fronte serena dixit: 'Iussa domini mei
alacriter expleam.' Postquam bibit, reddidit pincernam, dolorem geminavit in corde, duritie in pectore servans.
Non vagemus per multa, interfectionem prodamus. Vir autem in illis diebus in ipso erat regis palatio vir fortis,
nomine Helmegis, qui vesterariam reginae concubitu fruebat. Quem regina accersitum ortabatur, ut regem
extingueret.
Cui ille renuens voluntati, dixit: 'Absit a me, ut manum mean contra dominum meum regem levem. Tu scis, quia
vir fortissimus est, et non queo eum superare.'
Et illa: 'Quamvis non facias, ne sciat quis.' Et ille: 'Certe numquam hic sermo de ore meo egredietur. Alium
adibe interfectorem, ego non facio. Quando hoc facere voluisti, non debuisti te cum eo sociare, sed postquam rex
effectus, fidem serva.'
Tunc recepit se furibundam in cubiculum suum, cogitare coepit, quomodo maritum posset extinguere. Quae,
excogitato consilio, vocavit vesterariam suam et ait ad eam: 'Iura mihi, quod non prodas me neque denudes
consilium meum, et quaecumque dixero tibi, facito.' Postquam pollicita est, ut audistis, ait regina: "Animus meus
cotidie mecum expugnat in amore istius iuvenis, qui tecum cuncubuit. Pone ei decretum in occultum locum,
quando tecum dormire debeat, et dicito ei: "Repente furere cuncubitum, quia festinans ego non possum morari."
Et induam ego vestimenta tua posita in abdito, et non cognoscar.'
Quadam die ille, cum vellet cum vesteraria dormire, sicut solitus erat, illa monita dixit: 'Nisi veneris illa et illa
hora in tali abdito loco, non possumus amplexibus constringi, quia frequenter vocata non possum aspectu regina
deesse.'
Ille autem consentiens: 'Sic fiat,' inquit. Fecit illa, ut ammonita fuit, et omnia verba haec retulit regina. Hora
autem facta tenebrosa, induit se Rosmunda vestimenta mancipiae suae, et stans in loco, ubi ad cunsummanda
iniquitas fieri debere, tunc ille veniens, cum coepisset obsculari, subdita et levi voce dixit ad eum: 'Hora est iam,
revertar ad dominam meam, ne forte quaesita tribulatio mihi accrescat.' Tunc ille mansit cum ea in eodem loco,
illa se prosternente.
Postquam expleto scelere dixit ad eum: 'Qua ego sum?' Ille inquit: 'Vesteraria regina.' Cui illa subiunxit:
'Nonquid non Rosmunda regina sum? Nonne dixi tibi, quod sponte facere noluisti, cogam invite?' Ille vero, cum
agnovisset, quia regina esset, coepit plorare et dicere: 'Heu mihi, quid induxisti super me hoc peccatum? Quare
sine omni occidisti me gladio? Quis thorum regis aliquando maculavit aut reginam oppressit, sicut ego miser?'
43

