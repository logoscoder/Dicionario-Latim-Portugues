His igitur actis, omnes voces ad sidera mitterent, benedicent in caelum et terram laudibus resonabant. Tunc
imperat Georgius manu, iubet validas mutescere voces. Post haec autem rogaverunt eum viri religiosi
Melisenses, ut, sicut est vallata civitas in ambitu corona, ita intrinsecus excubias poneret.
Acquievitque petitioni eorum et divisit populum civitatis in undecimas partes; duodecima vero pars ecclesiae est
reservata. Unusquisque miles secundum suam militiam et numerum incedat, id est: Ravenna, Bandus Primus,
Bandus Secundus, Bandus Novus, Invictus, Constantinopolitanus, Firmens, Laetus, Mediolanensi, Veronense,
Classensis, partes pontificis cum clericis, non honore digni et familia et stratoribus vel aliis subiacentibus
ecclesiis. Et haec ordinatio permanet usque in praesentem diem.
141. Deflectamus ad aliam urbem stilum et de amissis nostris civibus per ordinem enarremus. Igitur Iustinianus
in achameniam versus, iussit deferri ante cunspectum suum Iohanici; quasi nescius in inlusionem interrogans de
eo, dicens: 'Nunquid iste est Iohanicis scriba?' Et ubi responsum est de eo, quia ipse est, surrexit altius divalia ira.
Arundinem deferri iubet et sub ungulis omnibus illius digitorum in furore. . . praecepit usque ad secundum
articulum; cartam calamoque dari imperat, ut scribat.
Quam cum accepisset, inter duos digitos calamum coegit. Noluit cum liquore, sed cum sanguine, quae fluebat
digitis, literasexaravit continentes ita: 'Deus, in adiutorium meum intende. Domine, ad adiuvandum me festina.
Libera me de inimicis meis, Deus meus, et de manu iniqui imperatoris istius.'
Et proiecit ipsam cartulam in faciem ipsius imperatoris in edra sedentis, dicens: 'Accipe, iniquissime, et satia te
sanguine meo.'
Et minatur divus, dicens: 'Quid, moriture, agis? Periet audacia tua.' Iussitque apparitoribus, ut duceret eum ad
locum vitae puniendum, et praeconem clamari iussit: 'Iohanicis Ravennianus ille facundus poeta, quia
invictissimo augusto cuntrarius fuit, inter duas fornices murina morte privetur.'
Electi sibi septam cervicem, vectes mittentes in anulos ferreos, levaverunt duriter desuper lapidem. Ille autem
flammantia lumina ad caelum retorsit, cum cruentis extendens cruentas ad sidera palmas. Expleta oratione, dixit
interfectoribus suis: 'Cras eademque ut nunc est hora interficietis imperatorem vestrum, et erit mecum ante
aequissimum iudicem. Sic dicetis illi.' Et extensum desuper lapidem unum, et aliam plathomam desuper viventi
in colla emissa fregit corpus eius, et relinquerunt eum mortuum. In tali tormento et martirio vitam finivit.
142. Alia vero die, hora qua praedixerat ille, irruentes super imperatorem, non sustinentes populi eius
malignitates, occiderunt eum. Alii latus inter et ilia lancea figunt, alii telo transfundunt inguines, renes. Vomebat
cruor, et sparsis crinibus aulam, ligatis stuppa pedibus, per clivum tractus ad ima, laceratus, frigidum corpus
irruit mors obscura tenebris.
Diversis circumspiciunt, uno ense arreptus, comam cuncludens manu, capite avulsus divali, stridens, micanti
ferro, traiecit corpore humo. Consilioque inito inter se, cundiderunt illud sacco et miserunt per totam Ytaliam.
Soror vero praedicti Iohanicis hoc audiens, cum fletu caelestem Dominum rogabat, ut videret Iustiniani ablatum
capud, sicut rumor erat, et statim obcunberet morte. Factum est autem, cum per singulas plateas duceretur iam
dictum capud in summitate lanceae fixum, nunciatum est ad praefatam feminam, quod truncatum capud inde sit
ferendum. Quae subito in superiora ascendit domus, per fenestram respiciens, stare illum portatorem rogavit; et
cum diutissime idem intueretur, lacrimis obortis pectusque replevit, agens gratias Deo, quia quod desideravit
cunspexit. Et dum vellet se ad fenestram deflectere, cecidit retro et quassata mortua est.
143. Post mortem vero Iustiniam augusti levaverunt super se Pelasgi novum imperatorem, et cunstituerunt eum
dominum universae terrae, ac imperium cunfirmatum fuit in manu eius.
Dixit ad Felicem pontificem: 'Revertere in terram tuam et in sedem tuam.' Cui pontifex respondens, dixit: 'Quo
revertar, aut quo vadam?' Et imperatorem ad eum: 'Et quare non? Pro qua causa?' Respondit pontifex: 'Lumina
oculorum amissa habeo. Omnes fortunae meae ecclesia hic cunsumptae sunt, et quas antecessores tuos, pii
principes, in ornamenta ecclesia dederunt, detulerunt, in hac deportata sunt civitate, et nihil remansit nisi ambitus
murorum.'

67

