'Beati Apolenaris sacerdotis basilica, mandante vero beatissimo Ursicino episcopo, a fundamentis Iulianus
argentarius aedificavit, ornavit atque dedicavit, consecrante vero beato Maximiano episcopo die Non. Maiarum
ind. XII, octies p. c. Basilii.' In ardica beati Vitalis ita invenietis:
'Beati martiris Vitilis basilica, mandante Eclesio vero beatissimo episcopo, a fundamentis Iulianus argentarius
aedificavit, ornavit atque dedicavit, consecrante vero reverentissimo Maximiano episcopo sub die XIII [Kal.
Mai] sexies p. c. Basilii iunioris [v. c., indictione X].' Corpus vero beati Probi cum ceteris sanctorum pontificum
corporibus iste sanctus vir aromatibus condivit et bene locavit, etin fronte ipsius ecclesiae beatorum Probi et
Eleuchadii et Caloceri effigies tessellis variis decoravit, et sub pedibus eorum invenietis. . . . . . . . . . . .
78. Navigaverat iam hic beatissimus antea partibus orientalis, sicut ipse in suis voluminibus loquitur dicens: 'In
Alexandria vero nulla extrinsecus mali causa, sed quod genus hominum ferox, seditiosum, semper inquietum est,
civile inter se motum est bellum; non virtutis merito, neque ob defensionem, sed ob necem atque interitum
civium, commoti universi praefectum suum intra ecclesiam occiderunt, quod iam antea aliquanti similiter
episcopum suum accusantes hereticum interfecerant. Quo comperto, imperator in iram versus, funditus civitatem
iussit everti. Denique misso alio praefecto nomine Laudicio, intra ipsam civitatem 40 viros per singulas regiones
in ligno suspendit. Sed tunc elaboravit Dioscorus, eiusdem [urbis] episcopus, et manifeste posuit animam suam
pro ovibus suis; electique ex heremo monachi aput imperatorem properant atque [pro] excessu civium veniam
exorant. Tunc imperator cessit sacerdotibus et deinceps cavere a talibus mandavit. Huic episcopo apud
Alexandriam Timotheus successit, quem ego navigans orientem in sua civitate bene administrantem vidi. Sed
ante pauca Nazarba civitas Ciliciae terraemoto facto concidit, in qua perisse ferunt amplius 30 milia hominum.'
Haec pontificis verba sunt. Post beatum Ierohimum et Orosium vel alios historiographos iste in cronicis
laboravit, et ipsossecutus, per diversos libros nobiliorum principum, non solum inperatorum, sed et regum et
praefectorum, suam propriam chronicam exaravit.
79. Istius vero temporibus pugna facta est inter Gothos et milites exercitus Narsis in Kal. Octubris in Canpania;
et caesi sunt Gothi, et corpora hominum Gothorum multa mortua sunt, et occisus est Theia rex Gothorum a
Narsi. Et reversus est in pace et venit Lucam, expulit inde Gothos mensis Septenbris. Et restituta est civitas Foro
Cornelii ab Anthiocho praefecto. Et iterum venit Ravenna praedictus Narsis cum victoria magna; deinde ivit
Romam, et perrexit in Canpaniam in castrum Cumas et ibi moratus est.
Post haec autem Manicheorum hereses exorta est in civitate Ravenna, quam orthodoxi christiani convincentes,
eiecerunt extra civitatem, in loco qui dicitur Fossa Sconii iuxta fluvium lapidibus obruerunt, et mortui sunt in
peccatis suis, et ablata sunt mala a Ravenna. Post tertium vero annum signum ruboris apparuit in caelum die 11.
mensis Novembris; mortuusque est papa Pelagius die 3. mensis Martii. Tunc Narsis patricius cum exercitu suo
Romam perrexit. Et in ipso tempore multa signa et prodigia facta sunt circa Ravennam, ita ut multi signarent res
suas et domos et vasa, ut agnoscerentur, et a multis apparebant visiones in die, quasi homines secum loquentes
facie ad faciem. Et pugnaverunt contra Veronenses cives, et capta est Verona civitas a militibus 20. die mensis
Iulii. Et visum est aliud signum magnum et terribile, et ecce in aere quasi hominum pugna inter se dimicantes
velut in praelium 8 Kal. Augusti, hora diei tertia die 2. feria, et exinde territi sunt multi.
Hora est iam claudendi hanc lectionem, ut quod sequitur crastino audiamus.
80. Fecitque duo crismataria vascula, quorum unus libras habuit quatuordecim, mirifice anagrifa operatione, sed
ante tempus nuper periit Petronacis archiepiscopi tenporibus, aliud vero permanet in praesenti, pulcherrime
operatum, in quo legitur:
'Servus Christi Maximianus archiepiscopus hunc crismatarium ad usus fidelium fecit fieri.' Iussit ipse endothim
bissinam preciosissinam, cui similem nunquam videre potuimus, aculis factam, omnem Salvatoris nostri
historiam cuntinentem. In sancto die epiphaniae super altarium Ursianae ecclesiae ponitur. Sed non tota
cunplevit; succesor ipsius explevit unam partem. Quis similem videre potuit? Non potest aliter aestimare ipsas
imagines aut bestias aut volucres, quae ibi factae sunt, nisi quod in carne omnes vivae sint. Et ipsius Maximiani
effigies in duobus locis praeclare factae sunt, una maior et altera minor, sed nulla inter maiorem et minorem
distantia est. In minore habet literas exaratas, continentes ita: 'Magnificate Dominum mecum, qui me de stercore
exaltavit.'

38

