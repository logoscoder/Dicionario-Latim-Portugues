pr. Si ad libertatem proclamaverit is cuius nomine noxale iudicium susceptum est, sustineri debet id iudicium, quoad de
statu eius iudicetur: et sic, si quidem servus fuerit pronuntiatus, noxale iudicium exercebitur, si liber, inutile videbitur.
1. Si quis pro servo mortuo ignorans eum decessisse noxale iudicium acceperit, absolvi debet, quia desit "desiit" verum
esse propter eum dare oportere.
2. Hae actiones perpetuae sunt locumque habebunt tamdiu, quamdiu servi dedendi facultatem habemus: nec tantum
nobis, verum etiam successoribus nostris competent, item adversus successores, sed non quasi in successores, sed iure
dominii. Proinde et si servus ad alium pervenisse proponatur, iure dominii noxali iudicio novus dominus convenietur.
9.4.43
Pomponius libro octavo epistularum
Servi, quorum noxa caput sequitur, ibi defendendi sunt, ubi deliquisse arguentur: itaque servos dominus eodem loco
exhibere debet, ubi vim intulisse dicentur et carere omnium dominio potest, si eos non defendat.

DOMINI NOSTRI SACRATISSIMI PRINCIPIS
IUSTINIANI
IURIS ENUCLEATI EX OMNI VETERE IURE COLLECTI
DIGESTORUM SEU PANDECTARUM
liber decimus

( Th. Mommsen & P. Krueger, Corpus Iuris Civilis, I, Berlin, 1954 ).

* 10.1.0. Finium regundorum.
* 10.2.0. Familiae erciscundae.
* 10.3.0. Communi dividundo.
* 10.4.0. Ad exhibendum.
10.1.0. Finium regundorum.
10.1.1
Paulus libro 23 ad edictum
Finium regundorum actio in personam est, licet pro vindicatione rei est.
10.1.2
Ulpianus libro 19 ad edictum
pr. Haec actio pertinet ad praedia rustica, quamvis aedificia interveniant: neque enim multum interest, arbores quis in
confinio an aedificium ponat.
1. Iudici finium regundorum permittitur, ut, ubi non possit dirimere fines, adiudicatione controversiam dirimat: et si
forte amovendae veteris obscuritatis gratia per aliam regionem fines dirigere iudex velit, potest hoc facere per
adiudicationem et condemnationem.
10.1.3
Gaius libro septimo ad edictum provinciale
Quo casu opus est, ut ex alterutrius praedio alii adiudicandum sit, quo nomine is cui adiudicatur in vicem pro eo quod
ei adiudicatur certa pecunia condemnandus est.
10.1.4
Paulus libro 23 ad edictum
pr. Sed et loci unius controversia in partes res scindi adiudicationibus potest, prout cuiusque dominium in eo loco iudex
compererit.
1. In iudicio finium regundorum etiam eius ratio fit quod interest. Quid enim si quis aliquam utilitatem ex eo loco
percepit, quem vicini esse appareat? Non inique damnatio eo nomine fiet. Sed et si mensor ab altero solo conductus sit,
condemnatio erit facienda eius, qui non conduxit, in partem mercedis.

