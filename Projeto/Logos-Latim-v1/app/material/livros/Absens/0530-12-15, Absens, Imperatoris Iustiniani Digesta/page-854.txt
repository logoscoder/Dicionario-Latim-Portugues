1. Tales patrono operae dantur, quales ex aetate dignitate valetudine necessitate proposito ceterisque eius generis in
utraque persona aestimari debent:
38.1.17
Paulus libro singulari de iure patronatus
Nec audiendus est patronus, si poscit operas, quas vel aetas recusat vel infirmitas corporis non patiatur vel quibus
institutum vel propositum vitae minuitur.
38.1.18
Paulus libro 40 ad edictum
Suo victu vestituque operas praestare debere libertum sabinus ad edictum praetoris urbani libro quinto scribit: quod si
alere se non possit, praestanda ei a patrono alimenta:
38.1.19
Gaius libro 14 ad edictum provinciale
Aut certe ita exigendae sunt ab eo operae, ut his quoque diebus, quibus operas edat, satis tempus ad quaestum
faciendum, unde ali possit, habeat:
38.1.20
Paulus libro 40 ad edictum
pr. Quod nisi fiat, praetorem ipsam patrono denegaturum operarum praestationem: idque est verum, quia unusquisque,
quod spopondit, suo impendio dare debet, quamdiu id quod debet in rerum natura est.
1. Ex provincia libertum Romam venire debere ad reddendas operas Proculus ait: sed qui dies interea cesserint, dum
Romam venit, patrono perire, dummodo patronus tamquam vir bonus et diligens pater familias Romae moraretur vel in
provinciam proficiscatur: ceterum si vagari per orbem terrarum velit, non esse iniungendam necessitatem liberto ubique
eum sequi.
38.1.21
Iavolenus libro sexto ex Cassio
Operae enim loco edi debent ubi patronus moratur, sumptu scilicet et vectura patroni.
38.1.22
Gaius libro 14 ad edictum provinciale
pr. Cum patronus operas stipulatus sit, tunc scilicet committitur stipulatio, cum poposcerit nec libertus praestiterit. Nec
interest, adiecta sint haec verba "cum poposcero" an non sint adiecta: aliud enim est de operis, aliud de ceteris rebus.
Cum enim operarum editio nihil aliud sit quam officii praestatio, absurdum est credere alio die deberi officium, quam
quo is vellet, cui praestandum est.
1. Cum libertus promiserit patrono operas se daturum neque adiecerit "liberisque eius", constat liberis eius ita demum
deberi, si patri heredes extiterint. Heredes tamen extitisse liberos parenti ita demum prodesse ad operarum petitionem
Iuliano placet, si non per alium heredes extiterunt. Itaque si quis exheredato emancipato filio servum eius heredem
instituerit et per eum servum heres extiterit filius, repelli eum ab operarum petitione debere, perinde ac repelleretur
patronus, qui operas non imposuisset vel quas imposuit revendidisset.
2. In omnibus operis praecipue observandum est, ut temporis spatia, quae ad curam corporis necessaria sunt, liberto
relinquantur.
38.1.23
Iulianus libro 22 digestorum
pr. Hae operae, quas libertus promittit, multum distant a fabrilibus vel pictoriis operis. Denique si libertus faber aut
pictor fuerit, quamdiu id artificium exercebit, has operas patrono praestare cogitur. Quare sicut fabriles operas quis
potest sibi aut Titio stipulari, ita patronus a liberto operas sibi aut Sempronio recte stipulatur: et libertus obligatione
solvetur, si tales operas extraneo dederit, quales patrono praestando liberaretur.
1. Si patroni plures consulto in diversas regiones discesserint et liberto simul operas indixerint, potest dici diem
operarum cedere, sed libertum non obligari, quia non per eum, sed per patronos staret, quo minus operae dentur, sicut
accidit, cum aegrotanti liberto operae indicuntur. Quod si diversarum civitatium patroni sint et in sua quisque moretur,
consentire debent in operis ab eo accipiendis: durum alioquin est eum, qui se liberare potest decem diebus operando,
simul operis indictis, si in accipiendis non consentiant, compelli ad praestandam alteri quinque operarum
aestimationem.
38.1.24
Iulianus libro 52 digestorum
Quotiens certa species operarum in stipulationem deducitur, veluti pictoriae fabriles, peti quidem non possunt nisi
praeteritae, quia etsi non verbis, at re ipsa inest obligationi tractus temporis, sicuti cum ephesi dari stipulemur, dies
continetur. Et ideo inutilis est haec stipulatio: "Operas tuas pictorias centum hodie dare spondes?" Cedunt tamen operae
ex die interpositae stipulationis. Sed operae, quas patronus a liberto postulat, confestim non cedunt, quia id agi inter eos
videtur, ne ante cederent quam indictae fuissent, scilicet quia ex commodo patroni libertus operas edere debet: quod in
fabro vel pictore dici non convenit.
38.1.25

