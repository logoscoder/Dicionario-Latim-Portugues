* 38.2.0. De bonis libertorum.
* 38.3.0. De libertis universitatium.
* 38.4.0. De adsignandis libertis.
* 38.5.0. Si quid in fraudem patroni factum sit.
* 38.6.0. Si tabulae testamenti nullae extabunt, unde liberi.
* 38.7.0. Unde legitimi.
* 38.8.0. Unde cognati.
* 38.9.0. De successorio edicto.
* 38.10.0. De gradibus et adfinibus et nominibus eorum.
* 38.11.0. Unde vir et uxor.
* 38.12.0. De veteranorum et militum successione.
* 38.13.0. Quibus non competit bonorum possessio.
* 38.14.0. Ut ex legibus senatusve consultis bonorum possessio detur.
* 38.15.0. Quis ordo in possessionibus servetur.
* 38.16.0. De suis et legitimis heredibus.
* 38.17.0. Ad senatus consultum Tertullianum et Orphitianum.
38.1.0. De operis libertorum.
38.1.1
Paulus libro singulari de variis lectionibus
Operae sunt diurnum officium.
38.1.2
Ulpianus libro 38 ad edictum
pr. Hoc edictum praetor proponit coartandae persecutionis libertatis causa impositorum: animadvertit enim rem istam
libertatis causa impositorum praestationem ultra excrevisse, ut premeret atque oneraret libertinas personas.
1. Initio igitur praetor pollicetur se iudicium operarum daturum in libertos et libertas.
38.1.3
Pomponius libro sexto ad Sabinum
pr. Operas stipulatus ante peractum diem operam eius diei petere non potest.
1. Nec pars operae per horas solvi potest, quia id est officii diurni. Itaque nec ei liberto, qui sex horis dumtaxat
antemeridianis praesto fuisset, liberatio eius diei contingit.
38.1.4
Pomponius libro quarto ad Sabinum
A duobus manumissus utrique operas promiserat: altero ex his mortuo nihil est, quare non filio eius, quamvis superstite
altero, operarum detur petitio. Nec hoc quicquam commune habet cum hereditate aut bonorum possessione: perinde
enim operae a libertis ac pecunia credita petitur. Haec ita Aristo scripsit, cuius sententiam puto veram: nam etiam
praeteritarum operarum actionem dari heredi extraneo sine metu exceptionis placet. Dabitur igitur et vivo altero
patrono.
38.1.5
Ulpianus libro 15 ad Sabinum
Si quis operas sit stipulatus sibi liberisque suis, etiam ad postumos pervenit stipulatio.
38.1.6
Ulpianus libro 26 ad Sabinum
Fabriles operae ceteraeque, quae quasi in pecuniae praestatione consistunt, ad heredem transeunt, officiales vero non
transeunt.
38.1.7
Ulpianus libro 28 ad Sabinum
pr. Ut iurisiurandi obligatio contrahatur, libertum esse oportet qui iuret et libertatis causa iurare.
1. Plane quaeritur, si quis liberto suo legaverit, si filio suo iuraverit se decem operarum nomine praestaturum, an
obligetur iurando. Et Celsus iuventius obligari eum ait parvique referre, quam ob causam de operis libertus iuraverit: et
ego Celso adquiesco.
2. Iurare autem debet post manumissionem, ut obligetur: et sive statim sive post tempus iuraverit, obligatur.
3. Iurare autem debet operas donum munus se praestaturum, operas qualescumque, quae modo probe iure licito
imponuntur.
4. Rescriptum est a divo Hadriano et deinceps cessare operarum persecutionem adversus eum, qui ex causa
fideicommissi ad libertatem perductus est.

