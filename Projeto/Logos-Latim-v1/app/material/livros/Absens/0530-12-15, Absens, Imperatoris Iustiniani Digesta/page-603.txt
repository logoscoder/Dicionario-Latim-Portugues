pr. Aristo scribit non solum creditoribus, sed et heredi instituto praetorem subvenire debere hisque copiam
instrumentorum inspiciendorum facere, ut perinde instruere se possint, expediet nec ne agnoscere hereditatem.
1. Si maior sit hereditas et deliberat heres et res sunt in hereditate, quae ex tractu temporis deteriores fiunt, adito
praetore potest is qui deliberat sine praeiudicio eas iustis pretiis vendere: qui possit etiam ea, quae nimium sumptuosa
sint, veluti iumenta aut venalicia, item ea quae mora deteriora fiant, vendere, quique praeterea curaturus sit, ut aes
alienum quod sub poena vel sub pretiosis pignoribus debeatur, solvatur.
28.8.6
Gaius libro 23 ad edictum provinciale
Igitur si quidem in hereditate sit vinum oleum frumentum numerata pecunia, inde fieri debebunt impendia: si minus, a
debitoribus hereditariis exigenda pecunia. Quod si nulli sunt debitores aut iudicem provocent, venire debent res
supervacuae.
28.8.7
Ulpianus libro 60 ad edictum
pr. Ait praetor: "Si pupilli pupillae nomine postulabitur tempus ad deliberandum, an expediat eum hereditatem retinere,
et hoc datum sit: si iusta causa esse videbitur, bona interea deminui nisi si causa cognita boni viri arbitratu vetabo".
1. Merito praetor impedit interim deminutionem, quamdiu nomine pupilli petitur tempus ad deliberandum.
2. Quid sit autem "deminui vetabo" videamus. His verbis praetor non tantum alienationem impedit, verum etiam
actiones exerceri non patitur: est enim absurdum ei, cui alienatio interdicitur, permitti actiones exercere, et ita Labeo
scribit.
3. In causae autem cognitione hoc vertetur, an iusta causa sit, ut deminuere praetor permittat. Ergo et funeris causa
deminui permittet, item eorum quae sine piaculo non possunt praeteriri. Vescendi gratia aeque deminui permittet. Sed
et ubi urguet, ex aliis quoque causis permittere eum oportet, ut aedificia sarciantur, ne agri inculti sint, si qua pecunia
sub poena debetur ut restituatur, ne pignora distrahantur. Ex aliis quoque iustis causis praetor aditus deminutionem
permittet: neque enim sine permissu eius debet deminutio fieri.
28.8.8
Ulpianus libro 61 ad edictum
Si quis suus heres, posteaquam se abstinuerit, tunc petat tempus ad deliberandum, videamus, an impetrare debeat:
magisque est, ut ex causa debeat impetrare, cum nondum bona venierint.
28.8.9
Paulus libro 58 ad edictum
Filius dum deliberat, alimenta habere debet ex hereditate.
28.8.10
Marcellus libro 28 digestorum
Si plures gradus sint heredum institutorum, per singulos observaturum se ait praetor id quod praefiniendo tempore
deliberationis edicit, videlicet ut a primo quoque ad sequentem translata hereditate quam primum inveniat successorem,
qui possit defuncti creditoribus respondere.
28.8.11
Iavolenus libro quarto ex posterioribus Labeonis
Qui filium libertinum habebat, heredem eum instituerat, deinde ita scripserat: "Si mihi filius nullus erit, qui in suam
tutelam veniat, tum dama servus liber esto": is filius pupillus libertinus erat: quaerebatur, si dama liber esset. Trebatius
negat, quia filii appellatione libertinus quoque contineretur: Labeo contra, quia eo loco verum filium accipi oportet.
Trebatii sententiam probo, si tamen testatorem de hoc filio locutum esse apparet.

DOMINI NOSTRI SACRATISSIMI PRINCIPIS
IUSTINIANI
IURIS ENUCLEATI EX OMNI VETERE IURE COLLECTI
DIGESTORUM SEU PANDECTARUM
liber vicesimus nonus

( Th. Mommsen & P. Krueger, Corpus Iuris Civilis, I, Berlin, 1954 ).

* 29.1.0. De testamento militis.

