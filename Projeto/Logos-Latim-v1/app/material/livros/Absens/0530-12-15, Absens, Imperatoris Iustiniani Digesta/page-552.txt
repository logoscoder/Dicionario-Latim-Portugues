non solum mandati, sed etiam tutelae agere poterit: hoc enim ei imputatur, cur pro se non solverit. Quod si in diem
debitor fuit iste tutor, quibusdam videtur non venire in tutelae iudicium, si modo is dies post tutelam finitam supervenit:
quod si dies adhuc durante tutela venit, putant omnimodo devolvi in tutelae iudicium. Ego et hoc et superius ita verum
puto, si facultatibus labi tutor coepit: ceterum si idoneus tutor fuit, nihil venire in tutelae iudicio. Nec quisquam putet
nullum effectum hoc habere: namque si quis dixerit in tutelae iudicium devolvi, et privilegio locus est et fideiussores
tenebuntur, si rem salvam fore cautum est.
2. Item si temporali actione fuit obligatus tutor, dicendum est locum esse tutelae iudicio, ut perpetua actio sit.
3. Et generaliter quod adversus alium praestare debuit pupillo suo, id adversus se quoque praestare debet, fortassis et
plus: adversus alios enim experiri sine actione non potuit, adversus se potuit.
4. Sed si sub usuris gravioribus patri pupilli pecuniam debuit quam sint pupillares, videndum est, an ei aliquid
imputetur. Et si quidem solvit, nihil est quod ei imputetur: potuit enim solvere nec onerare se usuris: si vero non solvit,
usuras cogendus est agnoscere, quas a se exigere debuit.
5. Sicut autem solvere tutor quod debet, ita et exigere quod sibi debetur potest, si creditor fuit patris pupilli: nam et sibi
solvere potest, si modo fuit pecunia unde solvat, et si usurae fuerunt graviores quae ei debebantur, relevabitur eis
pupillus, quia tutor se potuit liberare, sicut aliis quoque solvere et potuit et debuit.
6. Nec utique necesse habet, si conveniatur, per iudicem solvere, idcircoque si mala causa pupillaris est, denuntiare sibi
verum debet. Denique imperator Antoninus cum patre etiam honoraria eos imputare pupillo prohibuit, si
supervacaneam litem instituissent, cum convenirentur a vero creditore: nec enim prohibentur tutores bonam fidem
agnoscere.
7. Non tantum autem sibi solvere tutor, verum etiam sibi creditam pecuniam scribere potest, ut Marcellus libro octavo
digestorum scripsit, seque mutua pecunia poterit obligare sibi mutuam proscribendo.
8. Constat eum, qui ad augmentum datur, ut puta ad bona materna quae postea accesserunt vel ad quid aliud
augmentum, administrare bona pristina non solere. Si autem suspectum facere priorem tutorem supersedit vel satis ab
eo exigere, plectetur.
9. Per contrarium autem qui datus est simpliciter tutor pupillo vel curator, si quid postea augmenti accesserit, periculo
tenetur, quamvis soleat ad augmentum dari curator: quae res non facit, ut ipsa augmenta non pertineant ad curam
priorum, ad quos omnis utilitas pupillorum debet pertinere. Sive igitur datus est, communicatur periculum cum
prioribus, sive datus non est, tenetur administrationis necessitate is qui antea erat datus.
26.7.10
Ulpianus libro 49 ad edictum
Generaliter quotienscumque non fit nomine pupilli quod quivis pater familias idoneus facit, non videtur defendi: sive
igitur solutionem sive iudicium sive stipulationem detrectat, defendi non videtur.
26.7.11
Ulpianus libro 33 ad edictum
Circa pupillum, cuius tutor servus erat pronuntiatus, divus Pius rescripsit in rebus, quas ex pecunia pupilli servus
comparaverat, dominum non posse uti praerogativa deductionis. Quod et in curatore observandum est.
26.7.12
Paulus libro 38 ad edictum
pr. Cum plures tutelam gerunt, nulli eorum in contutorem actio pupilli nomine datur.
1. Quae bona fide a tutore gesta sunt, rata habentur etiam ex rescriptis Traiani et Hadriani: et ideo pupillus rem a tutore
legitime distractam vindicare non potest: nam et inutile est pupillis, si administratio eorum non servatur, nemine scilicet
emente. Nec interest, tutor solvendo fuerit nec ne, cum, si bona fide res gesta sit, servanda sit, si mala fide, alienatio
non valet.
2. Nimium est licere tutori respectu existimationis pupilli erogare ex bonis eius, quod ex suis non honestissime fuisset
erogaturus.
3. Cum tutor non rebus dumtaxat, sed etiam moribus pupilli praeponatur, imprimis mercedes praeceptoribus, non quas
minimas poterit, sed pro facultate patrimonii, pro dignitate natalium constituet, alimenta servis libertisque,
nonnumquam etiam exteris, si hoc pupillo expediet, praestabit, sollemnia munera parentibus cognatisque mittet. Sed
non dabit dotem sorori alio patre natae, etiamsi aliter ea nubere non potuit: nam etsi honeste, ex liberalitate tamen fit,
quae servanda arbitrio pupilli est.
4. Si tutor pecuniam pupillarem credere non potuit, quod non erat cui crederet, pupillo vacabit.
26.7.13
Gaius libro 12 ad edictum provinciale
pr. Tutor secundum dignitatem facultatesque pupilli modum servorum aestimare debet, qui circa eum futuri sunt.
1. Non est audiendus tutor, cum dicat ideo cessasse pupillarem pecuniam, quod idonea nomina non inveniret, si
arguatur eo tempore suam pecuniam bene collocasse.
2. In solvendis legatis et fideicommissis attendere debet tutor, ne cui non debitum solvat, nec nuptiale munus matri
pupilli vel sorori mittere. Aliud est, si matri forte aut sorori pupilli tutor ea quae ad victum necessaria sunt praestiterit,
cum semet ipsa sustinere non possit: nam ratum id habendum est: nec enim eadem causa est eius, quod in eam rem
impenditur et quod muneris legatorumve nomine erogatur.

