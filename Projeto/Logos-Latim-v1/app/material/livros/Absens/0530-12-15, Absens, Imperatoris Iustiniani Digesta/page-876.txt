filiae vero vir gener appellatur. Uxor liberis ex alia uxore natis noverca dicitur, matris vir ex alio viro natis vitricus
appellatur: eorum uterque natos aliunde privignos privignasque vocant. Potest etiam sic definiri. Socer est uxoris meae
pater, ego illius sum gener: socer magnus dicitur uxoris meae avus, ego illius sum progener: et retro pater meus uxoris
meae socer est, haec illi nurus: et avus meus uxoris meae socer magnus est, illa illi pronurus. Item prosocrus mihi
uxoris meae avia est, ego illius sum progener: et retro mater mea uxoris meae socrus est, illa huic nurus: et avia mea
uxoris meae socrus magna est et uxor mea illi pronurus est. Privignus est uxoris meae filius ex alio viro natus, ego illi
sum vitricus: et in contrarium uxor mea liberis, quos ex alia uxore habeo, noverca dicitur, liberi mei illi privigni. Viri
frater levir. Is apud Graecos dayr appellatur, ut est apud Homerum relatum: sic enim Helena ad Hectorem dicit: daer
emeio kunos kakomyxanou okruoessys [id est: levir meus canis noxae et horrendae]. Viri soror glos dicitur, apud
Graecos galws. Duorum fratrum uxores ianitrices dicuntur, apud Graecos einateres. Quod uno versu idem Homerus
significat: ye tines galown y einaterwn eupeplwn [id est: an aliquo ad domus glorum ianitricumque stolarum].
7. Hos itaque inter se, quod adfinitatis causa parentium liberorumque loco habentur, matrimonio copulari nefas est.
8. Sciendum est neque cognationem neque adfinitatem esse posse, nisi nuptiae non interdictae sint, ex quibus adfinitas
coniungitur.
9. Libertini libertinaeque inter se adfines esse possunt.
10. In adoptionem datus aut emancipatus quascumque cognationes adfinitatesque habuit, retinet, adgnationis iura
perdit. Sed in eam familiam, ad quam per adoptionem venit, nemo est illi cognatus praeter patrem eosve, quibus
adgnascitur: adfinis autem ei omnino in ea familia nemo est.
11. Is cui aqua et igni interdictum est aut aliquo modo capite deminutus est ita, ut libertatem et civitatem amitteret, et
cognationes et adfinitates omnes, quas ante habuit, amittit.
38.10.5
Paulus libro sexto ad Plautium
Si filium naturalem emancipavero et alium adoptavero, non esse eos fratres: si filio meo mortuo Titium adoptavero,
videri eum defuncti fratrem fuisse Arrianus ait.
38.10.6
Ulpianus libro quinto ad legem Iuliam et Papiam
pr. Labeo scribit nepotis ex filia mea nati uxorem nurum mihi esse.
1. Generi et nurus appellatione sponsus quoque et sponsa continetur: item socri et socrus appellatione sponsorum
parentes contineri videntur.
38.10.7
Scaevola libro quarto regularum
Privignus etiam is est, qui volgo conceptus ex ea natus est quae postea mihi nupsit, aeque et is qui, cum in concubinatu
erat mater eius, natus ex ea est eaque postea alii nupta sit.
38.10.8
Pomponius libro primo enchiridii
Servius recte dicebat socri et socrus et generi et nurus appellationem etiam ex sponsalibus adquiri.
38.10.9
Paulus libro quarto sententiarum
Stemmata [id est: contexuimus] cognationum directo limite in duas lineas separantur, quarum altera superior, altera
inferior: ex superiore autem et secundo gradu transversae lineae pendent, quas omnes latiore tractatu habito in librum
singularem conteximus.
38.10.10
Paulus libro singulari de gradibus et adfinibus et nominibus eorum
pr. Iuris consultus cognatorum gradus et adfinium nosse debet, quia legibus hereditates et tutelae ad proximum
quemque adgnatum redire consuerunt: sed et edicto praetor proximo cuique cognato dat bonorum possessionem:
praeterea lege iudiciorum publicorum contra adfines et cognatos testimonium inviti dicere non cogimur.
1. Nomen cognationis a Graeca voce dictum videtur: suggeneis enim illi vocant, quos nos cognatos appellamus.
2. Cognati sunt et quos adgnatos lex duodecim tabularum appellat, sed hi sunt per patrem cognati ex eadem familia: qui
autem per feminas coniunguntur, cognati tantum nominantur.
3. Proximiores ex adgnatis sui dicuntur.
4. Inter adgnatos igitur et cognatos hoc interest quod inter genus et speciem: nam qui est adgnatus, et cognatus est, non
utique autem qui cognatus est, et adgnatus est: alterum enim civile, alterum naturale nomen est.
5. Non parcimus his nominibus, id est cognatorum, etiam in servis: itaque parentes et filios fratresque etiam servorum
dicimus: sed ad leges serviles cognationes non pertinent.
6. Cognationis origo et per feminas solas contingit: frater enim est et qui ex eadem matre tantum natus est: nam qui
eundem patrem habent, licet diversas matres, etiam adgnati sunt.
7. Parentes usque ad tritavum apud romanos proprio vocabulo nominantur: ulteriores qui non habent speciale nomen
maiores appellantur: item liberi usque ad trinepotem: ultra hos posteriores vocantur.
8. Sunt et ex lateribus cognati, ut fratres sororesque et ex his prognati: item patrui amitae et avunculi et materterae.

