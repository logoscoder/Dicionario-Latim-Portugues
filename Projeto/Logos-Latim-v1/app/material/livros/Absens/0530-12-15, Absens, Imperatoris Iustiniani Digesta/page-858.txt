pr. Etiamsi ius anulorum consecutus sit libertus a principe, adversus huius tabulas venit patronus, ut multis rescriptis
continetur: hic enim vivit quasi ingenuus, moritur quasi libertus.
1. Plane si natalibus redditus sit, cessat contra tabulas bonorum possessio:
2. Idem et si a principe liberam testamenti factionem impetravit.
3. Sed si hac lege emit quis, ut manumittat, ad hanc partem edicti pertinebit.
4. Si quis nummos accepit, ut manumitteret, non habet contra tabulas bonorum possessionem.
5. Ut patronus contra tabulas bonorum possessionem accipere possit, oportet hereditatem aditam esse aut bonorum
possessionem petitam: sufficit autem vel unum ex heredibus adisse hereditatem bonorumve possessionem petisse.
6. Patronus contra ea bona liberti omnino non admittitur, quae in castris sunt quaesita.
7. Si deportatus patronus restitutus sit, liberti contra tabulas bonorum possessionem accipere potest. Idemque et in
liberto deportato et restituto dicendum est.
8. Si quis filius familias servum de castrensi peculio manumiserit, ex constitutione divi Hadriani patronus est
admittique poterit ad contra tabulas bonorum possessionem ut patronus.
9. Si capitis libertum accusaverit is, cui adsignatus est, non potest is petere contra tabulas bonorum possessionem
fratribusque suis non obstabit: sed hi contra tabulas bonorum possessionem petent, quemadmodum peterent, si ex altero
filio nepotes essent: libertus enim, qui alteri ex filiis adsignatur, non desinit alterius filii libertus esse. Amplius
dicendum est: etiamsi omiserit frater bonorum possessionem, alter frater, cui adsignatus non est, potest succedere et
contra tabulas bonorum possessionem petere.
10. Totiens ad bonorum possessionem contra tabulas invitatur patronus, quotiens non est heres ex debita portione
institutus.
11. Si patronus sub condicione sit institutus eaque condicio vivo testatore extitit, contra tabulas bonorum possessionem
accipere non potest.
12. Quid ergo, si mortis tempore pependit, extitit tamen, antequam patrono deferatur bonorum possessio, hoc est ante
aditam hereditatem, an invitetur ex hac parte edicti? Et magis est, ut aditae hereditatis tempus spectetur: hoc enim iure
utimur.
13. Si tamen in praeteritum collata sit condicio vel ad praesens, non videtur sub condicione institutus: aut enim impleta
est et pure institutus est, aut non est et nec heres institutus est.
14. Si libertus patronum suum ita heredem scripserit: "si filius meus me vivo morietur, patronus heres esto", non male
videtur testatus: nam si decesserit filius, poterit hic existente condicione accipere bonorum possessionem.
15. Si debita patrono portio legata sit, etsi scriptus heres non fuerit, satis ei factum est.
16. Sed et si institutus sit ex parte minore quam ei debetur, residua vero pars suppleta est ei legatis sive fideicommissis,
et ita satisfactum ei videtur.
17. Sed et mortis causa donationibus poterit patrono debita portio suppleri: nam mortis causa donationes vice legatorum
funguntur.
18. Sed et si non mortis causa donavit libertus patrono, contemplatione tamen debitae portionis donata sunt, idem erit
dicendum: tunc enim vel quasi mortis causa imputabuntur vel quasi adgnita repellent patronum a contra tabulas
bonorum possessione.
19. Si patrono condicionis implendae causa quid datum sit, in portionem debitam imputari debet, si tamen de bonis sit
liberti profectum.
20. Debitam autem partem eorum, quae cum moritur libertus habuit, patrono damus: mortis enim tempus spectamus.
Sed et si dolo malo fecit, quo minus haberet, hoc quoque voluit praetor pro eo haberi, atque si in bonis esset.
38.2.4
Paulus libro 42 ad edictum
pr. Si necem domini detexerit servus, praetor statuere solet, ut liber sit: et constat eum quasi ex senatus consulto
libertatem consecutum nullius esse libertum.
1. Si libertus captus ab hostibus ibi decesserit, quamvis liberti appellatio eum non tangat, tamen propter legem
Corneliam, quae testamentum sic confirmat atque si in civitate decesserit, patrono quoque bonorum possessio danda
erit.
2. Si deportatus patronus sit, filio eius competit bonorum possessio in bonis liberti nec impedimento est ei talis
patronus, qui mortui loco habetur. Et dissimile est, si patronus apud hostes sit: nam propter spem postliminii obstat
liberis suis.
3. Si extraneus a liberto heres institutus rogatus sit filio hereditatem restituere, cum ex senatus consulto Trebelliano
restituta hereditate heredis loco filius habetur, patronus summovendus est.
38.2.5
Gaius libro 15 ad edictum provinciale
pr. Libertinus, qui patronum patronique liberos habet, si patronum ex parte debita heredem instituit, liberos eius in
eandem portionem substituere debet, ut, licet patronus vivo liberto mortuus fuerit, satisfactum videatur liberis eius.
1. Si patroni filium emancipatum et nepotem ex eo, qui in avi familia remansit, libertus habeat, filio tantum, non etiam
nepoti satisfacere debebit libertus: nec ad rem pertinet, quod ad parentis bona pariter vocantur.
38.2.6

