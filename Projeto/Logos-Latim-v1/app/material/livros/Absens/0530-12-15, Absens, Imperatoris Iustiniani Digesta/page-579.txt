pr. Qui testatur ab heredis institutione plerumque debet initium facere testamenti. Licet etiam ab exheredatione, quam
nominatim facit: nam divus Traianus rescripsit posse nominatim etiam ante heredis institutionem filium exheredare.
1. Institutum autem heredem eum quoque dicimus, qui scriptus non est, sed solummodo nuncupatus.
2. Mutus et surdus recte heres institui potest.
3. Qui neque legaturus quid est neque quemquam exheredaturus, quinque verbis potest facere testamentum, ut dicat:
"Lucius Titius mihi heres esto": haec autem scriptura pertinet ad eum qui non per scripturam testatur. Qui poterit etiam
tribus verbis testari, ut dicat: "Lucius heres esto": nam et "mihi" et "Titius" abundat.
4. Si ex fundo fuisset aliquis solus institutus, valet institutio detracta fundi mentione.
5. Si autem sic scribat: "Lucius heres", licet non adiecerit "esto", credimus plus nuncupatum, minus scriptum: et si ita:
"Lucius esto", tantundem dicimus: ergo et si ita: "Lucius" solummodo. Marcellus non insuptiliter non putat hodie hoc
procedere. Divus autem Pius, cum quidam portiones inter heredes distribuisset ita: "Ille ex parte tota, ille ex tota" nec
adiecisset "heres esto", rescripsit valere institutionem: quod et Iulianus scripsit.
6. Item divus Pius rescripsit "illa uxor mea esto" institutionem valere, licet deesset "heres".
7. Idem Iulianus "illum heredem esse", non putavit valere, quoniam deest aliquid: sed et ipsa valebit subaudito "iubeo".
28.5.2
Ulpianus libro secundo ad Sabinum
pr. Circa eos, qui ita heredes instituti sint: "Ex partibus quas adscripsero", non putat Marcellus eos heredes nullis
adscriptis partibus, quemadmodum si ita essent heredes instituti: "Si eis partes adscripsero". Sed magis est, ut sic
utraque institutio accipiatur, si voluntas defuncti non refragatur: "Ex quibus partibus adscripsero, si minus, ex aequis",
quasi duplici facta institutione: quam sententiam Celsus libro sexto decimo digestorum probat. Aliter atque probat in
illa institutione: "Ex qua parte me Titius heredem scripsit, Seius heres esto": tunc enim si non est a Titio scriptus, nec
Seius ab eo, nec immerito: hic enim creditur inesse condicio. Sed Marcellus haec similia putat.
1. Potest autem interesse, utrum ita quis scribat: "Ex his partibus quas adscripsi" an "adscripsero", ut superiori modo
dicas nullis adscriptis partibus nullam esse institutionem: quomodo in illo Marcellus: "Ex his partibus, ex quibus
testamento matris scripti fuissent, heredes sunto", si intestata mater decesserit, hos non esse institutos.
28.5.3
Ulpianus libro tertio ad Sabinum
pr. Servus alienus vel totus vel pro parte sine libertate heres institui potest.
1. Si servum meum pure heredem scripsero, sub condicione liberum, differtur institutio in id tempus, quo libertas data
est.
2. Si quis ita scripserit: "Si Titius heres erit, Seius heres esto: Titius heres esto", quasi quaevis condicio exspectatur Titii
aditio, ut Seius heres fiat: et sane et Iuliano et Tertulliano hoc videtur.
3. Qui fideicommissam libertatem sub condicione accepit, potest ab herede pure cum libertate heres institui et non
exspectata condicione libertatem et hereditatem consequitur et erit interim necessarius: et existente condicione
voluntarius heres efficietur, ut non desinat heres esse, sed ut ius in eo mutetur successionis.
4. Aperturae tabularum dilatio necessarii heredis ius non mutat, ut solemus in substituto impuberis dicere: nam est
relatum, si se adrogandum dederit substitutus impuberi defuncti filius, necessarium eum fore.
28.5.4
Ulpianus libro quarto ad Sabinum
pr. Suus quoque heres sub condicione heres potest institui: sed excipiendus est filius, quia non sub omni condicione
institui potest. Et quidem sub ea condicione, quae est in potestate ipsius, potest: de hoc enim inter omnes constat. Sed
utrum ita demum institutio effectum habeat, si paruerit condicioni, an et si non paruerit et decessit? Iulianus putat
filium sub eiusmodi condicione institutum etiam, si condicioni non paruerit, summotum esse, et ideo si coheredem
habeat ita institutus, non debere eum exspectare, donec condicioni pareat filius, cum et si patrem intestatum faceret non
parendo condicioni, procul dubio exspectare deberet. Quae sententia probabilis mihi videtur, ut sub ea condicione
institutus, quae in arbitrio eius sit, patrem intestatum non faciat.
1. Puto recte generaliter definiri: utrum in potestate fuerit condicio an non fuerit, facti potestas est: potest enim et haec
"si Alexandriam pervenerit" non esse in arbitrio per hiemis condicionem: potest et esse, si ei, qui a primo miliario
Alexandriae agit, fuit imposita: potest et haec "si decem Titio dederit" esse in difficili, si Titius peregrinetur longinquo
itinere: propter quae ad generalem definitionem recurrendum est.
2. Sed et si filio sub condicione, quae in eius potestate est, herede instituto nepos sit substitutus sive extraneus, puto
vivo filio non exstaturum heredem substitutum, post mortem vero exstaturum, nec necessariam a substituto filii
exheredationem, cum et, si fuerit facta, frustra est: post mortem enim filii facta est, quam inutilem esse alias
ostendimus: opinamur igitur filium, si sit institutus sub ea condicione et sit in eius potestate, non indigere exheredatione
a sequentibus gradibus: alioquin et a coherede indigebit.
28.5.5
Marcellus notum ad Iuliani libro 29 digestorum
Si eiusmodi sit condicio, sub qua filius heres institutus sit, ut ultimo vitae eius tempore certum sit eam existere non
posse et pendente ea decedat, intestato patri heres erit, veluti "si Alexandriam pervenerit, heres esto": quod si etiam
novissimo tempore impleri potest, veluti "si decem Titio dederit, heres esto", contra puto.

