Interdictum complectitur id, quodcumque aut vi aut clam factum est. sed interdum evenit, ut quid et vi et clam fiat,
partim et partim, in eodem opere. ut puta cum prohiberem, fundamenta posuisti: postea cum convenissem, ne reliquum
opus fieret, absente et ignorante me reliquum opus perfecisti: vel contra fundamenta clam iecisti, deinde cetera
prohibente me aedificasti. hoc iure utimur, ut et si vi et clam factum sit, interdictum hoc sufficiat.
Dig.43.24.11.6
Ulpianus 71 ad ed.
Si tutoris iussu aut curatoris factum sit, cum placeat, quod cassius probat, ex dolo tutoris vel curatoris pupillum vel
furiosum non teneri, eveniet, ut in ipsum tutorem curatoremque aut utilis actio competat aut etiam utile interdictum.
certe ad patientiam tollendi operis utique tenebuntur pupillus et furiosus et ad noxam.
Dig.43.24.11.7
Ulpianus 71 ad ed.
An ignoscitur servo, qui obtemperavit tutori aut curatori? nam ad quaedam, quae non habent atrocitatem facinoris vel
sceleris, ignoscitur servis, si vel dominis vel his, qui vice dominorum sunt, obtemperaverint. quod et in hoc casu
admittendum est.
Dig.43.24.11.8
Ulpianus 71 ad ed.
Si postea, quam vi aut clam factum est, venierit fundus, an venditor nihilo minus hoc interdicto experiri possit,
videamus. et extat sententia existimantium nihilo minus competere ei interdictum nec finiri venditione: sed nec ex
empto actione quicquam ei praestandum emptori ex eo opere, quod ante venditionem factum est: satis enim esse, quod
utique propter hoc opus viliori praedium distraxerit. certe etsi non viliori vendidit, idem erit probandum.
Dig.43.24.11.9
Ulpianus 71 ad ed.
Plane si post venditionem fundi opus factum est, etsi ipse experiatur venditor, quia nondum traditio facta est, tamen ex
empto actione emptori tenebitur: omne enim et commodum et incommodum ad emptorem pertinere debet.
Dig.43.24.11.10
Ulpianus 71 ad ed.
Si fundus in diem addictus sit, cui competat interdictum? et ait iulianus interdictum quod vi aut clam ei competere,
cuius interfuit opus non fieri: fundo enim in diem addicto et commodum et incommodum omne ad emptorem, inquit,
pertinet, antequam venditio transferatur, et ideo, si quid tunc vi aut clam factum est, quamvis melior condicio allata
fuerit, ipse utile interdictum habebit: sed eam actionem sicut fructus medio tempore perceptos venditi iudicio praestare
cogendum ait.
Dig.43.24.11.11
Ulpianus 71 ad ed.
Aristo autem scribit non possessori esse denuntiandum: nam si quis, inquit, fundum mihi vendiderit et necdum
tradiderit et vicinus, cum opus facere vellet et sciret me emisse et in fundo morari, mihi denuntiaverit, esse eum tutum
futurum, quod ad suspicionem clam facti operis pertineret: quod sane verum est.
Dig.43.24.11.12
Ulpianus 71 ad ed.
Ego, si post in diem addictionem factam fundus precario traditus sit, putem emptorem interdictum quod vi aut clam
habere. si vero aut nondum traditio facta est aut etiam facta est precarii rogatio, non puto dubitandum, quin venditor
interdictum habeat: ei enim competere debet, etsi res ipsius periculo non sit, nec multum facit, quod res emptoris
periculo est: nam et statim post venditionem contractam periculum ad emptorem spectat et tamen antequam ulla traditio
fiat, nemo dixit interdictum ei competere. si tamen precario sit in possessione, videamus, ne, quia interest ipsius,
qualiter qualiter possidet, iam interdicto uti possit. ergo et si conduxit, multo magis: nam et colonum posse interdicto
experiri in dubium non venit. plane si postea, quam melior condicio allata est, aliquid operis vi aut clam factum sit, nec
iulianus dubitaret interdictum venditori competere: nam inter cassium et iulianum de illo, quod medio tempore accidit,
quaestio est, non de eo opere, quod postea contigit.
Dig.43.24.11.13
Ulpianus 71 ad ed.
Si ita praedium venierit, ut, si displicuisset, inemptum esset, facilius admittimus interdictum emptorem habere, si modo
est in possessione: et si rescissio emptionis in alterius arbitrium conferatur, idem erit probandum: idemque et si ita
venisset, ut, si aliquid evenisset, inemptum esset praedium: et si forte commissoria venierit, idem dicendum est.

