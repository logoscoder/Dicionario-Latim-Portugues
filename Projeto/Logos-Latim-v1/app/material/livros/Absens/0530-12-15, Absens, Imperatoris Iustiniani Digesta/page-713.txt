33.7.2
Papinianus libro septimo responsorum
pr. Cum pater pluribus filiis heredibus scriptis duobus praeceptionem bonorum aviae praeter partes hereditarias
dedisset, pro partibus coheredum viriles habituros legatarios placuit.
1. Dotes praediorum, quae Graeco vocabulo envykai appellantur, cum non instructa legantur, legatario non praestantur.
33.7.3
Papinianus libro octavo responsorum
pr. Fundum instructum libertis patronus testamento legavit: postea codicillis petit, ut morientes partes suas fundi
superstitibus restituerent, nec instructi mentionem habuit. Talem in causam fideicommissi deductum videri placuit,
qualis fuerat legatus, sed medii temporis augmenta fetuum et partuum, item detrimenta fatalium fideicommisso
contineri.
1. Minor viginti annis instructa praedia consobrinae suae dari voluit et quosdam servos praediorum vivus manumisit.
Non idcirco servi manumissi praestabuntur, quod ad libertatem pervenire non possunt. Idem iuris est, cum ex quavis
alia causa libertas non competit.
33.7.4
Iavolenus libro secundo ex posterioribus Labeonis
Cum quidam duos fundos iunctos haberet et ex altero boves, cum opus fecissent, in alterum reverterentur, utrumque
fundum cum instrumento legaverat. Labeo Trebatius boves ei fundo cessuros putant, ubi opus fecissent, non ubi manere
consuevissent: Cascellius contra. Labeonis sententiam probo.
33.7.5
Labeo libro primo pithanon
Si cui fundum et instrumentum eius legare vis, nihil interest, quomodo leges "fundum cum instrumento" an "fundum et
instrumentum" an "fundum instructum". Paulus. Immo contra: nam inter ea legata hoc interest, quod, si fundo alienato
mortuus fuerit qui ita legavit, ex hac scriptura "fundum cum instrumento" nihil erit legatum, ex ceteris poterit
instrumentum esse legatum.
33.7.6
Scaevola libro 16 digestorum
Nepoti legaverat quae certa regione praedia habuerat ut instructa sunt, cum vino grano calendario, et adiecerat haec
verba: "Quidquid erit cum moriar in illa regione, et quidquid in quacumque specie erit in illa regione, vel quod meum
erit". Viva testatrice unus ex debitoribus condemnatus vivente testatrice satis non fecit: quaesitum est, an quod ex
sententia iudicis deberetur ad nepotem pertineret. Respondit nihil proponi, cur non deberetur.
33.7.7
Scaevola libro 22 digestorum
Tabernam cum caenaculo pardulae manumisso testamento legaverat cum mercibus et instrumentis et suppellectili quae
ibi esset, item horreum vinarium cum vino et vasis et instrumento et institoribus, quos secum habere consueverat.
Quaesitum est, cum vivo testatore insula, in qua caenaculum fuit quod ei legatum erat, exusta sit, et post biennium
eodem loco constituta nova, et horreum, quod eidem legatum erat, a testatore venierit, vini autem venditio dilata sit, ut
ex eo commodo venirent, an universa legata pardula consequi possit. Respondit ea, in quibus voluntas mutata esset, non
deberi.
33.7.8
Ulpianus libro 20 ad Sabinum
pr. In instrumento fundi ea esse, quae fructus quaerendi cogendi conservandi gratia parata sunt, Sabinus libris ad
Vitellium evidenter enumerat. Quaerendi, veluti homines qui agrum colunt, et qui eos exercent praepositive sunt is,
quorum in numero sunt vilici et monitores: praeterea boves domiti, et pecora stercorandi causa parata, vasaque utilia
culturae, quae sunt aratra ligones sarculi falces putatoriae bidentes et si qua similia dici possunt. Cogendi,
quemadmodum torcularia corbes falcesque messoriae falces fenariae quali vindemiatorii exceptoriique, in quibus uvae
comportantur. Conservandi, quasi dolia, licet defossa non sint, et cuppae.
1. Quibusdam in regionibus accedunt instrumento, si villa cultior est, veluti atrienses scoparii, si etiam virdiaria sint,
topiarii, si fundus saltus pastionesque habet, greges pecorum pastores saltuarii.
33.7.9
Paulus libro quarto ad Sabinum
De grege ovium ita distinguendum est, ut, si ideo comparatus sit, ut ex eo fructus caperetur, non debeatur: si vero ideo,
quia non aliter ex saltu fructus percipi poterit, contra erit, quia per greges fructus ex saltu percipiuntur.
33.7.10
Ulpianus libro 20 ad Sabinum
Si reditus etiam ex melle constat, alvei apesque continentur.
33.7.11
Iavolenus libro secundo ex Cassio
Eadem ratio est in avibus, quae in insulis maritimis aluntur.
33.7.12

