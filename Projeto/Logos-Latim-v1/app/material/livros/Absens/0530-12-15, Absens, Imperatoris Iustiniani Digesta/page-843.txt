pr. De bonis matris an decretum interponendum sit, quaeritur. Et decretum quidem non est interponendum, dilatio
autem longissima danda est, quae in tempus pubertatis extrahet negotium.
1. Plane si simul de paternis et de maternis bonis controversia sit vel etiam de fratris, et has controversias in tempus
pubertatis differendas esse Iulianus respondit.
2. Huic autem edicto locus est etiam si ab intestato ad bonorum possessionem veniant liberi, tametsi ex inferioribus
partibus petant, qua legitimi vocantur, quoniam sui sunt, vel ex illa, qua cognatis datur.
3. Ita demum autem huic edicto locus est, si status et hereditatis controversia sit: nam si tantum status (quod puta servus
dicatur esse) nec ulla bonorum controversia sit, hoc casu liberale iudicium statim explicandum erit.
4. Qui pupillo controversiam facit si simul cum eo in possessionem missus est, ali ex bonis defuncti non debebit nec
quicquam de bonis deminuere: haec enim possessio pro satisdatione cedit.
5. Non solum alimenta pupillo praestari debent, sed et in studia et in ceteras necessarias impensas debet impendi pro
modo facultatium.
6. Post pubertatem quaeritur, an actoris partes sustinere debeat qui ex Carboniano missus est in possessionem. Et
responsum est rei partes eum sustinere debere, maxime si cavit. Sed et si non caverat, si nunc paratus sit cavere, quasi
possessor conveniendus est: quod si nunc non caveat, possessio transfertur adversario satis offerente: perinde atque si
nunc primum ab eo peteretur hereditas.
37.10.7
Iulianus libro 24 digestorum
pr. Si impubes negetur iure adoptatus et ideo paternae hereditatis ei controversia fiat, non erit iniquum simile
carboniano decretum interponi.
1. Item si impubes in adoptionem datus esse dicatur et ideo negetur naturalis patris hereditas ad eum pertinere, quia et
hoc casu quaeritur, an iure filii hereditatem optinere possit, locus erit Carboniano edicto.
2. Cum vero proponitur exheredatus esse, non est necessarium controversiam in tempus pubertatis differri, quia non de
ipsius filii, sed de testamenti iure quaeritur.
3. Si mater eius, cui et de libertate et de hereditate paterna controversia fit, in quaestionem libertatis vocatur, iudicium
de matre non semper in tempus pubertatis differendum erit: nam et ipsi, qui subiectus esse dicitur, ex causa
repraesentari solet.
4. Quotiens Carbonianum decretum interponitur, eodem loco rem haberi oportet, quo esset, si nulla controversia fieret
ei, qui bonorum possessionem acceperit.
5. Cum autem ex duobus fratribus ex hoc decreto missis alter pro parte sua paternam hereditatem non defendit,
compellitur alter totam defendere aut universa creditoribus cedere.
6. Interdum etiam exheredatus filius ex Carboniano decreto bonorum possessionem accipiet, si non contra tabulas petit
bonorum possessionem, sed ab intestato unde liberi (quia neget tabulas testamenti patris tales esse, ut secundum eas
bonorum possessio dari possit) et dicatur non esse filius.
7. Si pupillus liberti paterni bonorum possessionem petet, negaretur autem filius patroni esse, quia de paternis bonis
nulla controversia ei fieret, differendum hoc iudicium non est. Si vero post interpositum Carbonianum decretum haec
quoque controversia moveretur, hoc iudicium in id tempus differri debet.
8. Quaesitum est, an simul et pupillus ex Carboniano et scripti heredes secundum tabulas bonorum possessionem
haberent. Respondi, si filius non esset aut non accepisset contra tabulas vel ab intestato bonorum possessionem, simul
et ipsum ex Carboniano et scriptos heredes secundum tabulas habituros bonorum possessionem.
37.10.8
Africanus libro quatro quaestionum
pr. Decessit, quem ego filium meum et in mea potestate esse dico: existit impubes, qui eum patrem familias et ad se
hereditatem pertinere dicat: decretum necessarium esse respondit.
1. Item emancipatus decessit intestato superstite filio impubere, qui se ei suum esse dicit: ego contendo ante
emancipationem conceptum atque ideo in mea potestate esse et bona emancipati ad me pertinere. Et quidem hunc
filium esse constat: sed hactenus de statu eius quaeritur, quod in potestate patris fuerit nec ne: sententia tamen edicti
procul dubio ex Carboniano admittitur.
37.10.9
Nerva libro sexto membranarum
Quod Labeo scribit, quotiens suppositus esse dicitur pupillus, cum quo de patris eius hereditate controversia est, curare
praetorem debere, ut is in possessione sit: de eo puto eum velle intellegi, qui post mortem patris familiae, qui se sine
liberis decedere credidit, filius eius esse dici coepit: nam eius, qui adgnitus est ab eo, de cuius bonis quaeritur, iustior in
ea re causa est quam postumi.
37.10.10
Marcellus libro septimo digestorum
Cum mulier deferente herede iuraverit se praegnatem esse, bonorum possessio ex edicto Carboniano dari debet, vel
denegari, si illa heredi detulit iusiurandum, cum causa cognita detur possessio, ne aut heredi bonorum possessio data
faciat praeiudicium aut denegata ius ordinarium eripiat pupillo.
37.10.11

