Inde quaeritur, si hinc consecutus aestimationem legatarius postea legatum petat, an sit audiendus. et putem, si heres
idem praestitit, exceptione doli repellendum, si alius, repelli non oportere. et ideo et si heres sit, qui interdicto usus est
aestimationem consecutus, eadem est distinctio.
Dig.43.5.3.16
Ulpianus 68 ad ed.
Interdictum hoc et post annum competere constat. sed et heredi ceterisque successoribus competit.
Dig.43.5.4
Paulus 69 ad ed.
Si sint tabulae apud pupillum et dolo tutoris desierint esse, in ipsum tutorem competit interdictum: aequum enim est
ipsum ex delicto suo teneri, non pupillum.
Dig.43.5.5
Iavolenus 13 ex cass.
De tabulis proferendis interdictum competere non oportet, si hereditatis controversia ex his pendet aut si ad publicam
quaestionem pertinet: itaque in aede sacra interim deponendae sunt aut apud virum idoneum.
Dig.43.6.0. Ne quid in loco sacro fiat.
Dig.43.6.1pr.
Ulpianus 68 ad ed.
Ait praetor: " in loco sacro facere inve eum immittere quid veto".
Dig.43.6.1.1
Ulpianus 68 ad ed.
Hoc interdictum de sacro loco, non de sacrario competit.
Dig.43.6.1.2
Ulpianus 68 ad ed.
Quod ait praetor, ne quid in loco sacro fiat, non ad hoc pertinet, quod ornamenti causa fit, sed quod deformitatis vel
incommodi.
Dig.43.6.1.3
Ulpianus 68 ad ed.
Sed et cura aedium locorumque sacrorum mandata est his, qui aedes sacras curant.
Dig.43.6.2
Hermogenianus 3 iuris epit.
In muris itemque portis et aliis sanctis locis aliquid facere, ex quo damnum aut incommodum irrogetur, non permittitur.
Dig.43.6.3
Paulus 5 sent.
Neque muri neque portae habitari sine permissu principis propter fortuita incendia possunt.
Dig.43.7.0. De locis et itineribus publicis.
Dig.43.7.1
Pomponius 30 ad sab.
Cuilibet in publicum petere permittendum est id, quod ad usum omnium pertineat, veluti vias publicas, itinera publica:
et ideo quolibet postulante de his interdicitur.
Dig.43.7.2
Iulianus 48 dig.
Nemini licet in via publica monumentum exstruere.
Dig.43.7.3pr.
Ulpianus 33 ad sab.
Viae vicinales, quae ex agris privatorum collatis factae sunt, quarum memoria non exstat, publicarum viarum numero
sunt.

