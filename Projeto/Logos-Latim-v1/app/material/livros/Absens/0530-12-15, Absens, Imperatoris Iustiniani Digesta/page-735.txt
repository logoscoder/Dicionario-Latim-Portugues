signatum legatum est, id pater familias videtur testamento legasse, quod eius aliqua forma est expressum, veluti quae
filippi sunt itemque nomismata et similia.
5. Argento legato non puto ventris causa habita scafia contineri, quia argenti numero non habentur.
6. Argentum factum recte quis ita definierit quod neque in massa neque in lamna neque in signato neque in supellectili
neque in mundo neque in ornamentis insit.
34.2.28
Alfenus libro septimo digestorum
Cum in testamento alicui argentum, quod usus sui causa paratum esset, legaretur, itemque vestis aut supellex,
quaesitum est, quid cuiusque usus causa videretur paratum esse, utrumne id argentum, quod victus sui causa paratum
pater familias ad cotidianum usum parasset an et si eas mensas argenteas et eius generis argentum haberet, quo ipse non
temere uteretur, sed commodare ad ludos et ad ceteras apparationes soleret. Et magis placet, quod victus sui causa
paratum est, tantum contineri.
34.2.29
Florus libro 11 institutionum
pr. Si quando alterius generis materia auro argentove iniecta sit, si factum aurum vel argentum legetur, et id quod
iniectum est debetur.
1. Utra autem utrius materiae sit accessio, visu atque usu rei, consuetudinis patris familias aestimandum est.
34.2.30
Paulus libro singulari de adsignatione libertorum
Si quis ita legaverit: "uxori meae mundum ornamenta seu quae eius causa paravi, do lego", placet omnia deberi, sicuti
cum ita legatur: "Titio vina, quae in urbe habeo seu in portu, do lego", omnia deberi: hoc enim verbum "seu" ampliandi
legati gratia positum est.
34.2.31
Labeo libro secundo posteriorum a Iavoleno epitomatorum
Qui lancem maximam minorem minimam relinquebat, ita legaverat: "Lancem minorem illi lego". Mediae magnitudinis
videri legatam lancem responsum est, si non appareret, quam lancem ex his pater familias demonstrare voluisset.
34.2.32
Paulus libro secundo ad Vitellium
pr. Pediculis argenteis adiuncta sigilla aenea ceteraque omnia, quae ad eandem similitudinem redigi possunt, argento
facto cedunt.
1. Auro facto adnumerantur gemmae anulis inclusae, quippe anulorum sunt, cymbia argentea crustis aureis illigata.
Margaritae, quae ita ornamentis muliebribus contextae sunt, ut in his aspectus auri potentior sit, auro facto
adnumerantur. Aurea emblemata, quae in lapidibus apsidibus argenteis essent et replumbari possent, deberi Gallus ait:
sed Labeo improbat. Tubero autem, quod testator auri numero habuisset, legatum deberi ait: alioquin aurata et inclusa
vasa alterius materiae auri numero non habenda.
2. Argento potorio vel escario legato in his, quae dubium est cuius generis sint, consuetudinem patris familias
spectandam, non etiam in his, quae certum est eius generis non esse.
3. Quidam primipilaris uxori suae argentum escarium legaverat: quaesitum est, cum pater familias in argento suo vasa
habuerat, quibus et potabat et edebat, an legato haec quoque vasa continerentur. Scaevola respondit contineri.
4. Idem, cum quaereretur de tali legato: "Hoc amplius filia mea dulcissima e medio sumito tibique habeto ornamentum
omne meum muliebre cum auro et si qua alia muliebria apparuerint", cum testatrix negotiatrix fuerit, an non solum
argentum, quod in domo vel intra horreum usibus eius fuit, legato cedit, sed etiam quod in basilica fuit muliebre:
respondit, si testatrix habuit proprium argentum ad usum suum paratum, non videri id legatum, quod negotiandi causa
venale proponi soleret, nisi de eo quoque sensisse is qui petat probet.
5. Neratius Proculum refert ita respondisse vasis electrinis legatis nihil interesse, quantum ea vasa, de quibus quaeritur,
argenti aut electri habebant, sed utrum argentum electro an electrum argento cedat? Id ex aspectu vasorum facilius
intellegi posse: quod si in obscuro sit, inspiciendum est, in utro numero ea vasa is, qui testamentum fecit, habuerit.
6. Labeo testamento suo Neratiae uxori suae nominatim legavit "vestem mundum muliebrem omnem ornamentaque
muliebria omnia lanam linum purpuram versicoloria facta infectaque omnia" et cetera. Sed non mutat substantiam
rerum non necessaria verborum multiplicatio, quia Labeo testamento lanam ac deinde versicoloria scripsit, quasi desit
lana tincta lana esse, detractoque verbo "versicolorio" nihilo minus etiam versicoloria debebuntur, si non appareat aliam
defuncti voluntatem fuisse.
7. Titia mundum muliebrem septiciae legavit: ea putabat sibi legata et ornamenta et monilia, in quibus gemmae et
margaritae insunt, et anulos et vestem tam coloriam: quaesitum est, an haec omnia mundo continentur. Scaevola
respondit ex his quae proponerentur dumtaxat argentum balneare mundo muliebri contineri.
8. Item cum inaures, in quibus duae margaritae elenchi et smaragdi duo, legasset et postea elenchos eisdem detraxisset
et quaereretur, an nihilo minus detractis elenchis inaures deberentur: respondit deberi, si maneant inaures, quamvis
margarita eis detracta sint.

