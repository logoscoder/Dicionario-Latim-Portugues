pr. Cum ex filio quis duos nepotes impuberes habebat, sed alterum eorum in potestate, alterum non, et vellet utrumque
ex aequis partibus heredem habere et, si quis ex his impubes decessisset, ad alterum partem eius transferre: ex consilio
Labeonis Ofilii Cascellii Trebatii eum quem in potestate habebat solum heredem fecit et ab eo alteri dimidiam partem
hereditatis, cum in suam tutelam venisset, legavit: quod si is, qui in potestate sua esset, impubes decessisset, alterum
heredem ei substituit.
1. Filio impuberi in singulas causas alium et alium heredem substituere possumus, veluti ut alius, si sibi nullus filius
fuerit, et alius, si filius fuerit et impubes mortuus fuerit, heres sit.
2. Quidam quattuor heredes fecerat et omnibus heredibus praeter unum substituerat: unus ille, cui non erat quisquam
substitutus, et ex ceteris alter vivo patre familias decesserant. Patrem, cui nemo erat substitutus, ad substitutum quoque
pertinere Ofilius Cascellius responderunt, quorum sententia vera est.
28.6.40
Papinianus libro 29 quaestionum
Causa cognita impubes adrogatus decesserat. Quemadmodum legitimis heredibus auctoritate principali prospicitur
vinculo cautionis, ita, si forte substituit naturalis pater impuberi, succurrendum erit substituto: nam et legitimis
heredibus futuris non aliae quam utiles actiones praestari possunt.
28.6.41
Papinianus libro sexto responsorum
pr. Coheredi substitutus priusquam hereditatem adiret aut condicio substitutionis existeret, vita decessit. Ad substitutum
eius, sive ante substitutionem sive postea substitutus sit, utraque portio pertinebit nec intererit, prior substitutus post
institutum an ante decedat.
1. Ex verbis "eosque invicem substituo" non adeuntis portio scriptis heredibus pro modo sibi vel alii quaesitae portionis
defertur.
2. Cum filiae vel nepoti, qui locum filii tenuit aut post testamentum coepit tenere, parens substituit, si quis ex his mortis
quoque tempore non fuit in familia, substitutio pupillaris fit irrita.
3. Quod si heredem filium pater rogaverit, si impubes diem suum obierit, Titio hereditatem suam restituere, legitimum
heredem filii salva Falcidia cogendum patris hereditatem ut ab impubere fideicommisso post mortem eius dato
restituere placuit, nec aliud servandum, cum substitutionis condicio puberem aetatem verbis precariis egreditur. Quae
ita locum habebunt, si patris testamentum iure valuit: alioquin si non valuit, ea scriptura, quam testamentum esse voluit,
codicillos non faciet, nisi hoc expressum est. Nec fideicommisso propriae facultates filii tenebuntur, et ideo, si pater
filium exheredaverit et ei nihil reliquerit, nullum fideicommissum erit: alioquin, si legata vel fideicommissa filius
acceperit, intra modum eorum fideicommissum hereditatis a filio datum citra Falcidiae rationem debebitur.
4. Qui discretas portiones coniunctis pluribus separatim dedit ac post omnem institutionis ordinem ita scripsit: "Quos
heredes meos invicem substituo", coniunctos primo loco vice mutua substituere videtur: quibus institutionum partes
non agnoscentibus ceteros omnes coheredes admitti.
5. Qui patrem et filium pro parte heredes instituerat et invicem substituerat, reliquis coheredibus datis post completum
assem ita scripsit: "Hos omnes invicem substituo". Voluntatis fit quaestio, commemoratione omnium patrem et filium
substitutioni coheredum miscuisset an eam scripturam ad ceteros omnes transtulisset: quod magis verisimile videtur
propter specialem inter patrem et filium substitutionem.
6. Coheres impuberi filio datus eidemque substitutus legata e secundis tabulis relicta perinde praestabit, ac si pure
partem et sub condicione partem alteram accepisset. Non idem servabitur alio substituto: nam ille Falcidiae rationem
induceret quasi plane sub condicione primis tabulis heres institutus, tametsi maxime coheres filio datus quadrantem
integrum optineret. Nam et cum legatum primis tabulis Titio datur, secundis autem tabulis eadem res Sempronio,
Sempronius quandoque Titio concurrit.
7. Cum pater impuberi filiae, quae novissima diem suum obisset, tabulas secundas fecisset et impubes filia superstite
sorore pubere vita decessisset, irritam esse factam substitutionem placuit, in persona quidem prioris, quia non
novissima decessit, in alterius vero, quia puberem aetatem complevit.
8. Non videri cum vitio factam substitutionem his verbis placuit: "Ille filius meus si (quod abominor) intra pubertatis
annos decesserit, tunc in locum partemve eius Titius heres esto", non magis quam si post demonstratam condicionem
sibi heredem esse substitutum iussisset: nam et qui certae rei heres instituitur coherede non dato, bonorum omnium
hereditatem optinet.
28.6.42
Papinianus libro primo definitionum
Qui duos impuberes filios heredes reliquerat, ita substituit, si ambo mortui essent: deinde pueri post mortem patris
simul perierunt: duae hereditates substituo deferuntur. Sed si diversis temporibus vita decedant, in hereditate novissimi
pueri eius fratris, qui ante mortuus est, hereditatem substitutus inveniet: sed in ratione Falcidiae pueri prioris hereditas
non veniet nec substitutus amplius quam Sescunciam iure testamenti desiderabit: legata quoque, quae a substituto eius
filii data sunt, qui prior intestato decessit, ad irritum reccidunt.
28.6.43
Paulus libro nono quaestionum

