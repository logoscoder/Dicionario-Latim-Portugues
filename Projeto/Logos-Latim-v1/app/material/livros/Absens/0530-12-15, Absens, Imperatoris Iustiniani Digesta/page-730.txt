34.1.20
Scaevola libro tertio responsorum
pr. "Stichus nutricis meae nepos liber esto: cui decem aureos annuos dari volo". Qui deinde interpositis nominibus
eidem Sticho contubernalem eius et liberos legavit hisque, quae vivus praestabat: deinde alio capite libertis omnibus
quae vivus praestabat dari iussit. Quaero, an Stichus praeter suum legatum et alimenta percipere possit. Respondit
secundum ea quae proponerentur non posse.
1. Item cum alimenta libertis utriusque sexus reliquerit a re publica et ex praediis, quae ei legavit, dari voluisset,
quaero, Stichi contubernali et liberis utrum ab herede instituto an a re publica diaria et vestiaria, quae vivus dabat,
praestari deberent. Respondit posse benigna voluntatis interpretatione dici his quoque a re publica praestanda.
2. Titia usum fructum fundi legavit Maevio eiusque fidei commisit, ut ex reditu fundi praestaret Pamphilae et Sticho
annuos centenos nummos quoad vivent: quaero, an mortuo Maevio heres alimenta debeat. Respondit nihil proponi, cur
debeant praestari ab herede Titiae: sed nec ab herede legatarii, nisi id testator manifeste probetur voluisse etiam finito
usu fructu praestari, si modo id, quod ex usu fructu receptum esset, ei rei praestandae sufficeret.
3. Mater filio herede instituto per fideicommissum libertatem Pamphilo servo dedit: eidem cibariorum nomine legavit
quinos aureos et vestiarii in singulos annos quinquagenos, si cum filio eius moretur: quaero, filio defuncto an alimenta
debentur. Respondit, si condicioni paruisset, deberi et post mortem.
34.1.21
Ulpianus libro secundo fideicommissorum
Diariis vel cibariis relictis neque habitationem neque vestiarium neque calciarium deberi palam est, quoniam de cibo
tantum testator sensit.
34.1.22
Valens libro primo fideicommissorum
pr. Cum alimenta per fideicommissum relicta sunt non adiecta quantitate, ante omnia inspiciendum est, quae defunctus
solitus fuerat ei praestare, deinde quid ceteris eiusdem ordinis reliquerit: si neutrum apparuerit, tum ex facultatibus
defuncti et caritate eius, cui fideicommissum datum erit, modus statui debebit.
1. Qui fratris sui libertis alimenta debebat, his testamento vineas cum hac adiectione reliquerat "ut habeant, unde se
pascant". Si pro alimentis vineas reliquisset, non aliter eis ex fideicommissi causa eas praestari debere, quam si
testamenti obligatione heredes liberassent: aut, si id omissum fuisset et postea ex testamento agerent, doli mali
exceptione tutum heredem futurum, scilicet si non minus valent vineae quam alimentorum aestimatio. Illam autem
adiectionem "ut habeant unde se pascant" magis ad causam praelegandi quam ad usum fructum constituendum
pertinere.
34.1.23
Paulus libro quarto ad Neratium
Rogatus es, ut quendam educes: ad victum necessaria ei praestare cogendus es. Paulus: cur plenius est alimentorum
legatum, ubi dictum est et vestiarium et habitationem contineri? Immo ambo exaequanda sunt.
34.2.0. De auro argento mundo ornamentis unguentis veste vel vestimentis et statuis legatis.
34.2.1
Pomponius libro sexto ad Sabinum
pr. Si alii vestimenta, alii vestis muliebris separatim legata sit, detractis muliebribus et ei adsignatis, cui specialiter
legata sunt, reliquum alteri debetur. Idem est, cum alteri mundus muliebris, alteri argentum omne legatum esset, de
argento quod in mundo esset. Item si duae statuae marmoreae tibi et deinde omne marmor legatum esset, praeter duas
nulla statua marmorea legata est tibi. Idem urbanis servis tibi legatis, si mihi dispensator legatus sit.
1. Cui certum pondus argenti dare heres iussus sit, ei pecuniam numeratam dando iure ipso liberatur, si in ea pecunia
eadem aestimatio fuerit: quod ita verum est, si non certum genus argenti legatum sit.
34.2.2
Africanus libro secundo quaestionum
Qui tibi mandaverat, ut ornamenta in usum uxoris suae emeres, eidem uxori uti adsolet legavit quae eius causa parata
erunt: tu deinde post mortem mandatoris ignorans eum decessisse emisti. Non debebuntur mulieri, quoniam ea verba ad
mortis tempus referuntur. At si vivente testatore, muliere autem mortua emeris, non ineleganter dicetur inefficax hoc
legatum esse, quando non possit vere dici eius causa paratum videri, quae prius decessit. Eadem dicenda erunt et si
vivat quidem mulier, sed diverterit et quaeratur, an post empta ei debeantur, quasi non videantur uxoris causa parata.
34.2.3
Celsus libro 19 digestorum
Uxori legavit quae eius causa parata sunt et ante mortem divortit. Non deberi, quia adempta videantur, Proculus ait.
Nimirum facti quaestio est: nam potest nec repudiatae adimere voluisse.
34.2.4

