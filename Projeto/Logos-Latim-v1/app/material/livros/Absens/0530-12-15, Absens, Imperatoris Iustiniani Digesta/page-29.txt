1.3.21
Nerva libro sexto membranarum
Et ideo rationes eorum, quae constituuntur, inquiri non oportet: alioquin multa ex his quae certa sunt subvertuntur.
1.3.22
Ulpianus libro 35 ad edictum
Cum lex in praeteritum quid indulget, in futurum vetat.
1.3.23
Paulus libro quarto ad Plautium
Minime sunt mutanda, quae interpretationem certam semper habuerunt.
1.3.24
Celsus libro nono digestorum
In civile est nisi tota lege perspecta una aliqua particula eius proposita iudicare vel respondere.
1.3.25
Modestinus libro octavo responsorum
Nulla iuris ratio aut aequitatis benignitas patitur, ut quae salubriter pro utilitate hominum introducuntur, ea nos duriore
interpretatione contra ipsorum commodum producamus ad severitatem.
1.3.26
Paulus libro quarto quaestionum
Non est novum, ut priores leges ad posteriores trahantur.
1.3.27
Tertullianus libro primo quaestionum
Ideo, quia antiquiores leges ad posteriores trahi usitatum est, semper quasi hoc legibus inesse credi oportet, ut ad eas
quoque personas et ad eas res pertinerent, quae quandoque similes erunt.
1.3.28
Paulus libro quinto ad legem Iuliam et Papiam
Sed et posteriores leges ad priores pertinent, nisi contrariae sint, idque multis argumentis probatur.
1.3.29
Paulus libro singulari ad legem Cinciam
Contra legem facit, qui id facit quod lex prohibet, in fraudem vero, qui salvis verbis legis sententiam eius circumvenit.
1.3.30
Ulpianus libro quarto ad edictum
Fraus enim legi fit, ubi quod fieri noluit, fieri autem non vetuit, id fit: et quod distat hryton apo dianoias, hoc distat
fraus ab eo, quod contra legem fit.
1.3.31
Ulpianus libro 13 ad legem Iuliam et Papiam
Princeps legibus solutus est: Augusta autem licet legibus soluta non est, principes tamen eadem illi privilegia tribuunt,
quae ipsi habent.
1.3.32
Iulianus libro 84 digestorum
pr. De quibus causis scriptis legibus non utimur, id custodiri oportet, quod moribus et consuetudine inductum est: et si
qua in re hoc deficeret, tunc quod proximum et consequens ei est: si nec id quidem appareat, tunc ius, quo urbs Roma
utitur, servari oportet.
1. Inveterata consuetudo pro lege non immerito custoditur, et hoc est ius quod dicitur moribus constitutum. Nam cum
ipsae leges nulla alia ex causa nos teneant, quam quod iudicio populi receptae sunt, merito et ea, quae sine ullo scripto
populus probavit, tenebunt omnes: nam quid interest suffragio populus voluntatem suam declaret an rebus ipsis et
factis? Quare rectissime etiam illud receptum est, ut leges non solum suffragio legis latoris, sed etiam tacito consensu
omnium per desuetudinem abrogentur.
1.3.33
Ulpianus libro primo de officio proconsulis
Diuturna consuetudo pro iure et lege in his quae non ex scripto descendunt observari solet.
1.3.34
Ulpianus libro quarto de officio proconsulis
Cum de consuetudine civitatis vel provinciae confidere quis videtur, primum quidem illud explorandum arbitror, an
etiam contradictio aliquando iudicio consuetudo firmata sit.
1.3.35
Hermogenianus libro primo epitomarum
Sed et ea, quae longa consuetudine comprobata sunt ac per annos plurimos observata, velut tacita civium conventio non
minus quam ea quae scripta sunt iura servantur.
1.3.36
Paulus libro septimo ad Sabinum

