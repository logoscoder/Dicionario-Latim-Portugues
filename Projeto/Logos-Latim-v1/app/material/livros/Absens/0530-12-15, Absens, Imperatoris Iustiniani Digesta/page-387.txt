Paulus libro quinto ad Sabinum
In diem addictio ita fit: "Ille fundus centum esto tibi emptus, nisi si quis intra kalendas ianuarias proximas meliorem
condicionem fecerit, quo res a domino abeat."
18.2.2
Ulpianus libro 28 ad Sabinum
pr. Quotiens fundus in diem addicitur, utrum pura emptio est, sed sub condicione resolvitur, an vero condicionalis sit
magis emptio, quaestionis est. Et mihi videtur verius interesse, quid actum sit: nam si quidem hoc actum est, ut meliore
allata condicione discedatur, erit pura emptio, quae sub condicione resolvitur: sin autem hoc actum est, ut perficiatur
emptio, nisi melior condicio offeratur, erit emptio condicionalis.
1. Ubi igitur secundum quod distinximus pura venditio est, Iulianus scribit hunc, cui res in diem addicta est, et
usucapere posse et fructus et accessiones lucrari et periculum ad eum pertinere, si res interierit,
18.2.3
Paulus libro quinto ad Sabinum
quoniam post interitum rei iam nec adferri possit melior condicio.
18.2.4
Ulpianus libro 28 ad Sabinum
pr. Ubi autem condicionalis venditio est, negat Pomponius usucapere eum posse nec fructus ad eum pertinere.
1. Idem Iulianus libro quinto decimo quaerit, si res in diem addicta interciderit vel ancilla decesserit, an partus vel
fructus eius nomine adiectio admitti possit. Et negat admittendam adiectionem, quia alterius rei quam eius quae
distracta est non solet adiectio admitti.
2. Idem Iulianus eodem libro scribit, si ex duobus servis viginti venditis et in diem addictis alter decesserit, deinde
unius nomine qui superest emptor extiterit, qui supra viginti promitteret, an discedatur a priore contractu? Et ait
dissimilem esse hanc speciem partus specie et ideo hic discedi a priore emptione et ad secundam perveniri.
3. Sed et Marcellus libro quinto digestorum scribit pure vendito et in diem addicto fundo si melior condicio allata sit,
rem pignori esse desinere, si emptor eum fundum pignori dedisset: ex quo colligitur, quod emptor medio tempore
dominus est: alioquin nec pignus teneret.
4. Idem Iulianus libro octagensimo octavo digestorum scripsit eum, qui emit fundum in diem, interdicto quod vi aut
clam uti posse: nam hoc interdictum ei competit, cuius interest opus non esse factum. Fundo autem, inquit, in diem
addicto et commodum et incommodum omne ad emptorem pertinet, antequam venditio transferatur, et ideo, si quid
tunc vi aut clam factum est, quamvis melior condicio allata fuerit, ipse utile interdictum habebit: sed eam actionem
sicut fructus, inquit, quos percepit venditi iudicio praestaturum.
5. Cum igitur tunc recedatur ab emptione (ubi pure contrahitur) vel tunc non impleatur (ubi sub condicione fit) cum
melior condicio sit allata: si falsus emptor subiectus sit, eleganter scribit Sabinus priori rem esse emptam, quia non
videtur melior condicio allata esse non existente vero emptore. Sed et si existat alius emptor, meliorem tamen
condicionem non adferat, aeque dicendum erit perinde haberi, ac si non existeret.
6. Melior autem condicio adferri videtur, si pretio sit additum. Sed et si nihil pretio addatur, solutio tamen offeratur
facilior pretii vel maturior, melior condicio adferri videtur. Praeterea si locus oportunior solvendo pretio dicatur, aeque
melior condicio allata videtur: et ita Pomponius libro nono ex Sabino scribit. Idem ait, et si persona idoneor accedat ad
emptionem, aeque videri meliorem condicionem allatam. Proinde si quis accedat eiusdem pretii emptor, sed qui
levioribus emat condicionibus vel qui satisdationem nullam exigat, melior condicio allata videbitur. Ergo idem erit
probandum et si viliore pretio emere sit paratus, ea tamen remittat, quae venditori gravia erant in priore emptione.
18.2.5
Pomponius libro nono ad Sabinum
Quidquid enim ad utilitatem venditoris pertinet, pro meliore condicione haberi debet.
18.2.6
Ulpianus libro 28 ad Sabinum
pr. Item quod dictum est fructus interea captos emptorem priorem sequi, totiens verum est, quotiens nullus emptor
existit, qui meliorem condicionem adferat, vel falsus exsistit: sin vero exstitit emptor posterior fructus refundere
priorem debere constat, sed venditori. Et ita Iulianus libro quadragensimo octavo digestorum scripsit.
1. Si quis extiterit, qui meliorem condicionem adferat, deinde prior emptor adversus eum licitatus sit et penes eum
emptum remanserit, dubitari poterit, utrum fructus ipse habeat, quasi nulla meliore condicione allata, an vero venditoris
sint, licet eadem sit persona, quae meliorem condicionem attulit. Quod ratio facere videtur: intererit tamen quid acti sit:
et ita Pomponius scribit.
18.2.7
Paulus libro quinto ad Sabinum
Licet autem venditori meliore allata condicione addicere posteriori, nisi prior paratus sit plus adicere.
18.2.8
Paulus libro 33 ad edictum
Necesse autem habebit venditor meliore condicione allata priorem emptorem certiorem facere, ut, si quid alius adicit,
ipse quoque adicere possit.

