Bonae fidei emptor non dubie percipiendo fructus etiam ex aliena re suos interim facit non tantum eos, qui diligentia et
opera eius pervenerunt, sed omnes, quia quod ad fructus attinet, loco domini paene est. denique etiam priusquam
percipiat, statim ubi a solo separati sunt, bonae fidei emptoris fiunt. nec interest, ea res, quam bona fide emi, longo
tempore capi possit nec ne, veluti si pupilli sit aut vi possessa aut praesidi contra legem repetundarum donata ab eoque
abalienata sit bonae fidei emptori.
Dig.41.1.48.1
Paulus 7 ad plaut.
In contrarium quaeritur, si eo tempore, quo mihi res traditur, putem vendentis esse, deinde cognovero alienam esse,
quia perseverat per longum tempus capio, an fructus meos faciam. pomponius verendum, ne non sit bonae fidei
possessor, quamvis capiat: hoc enim ad ius, id est capionem, illud ad factum pertinere, ut quis bona aut mala fide
possideat: nec contrarium est, quod longum tempus currit, nam e contrario is, qui non potest capere propter rei vitium,
fructus suos facit.
Dig.41.1.48.2
Paulus 7 ad plaut.
Et ovium fetus in fructu sunt et ideo ad bonae fidei emptorem pertinent, etiamsi praegnates venierint vel subreptae sint.
et sane quin lac suum faciat, quamvis plenis uberibus venierint, dubitari non potest: idemque in lana iuris est.
Dig.41.1.49
Paulus 9 ad plaut.
Quod fructuarius ex re sua donat, ex re eius est: sed si eo animo id fecerit, ut ad proprietatis dominum pertineat,
dicendum est illi adquiri. si autem extraneus ei donet indistincte, soli proprietario adquiritur. eadem dicemus in homine
libero, qui bona fide mihi servit, ut, si ei aliquid donaverim, meum sit. et ideo pomponius scribit, quamvis donaverim ei
operas suas, tamen quidquid ex operis suis adquiret, mihi adquiri.
Dig.41.1.50
Pomponius 6 ex plaut.
Quamvis quod in litore publico vel in mari exstruxerimus, nostrum fiat, tamen decretum praetoris adhibendum est, ut id
facere liceat: immo etiam manu prohibendus est, si cum incommodo ceterorum id faciat: nam civilem eum actionem de
faciendo nullam habere non dubito.
Dig.41.1.51pr.
Celsus 2 dig.
Transfugam iure belli recipimus.
Dig.41.1.51.1
Celsus 2 dig.
Et quae res hostiles apud nos sunt, non publicae, sed occupantium fiunt.
Dig.41.1.52
Modestinus 7 reg.
Rem in bonis nostris habere intellegimur, quotiens possidentes exceptionem aut amittentes ad reciperandam eam
actionem habemus.
Dig.41.1.53
Modestinus 14 ad q. muc.
Ea quae civiliter adquiruntur per eos, qui in potestate nostra sunt, adquirimus, veluti stipulationem: quod naturaliter
adquiritur, sicuti est possessio, per quemlibet volentibus nobis possidere adquirimus.
Dig.41.1.54pr.
Modestinus 31 ad q. muc.
Homo liber hereditatem nobis adquirere non potest, qui bona fide nobis servit: adquiret, si tamen sponte sua sciens
condicionem suam adierit: nam si iussu nostro adierit, neque sibi neque nobis adquiret, si non habuerit animum sibi
adquirendi: quod si eam mentem habuit, sibi adquirit.
Dig.41.1.54.1
Modestinus 31 ad q. muc.
Item promittendo nobis liber homo, qui bona fide nobis servit, ut et emendo vel vendendo, vel locando vel conducendo,
obligari ipso iure poterit.

