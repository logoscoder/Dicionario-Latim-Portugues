5. Dabitur et in impuberem, cum adoleverit, operarum actio: sed interdum et quamdiu impubes est: nam huius quoque
est ministerium, si forte vel librarius vel nomenculator vel calculator sit vel histrio vel alterius voluptatis artifex.
6. Si liberi patroni ex inaequalibus partibus essent instituti, utrum pro parte dimidia an pro hereditariis habeant
operarum actionem? Et puto verius liberos pro aequalibus habituros actionem.
7. Parvi autem refert, in potestate fuerint liberi an vero emancipati.
8. Sed si in adoptionem datum heredem scripserit patronus, magis est, ut operae ei debeantur.
9. Nec patronae liberi summoventur ab operarum petitione.
38.1.8
Pomponius libro octavo ad Sabinum
pr. Si quando duobus patronis iuraverit libertus operas se daturum, Labeoni placet et deberi et peti posse partem operae,
cum semper praeterita opera, quae iam dari non possit, petatur. Quod contingit, si vel ipsis patronis iuretur vel
promittatur vel communi eorum servo vel complures heredes uni patrono existant.
1. Pro liberto iurante fideiubere quemvis posse placet.
38.1.9
Ulpianus libro 34 ad Sabinum
pr. Operae in rerum natura non sunt.
1. Sed officiales quidem futurae nec cuiquam alii deberi possunt quam patrono, cum proprietas earum et in edentis
persona et in eius cui eduntur constitit: fabriles autem aliaeve eius generis sunt, ut a quocumque cuicumque solvi
possint. Sane enim, si in artificio sint, iubente patrono et alii edi possunt.
38.1.10
Pomponius libro 15 ad Sabinum
pr. Servus patroni a liberto male ita stipulatur: "operas mihi dare spondes?" Itaque patrono dari stipulandum est.
1. Libertus operarum nomine ita iurando "patrono aut lucio Titio" solvere lucio Titio non potest, ut a patrono liberetur.
38.1.11
Iulianus libro 22 digestorum
(nihil autem interest, extraneus sit Lucius Titius an filius),
38.1.12
Pomponius libro 15 ad Sabinum
Quia aliae operae erunt, quae Lucio Titio dantur. Sed si libertatis causa pecuniam promittat libertus egenti patrono aut
Titio, omnimodo adiectio Titii valet.
38.1.13
Ulpianus libro 38 ad edictum
pr. Si quis hac lege emptus sit, ut manumittatur, et ex constitutione divi Marci pervenerit ad libertatem, operae ei
impositae nullum effectum habebunt.
1. Sed nec cui bona addicta sunt ex constitutione divi Marci libertatium conservandarum causa, poterit operas petere
neque ab his, qui directas, neque ab his, qui fideicommissarias acceperunt, quamvis fideicommissarias libertates qui
acceperunt, ipsius liberti efficiantur: non enim sic fiunt liberti, ut sunt proprii, quos nulla necessitate cogente
manumisimus.
2. Iudicium de operis tunc locum habet, cum operae praeterierint. Praeterire autem non possunt, antequam incipiant
cedere, et incipiunt, posteaquam fuerint indictae.
3. Etiam si uxorem habeat libertus, non prohibetur patronus operas exigere.
4. Si impubes sit patronus, voluntate eius non videtur liberta nupta, nisi tutoris auctoritas voluntati accesserit.
5. Rati quoque habitio patrono obest in nuptiis libertae.
38.1.14
Terentius Clemens libro octavo ad legem Iuliam et Papiam
Plane cum desierit nupta esse, operas peti posse omnes fere consentiunt.
38.1.15
Ulpianus libro 38 ad edictum
pr. Libertus, qui post indictionem operarum valetudine impeditur, quo minus praestet operas, non tenetur: nec enim
potest videri per eum stare, quo minus operas praestet.
1. Neque promitti neque solvi nec deberi nec peti pro parte poterit opera. Ideo Papinianus subicit: si non una, sed plures
operae sint et plures heredes existant patrono qui operas stipulatus est, verum est obligationem operarum numero dividi.
Denique Celsus libro duodecimo scribit, si communis libertus patronis duobus operas mille daturum se iuraverit aut
communi eorum servo promiserit, quingenas potius deberi, quam singularum operarum dimidias.
38.1.16
Paulus libro 40 ad edictum
pr. Eius artificii, quod post manumissionem didicerit libertus, operas debebit praestare, si haec sint, quae quandoque
honeste et sine periculo vitae praestantur, nec semper hae, quae manumissionis tempore praestari debuerunt. Sed si
turpes operas postea exercere coeperit, praestare debebit eas, quas manumissionis tempore praestabat.

