pr. Mora fieri intellegitur non ex re, sed ex persona, id est, si interpellatus oportuno loco non solverit: quod apud
iudicem examinabitur: nam, ut et Pomponius libro duodecimo epistularum scripsit, difficilis est huius rei definitio.
Divus quoque Pius Tullio Balbo rescripsit, an mora facta intellegatur, neque constitutione ulla neque iuris auctorum
quaestione decidi posse, cum sit magis facti quam iuris.
1. Et non sufficit ad probationem morae, si servo debitoris absentis denuntiatum est a creditore procuratoreve eius, cum
etiam si ipsi, inquit, domino denuntiatum est, ceterum postea cum is sui potestatem faceret, omissa esset repetendi
debiti instantia, non protinus per debitorem mora facta intellegitur.
2. In bonae fidei contractibus ex mora usurae debentur.
3. Quid ergo: si et filius familias et pater ex persona eius teneatur (sive iussu eius contractum est sive in rem versum est
patris vel in peculium), cuius persona circa moram spectabitur? Et si quidem pater dumtaxat convenietur, ex mora sua
non tenetur: in filium tamen dabitur actio in hoc, ut quod minus a patre actor consecutus est, filius praestet: quod si
filius moram fecerit, tunc actor vel cum ipso in solidum vel cum patre dumtaxat de peculio habebit.
4. Sed si duo rei promittendi sint, alterius mora alteri non nocet.
5. Item si fideiussor solus moram fecerit, non tenetur, sicuti si Stichum promissum occiderit: sed utilis actio in hunc
dabitur.
22.1.33
Ulpianus libro singulari de officio curatoris rei publicae
pr. Si bene collocatae sunt pecuniae publicae, in sortem inquietari debitores non debent et maxime, si parient usuras: si
non parient, prospicere rei publicae securitati debet praeses provinciae, dummodo non acerbum se exactorem nec
contumeliosum praebeat, sed moderatum et cum efficacia benignum et cum instantia humanum: nam inter insolentiam
incuriosam et diligentiam non ambitiosam multum interest.
1. Praeterea prospicere debet, ne pecuniae publicae credantur sive pignoribus idoneis vel hypothecis.
22.1.34
Ulpianus libro 15 ad edictum
Usurae vicem fructuum optinent et merito non debent a fructibus separari: et ita in legatis et fideicommissis et in tutelae
actione et in ceteris iudiciis bonae fidei servatur. Hoc idem igitur in ceteris obventionibus dicemus.
22.1.35
Paulus libro 57 ad edictum
Lite contestata usurae currunt.
22.1.36
Ulpianus libro 61 ad edictum
Praediorum urbanorum pensiones pro fructibus accipiuntur.
22.1.37
Ulpianus libro decimo ad edictum
Et in contraria negotiorum gestorum actione usurae veniunt, si mutuatus sum pecuniam, ut creditorem tuum absolvam,
quia aut in possessionem mittendus erat bonorum tuorum aut pignora venditurus. Quid si domi habens propter eandem
causam solvi? Puto verum, si liberavi ex magno incommodo, debere dici usuras venire, eas autem, quae in regione
frequentantur, ut est in bonae fidei iudiciis constitutum: sed si mutuatus dedi, hae venient usurae quas ipse pendo,
utique si plus tibi praestarim commodi, quam usurae istae colligunt.
22.1.38
Paulus libro sexto ad Plautium
pr. Videamus generali, quando in actione quae est in personam etiam fructus veniant.
1. Et quidem si fundus ob rem datus sit, veluti dotis causa, et renuntiata adfinitas, fructus quoque restituendi sunt,
utique hi qui percepti sunt eo tempore quo sperabatur adfinitas, sed et posteriores, si in re mora fuit, ut ab illo, qui
reddere debeat, omnimodo restituendi sunt. Sed et si per mulierem stetit, quo minus nuptiae contrahantur, magis est, ut
debeat fructus recipere: ratio autem haec est, quod, si sponsus non conveniebatur restituere fructus, licuerat ei neglegere
fundum.
2. Item si indebitum fundum solvi et repeto, fructus quoque repetere debeo.
3. Idemque est, si mortis causa fundus sit donatus et revaluerit qui donavit atque ita condictio nascatur.
4. In Fabiana quoque actione et Pauliana, per quam quae in fraudem creditorum alienata sunt revocantur, fructus
quoque restituuntur: nam praetor id agit, ut perinde sint omnia, atque si nihil alienatum esset: quod non est iniquum
(nam et verbum "restituas", quod in hac re praetor dixit, plenam habet significationem), ut fructus quoque restituantur.
5. Et ideo cum restitui praetor vult, veluti in interdicto unde vi, etiam fructus sunt restituendi.
6. Item si vi metusve causa rem tradam, non aliter mihi restituisse videtur, quam si fructus mihi restituat: nec mora mea
mihi aliquid aufert.
7. Si actionem habeam ad id consequendum quod meum non fuit, veluti ex stipulatu, fructus non consequar, etiamsi
mora facta sit: quod si acceptum est iudicium, tunc Sabinus et Cassius ex aequitate fructus quoque post acceptum
iudicium praestandos putant, ut causa restituatur, quod puto recte dici.
8. Ex causa etiam emptionis fructus restituendi sunt.
9. Sed in societatibus fructus communicandi sunt.

