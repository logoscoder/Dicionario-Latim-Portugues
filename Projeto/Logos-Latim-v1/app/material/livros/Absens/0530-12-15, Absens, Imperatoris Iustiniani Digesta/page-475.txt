22.5.25
Aurelius Arcadius Charisius magister libellorum libro singulari de testibus
Mandatis cavetur, ut praesides attendant, ne patroni in causa cui patrocinium praestiterunt testimonium dicant. Quod et
in exsecutoribus negotiorum observandum est.
22.6.0. De iuris et facti ignorantia.
22.6.1
Paulus libro 44 ad edictum
pr. Ignorantia vel facti vel iuris est.
1. Nam si quis nesciat decessisse eum, cuius bonorum possessio defertur, non cedit ei tempus: sed si sciat quidem
defunctum esse cognatum, nesciat autem proximitatis nomine bonorum possessionem sibi deferri, aut se sciat scriptum
heredem, nesciat autem quod scriptis heredibus bonorum possessionem praetor promittit, cedit ei tempus, quia in iure
errat. Idem est, si frater consanguineus defuncti credat matrem potiorem esse.
2. Si quis nesciat se cognatum esse, interdum in iure, interdum in facto errat. Nam si et liberum se esse et ex quibus
natus sit sciat, iura autem cognationis habere se nesciat, in iure errat: at si quis (forte expositus) quorum parentium esset
ignoret, fortasse et serviat alicui putans se servum esse, in facto magis quam in iure errat.
3. Item si quis sciat quidem alii delatam esse bonorum possessionem, nesciat autem ei tempus praeterisse bonorum
possessionis, in facto errat. Idem est, si putet eum bonorum possessionem accepisse. Sed si sciat eum non petisse
tempusque ei praeterisse, ignoret autem sibi ex successorio capite competere bonorum possessionem, cedet ei tempus,
quia in iure errat.
4. Idem dicemus, si ex asse heres institutus non putet se bonorum possessionem petere posse ante apertas tabulas: quod
si nesciat esse tabulas, in facto errat.
22.6.2
Nerva libro quinto membranarum
In omni parte error in iure non eodem loco quo facti ignorantia haberi debebit, cum ius finitum et possit esse et debeat,
facti interpretatio plerumque etiam prudentissimos fallat.
22.6.3
Pomponius libro tertio ad Sabinum
pr. Plurimum interest, utrum quis de alterius causa et facto non sciret an de iure suo ignorat.
1. Sed Cassius ignorantiam Sabinum ita accipiendam existimasse refert non deperditi et nimium securi hominis.
22.6.4
Pomponius libro 13 ad Sabinum
Iuris ignorantiam in usucapione negatur prodesse: facti vero ignorantiam prodesse constat.
22.6.5
Clementius libro secundo ad legem Iuliam et Papiam
Iniquissimum videtur cuiquam scientiam alterius quam suam nocere vel ignorantiam alterius alii profuturam.
22.6.6
Ulpianus libro 18 ad legem Iuliam et Papiam
Nec supina ignorantia ferenda est factum ignorantis, ut nec scrupulosa inquisitio exigenda: scientia enim hoc modo
aestimanda est, ut neque neglegentia crassa aut nimia securitas satis expedita sit neque delatoria curiositas exigatur.
22.6.7
Papinianus libro 19 quaestionum
Iuris ignorantia non prodest adquirere volentibus, suum vero petentibus non nocet.
22.6.8
Papinianus libro primo definitionum
Error facti ne maribus quidem in damnis vel compendiis obest, iuris autem error nec feminis in compendiis prodest:
ceterum omnibus iuris error in damnis amittendae rei suae non nocet.
22.6.9
Paulus libro singulari de iuris et facti ignorantia
pr. Regula est iuris quidem ignorantiam cuique nocere, facti vero ignorantiam non nocere. Videamus igitur, in quibus
speciebus locum habere possit, ante praemisso quod minoribus viginti quinque annis ius ignorare permissum est. Quod
et in feminis in quibusdam causis propter sexus infirmitatem dicitur: et ideo sicubi non est delictum, sed iuris
ignorantia, non laeduntur. Hac ratione si minor viginti quinque annis filio familias crediderit, subvenitur ei, ut non
videatur filio familias credidisse.
1. Si filius familias miles a commilitone heres institutus nesciat sibi etiam sine patre licere adire per constitutiones
principales, ius ignorare potest et ideo ei dies aditionis cedit.

