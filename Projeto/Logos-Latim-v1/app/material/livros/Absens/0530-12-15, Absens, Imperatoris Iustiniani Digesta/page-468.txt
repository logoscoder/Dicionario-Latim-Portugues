22.2.0. De nautico faenore.
22.2.1
Modestinus libro decimo pandectarum
Traiecticia ea pecunia est quae trans mare vehitur: ceterum si eodem loci consumatur, non erit traiecticia. Sed
videndum, an merces ex ea pecunia comparatae in ea causa habentur? Et interest, utrum etiam ipsae periculo creditoris
navigent: tunc enim traiecticia pecunia fit.
22.2.2
Pomponius libro tertio ex Plautio
Labeo ait, si nemo sit, qui a parte promissoris interpellari traiecticiae pecuniae possit, id ipsum testatione complecti
debere, ut pro petitione id cederet.
22.2.3
Modestinus libro quarto regularum
In nautica pecunia ex eo die periculum spectat creditorem, ex quo navem navigare conveniat.
22.2.4
Papinianus libro tertio responsorum
pr. Nihil interest, traiecticia pecunia sine periculo creditoris accepta sit an post diem praestitutum et condicionem
impletam periculum esse creditoris desierit. Utrubique igitur maius legitima usura faenus non debebitur, sed in priore
quidem specie semper, in altera vero discusso periculo: nec pignora vel hypothecae titulo maioris usurae tenebuntur.
1. Pro operis servi traiecticiae pecuniae gratia secuti quod in singulos dies in stipulatum deductum est, ad finem
centesimae non ultra duplum debetur. In stipulatione faenoris post diem periculi separatim interposita quod in ea
legitimae usurae deerit, per alteram stipulationem operarum supplebitur.
22.2.5
Scaevola libro sexto responsorum
pr. Periculi pretium est et si condicione quamvis poenali non existente recepturus sis quod dederis et insuper aliquid
praeter pecuniam, si modo in aleae speciem non cadat: veluti ea, ex quibus condictiones nasci solent, ut "si non
manumittas", "si non illud facias", "si non convaluero" et cetera. Nec dubitabis, si piscatori erogaturo in apparatum
plurimum pecuniae dederim, ut, si cepisset, redderet, et athletae, unde se exhiberet exerceretque, ut, si vicisset,
redderet.
1. In his autem omnibus et pactum sine stipulatione ad augendam obligationem prodest.
22.2.6
Paulus libro 25 quaestionum
Faenerator pecuniam usuris maritimis mutuam dando quasdam merces in nave pignori accepit, ex quibus si non
potuisset totum debitum exsolvi, aliarum mercium aliis navibus impositarum propriisque faeneratoribus obligatarum si
quid superfuisset, pignori accepit. Quaesitum est nave propria perempta, ex qua totum solvi potuit, an id damnum ad
creditorem pertineat, intra praestitutos dies amissa nave, an ad ceterarum navium superfluum admitti possit. Respondi:
alias quidem pignoris deminutio ad damnum debitoris, non etiam ad creditoris pertinet: sed cum traiecticia pecunia ita
datur, ut non alias petitio eius creditori competat, quam si salva navis intra statuta tempora pervenerit, ipsius crediti
obligatio non exsistente condicione defecisse videtur, et ideo pignorum quoque persecutio perempta est etiam eorum,
quae non sunt amissa. Si navis intra praestitutos dies perisset, et condicionem stipulationis defecisse videri, ideoque
sine causa de pignorum persecutione, quae in aliis navibus fuerunt, quaeri. Quando ergo ad illorum pignorum
persecutionem creditor admitti potuerit? Scilicet tunc cum condicio exstiterit obligationis et alio casu pignus amissum
fuerit vel vilius distractum vel si navis postea perierit, quam dies praefinitus periculo exactus fuerit.
22.2.7
Paulus libro tertio ad edictum
In quibusdam contractibus etiam usurae debentur quemadmodum per stipulationem. Nam si dedero decem traiecticia,
ut salva nave sortem cum certis usuris recipiam, dicendum est posse me sortem cum usuris recipere.
22.2.8
Ulpianus libro 77 ad edictum
Servius ait pecuniae traiecticiae poenam peti non posse, si per creditorem stetisset, quo minus eam intra certum tempus
praestitutum accipiat.
22.2.9
Labeo libro quinto pithanon a Paulo epitomarum
Si traiecticiae pecuniae poena (uti solet) promissa est, quamvis eo die, qui primus solvendae pecuniae fuerit, nemo
vixerit, qui eam pecuniam deberet, tamen perinde committi poena potest, ac si fuisset heres debitoris.

