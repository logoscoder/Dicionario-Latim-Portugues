pr. Is cui lege bonis interdictum est testamentum facere non potest et, si fecerit, ipso iure non valet: quod tamen
interdictione vetustius habuerit testamentum, hoc valebit. Merito ergo nec testis ad testamentum adhiberi poterit, cum
neque testamenti factionem habeat.
1. Si quis ob carmen famosum damnetur, senatus consulto expressum est, ut intestabilis sit: ergo nec testamentum
facere poterit nec ad testamentum adhiberi.
28.1.19
Modestinus libro quinto pandectarum
Si filius familias aut pupillus aut servus tabulas testamenti fecerit signaverit, secundum eas bonorum possessio dari non
potest, licet filius familias sui iuris aut pupillus pubes aut servus liber factus decesserit, quia nullae sunt tabulae
testamenti, quas is fecit, qui testamenti faciendi facultatem non habuerit.
28.1.20
Ulpianus libro primo ad Sabinum
pr. Qui testamento heres instituitur, in eodem testamento testis esse non potest. Quod in legatario et in eo qui tutor
scriptus est contra habetur: hi enim testes possunt adhiberi, si aliud eos nihil impediat, ut puta si impubes, si in potestate
sit testatoris.
1. Potestatis autem verbum non solum ad liberos qui sunt in potestate referendum est, verum etiam ad eum quem
redemit ab hostibus, quamvis placeat hunc servum non esse, sed vinculo quodam retineri, donec pretium solvat.
2. Per contrarium quaeri potest, an pater eius, qui de castrensi peculio potest testari, adhiberi ab eo ad testamentum
testis possit. Et Marcellus libro decimo digestorum scribit posse: et frater ergo poterit.
3. Quae autem in testamento diximus super prohibendis testimoniis eorum qui in potestate sunt, in omnibus testimoniis
accipias, ubi aliquid negotii geritur, per quod adquiratur.
4. Ne furiosus quidem testis adhiberi potest, cum compos mentis non sit: sed si habet intermissionem, eo tempore
adhiberi potest: testamentum quoque, quod ante furorem consummavit valebit et bonorum possessio ex eo testamento
competit.
5. Eum qui lege repetundarum damnatus est ad testamentum adhiberi posse existimo, quoniam in iudicium testis esse
vetatur.
6. Mulier testimonium dicere in testamento quidem non poterit, alias autem posse testem esse mulierem argumento est
lex Iulia de adulteriis, quae adulterii damnatam testem produci vel dicere testimonium vetat.
7. Servus quoque merito ad sollemnia adhiberi non potest, cum iuris civilis communionem non habeat in totum, ne
praetoris quidem edicti.
8. Et veteres putaverunt eos, qui propter sollemnia testamenti adhibentur, durare debere, donec suprema contestatio
peragatur.
9. Non tamen intellegentiam sermonis exigimus: hoc enim divus Marcus Didio Iuliano in teste, qui Latine non noverat,
rescripsit: nam si vel sensu percipiat quis, cui rei adhibitus sit, sufficere.
10. Sed si detenti sint inviti ibi testes, putant non valere testamentum.
28.1.21
Ulpianus libro secundo ad Sabinum
pr. Heredes palam ita, ut exaudiri possunt, nuncupandi sint: licebit ergo testanti vel nuncupare heredes vel scribere: sed
si nuncupat, palam debet. Quid est palam? Non utique in publicum, sed ut exaudiri possit: exaudiri autem non ab
omnibus, sed a testibus: et si plures fuerint testes adhibiti, sufficit sollemnem numerum exaudire.
1. Si quid post factum testamentum mutari placuit, omnia ex integro facienda sunt. Quod vero quis obscurius in
testamento vel nuncupat vel scribit, an post sollemnia explanare possit, quaeritur: ut puta stichum legaverat, cum plures
haberet, nec declaravit de quo sentiret: Titio legavit, cum multos Titios amicos haberet: erraverat in nomine vel
praenomine vel cognomine, cum in corpore non errasset: poteritne postea declarare, de quo senserit? Et puto posse:
nihil enim nunc dat, sed datum significat. Sed et si notam postea adiecerit legato vel sua voce vel litteris vel summam
vel nomen legatarii quod non scripserat vel nummorum qualitatem, an recte fecerit? Et puto etiam qualitatem
nummorum posse postea addi: nam etsi adiecta non fuisset, utique placeret coniectionem fieri eius quod reliquit vel ex
vicinis scripturis vel ex consuetudine patris familias vel regionis.
2. In testamentis, in quibus testes rogati adesse debent, ut testamentum fiat, alterius rei causa forte rogatos ad testandum
non esse idoneos placet. Quod sic accipiendum est, ut, licet ad aliam rem sint rogati vel collecti, si tamen ante
testimonium certiorentur ad testamentum se adhibitos, posse eos testimonium suum recte perhibere.
3. Uno contextu actus testari oportet. Est autem uno contextu nullum actum alienum testamento intermiscere: quod si
aliquid pertinens ad testamentum faciat, testamentum non vitiatur.
28.1.22
Ulpianus libro 39 ad edictum
pr. Ad testium numerum simul adhiberi possumus ut ego et pater et plures, qui fuimus in eiusdem potestate.
1. Condicionem testium tunc inspicere debemus, cum signarent, non mortis tempore: si igitur cum signarent, tales
fuerint, ut adhiberi possint, nihil nocet, si quid postea eis contigerit.
2. Si ab ipso testatore anulum accepero et signavero, testamentum valet, quasi alieno signaverim.
3. Si signa turbata sint ab ipso testatore, non videtur signatum.

