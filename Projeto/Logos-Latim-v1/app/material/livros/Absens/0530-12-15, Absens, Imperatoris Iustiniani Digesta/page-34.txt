Si iudex nutriri vel ali oportere pronuntiaverit, dicendum est de veritate quaerendum, filius sit an non: neque enim
alimentorum causa veritati facit praeiudicium.
1.6.11
Modestinus libro primo pandectarum
Inviti filii naturales vel emancipati non rediguntur in patriam potestatem.
1.7.0. De adoptionibus et emancipationibus et aliis modis quibus potestas solvitur.
1.7.1
Modestinus libro secundo regularum
pr. Filios familias non solum natura, verum et adoptiones faciunt.
1. Quod adoptionis nomen est quidem generale, in duas autem species dividitur, quarum altera adoptio similiter dicitur,
altera adrogatio. adoptantur filii familias, adrogantur qui sui iuris sunt.
1.7.2
Gaius libro primo institutionum
pr. Generalis enim adoptio duobus modis fit, aut principis auctoritate aut magistratus imperio. Principis auctoritate
adoptamus eos qui sui iuris sunt: quae species adoptionis dicitur adrogatio, quia et is qui adoptat rogatur, id est
interrogatur, an velit eum quem adoptaturus sit iustum sibi filium esse, et is qui adoptatur rogatur, an id fieri patiatur.
Imperio magistratus adoptamus eos qui in potestate parentis sunt, sive primum gradum liberorum optineant, qualis est
filius filia, sive inferiorem, qualis est nepos neptis, pronepos proneptis.
1. Illud utriusque adoptionis commune est, quod et hi qui generare non possunt, quales sunt spadones, adoptare possunt.
2. Hoc vero proprium est eius adoptionis, quae per principem fit, quod is qui liberos in potestate habet si se
adrogandum dederit, non solum ipse potestati adrogatoris subicitur, sed et liberi eius in eiusdem fiunt potestate
tamquam nepotes.
1.7.3
Paulus libro quarto ad Sabinum
Si consul vel praeses filius familias sit, posse eum apud semet ipsum vel emancipari vel in adoptionem dari constat.
1.7.4
Modestinus libro secundo regularum
Magistratum, apud quem legis actio est, et emancipare filios suos et in adoptionem dare apud se posse neratii sententia
est.
1.7.5
Celsus libro 28 digestorum
In adoptionibus eorum dumtaxat, qui suae potestatis sunt, voluntas exploratur: sin autem a patre dantur in adoptionem,
in his utriusque arbitrium spectandum est vel consentiendo vel non contradicendo.
1.7.6
Paulus libro 35 ad edictum
Cum nepos adoptatur quasi ex filio natus, consensus filii exigitur, idque etiam Iulianus scribit.
1.7.7
Celsus libro 39 digestorum
Cum adoptio fit, non est necessaria in eam rem auctoritas eorum, inter quos iura adgnationis consequuntur.
1.7.8
Modestinus libro secundo regularum
Quod ne curatoris auctoritas intercederet in adrogatione ante tenuerat, sub divo Claudio recte mutatum est.
1.7.9
Ulpianus libro primo ad Sabinum
Etiam caecus adoptare vel adoptari potest.
1.7.10
Paulus libro secundo ad Sabinum
Si quis nepotem quasi ex filio natum quem in potestate habet consentiente filio adoptaverit, non adgnascitur avo suus
heres, quippe cum post mortem avi quasi in patris sui reccidit potestatem.
1.7.11
Paulus libro quarto ad Sabinum
Si quis qui filium haberet in nepotis locum adoptasset perinde atque si ex eo filio natus esset, et is filius auctor factus
non esset: mortuo avo non esse nepotem in potestate filii.
1.7.12
Ulpianus libro 14 ad Sabinum
Qui liberatus est patria potestate, is postea in potestatem honeste reverti non potest nisi adoptione.

