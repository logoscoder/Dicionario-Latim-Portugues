sepelivit, familiae erciscundae iudicium non habet: sed si post aditam hereditatem id fecit, consequenter dicemus
familiae erciscundae iudicio consequi eum posse sumptum quem fecit in funus.
10.2.50
Ulpianus libro sexto opinionum
Quae pater filio emancipato studiorum causa peregre agenti subministravit, si non credendi animo pater misisse fuerit
comprobatus, sed pietate debita ductus: in rationem portionis, quae ex defuncti bonis ad eundem filium pertinuit,
computari aequitas non patitur.
10.2.51
Iulianus libro octavo digestorum
pr. Fundus, qui dotis nomine socero traditus fuerit, cum socer filium ex aliqua parte heredem instituerit, per arbitrum
familiae erciscundae praecipi ita debet, ut ea causa filii sit, in qua futura esset, si dos per praeceptionem legata fuisset.
Quare fructus post litem contestatam percepti ad eum redigendi sunt habita ratione impensarum: qui vero ante litem
contestatam percepti fuerint, aequaliter ad omnes heredes pertinebunt. Et impensarum ratio haberi debet, quia nullus
casus intervenire potest, qui hoc genus deductionis impediat.
1. Si ego a te hereditatem petere vellem, tu mecum familiae erciscundae agere, ex causa utrique nostrum mos gerendus
est: nam si ego totam hereditatem possideo et te ex parte dimidia heredem esse confiteor, sed a communione discedere
volo, impetrare debeo familiae erciscundae iudicium, quia aliter dividi inter nos hereditas non potest. Item si tu iustam
causam habes, propter quam per hereditatis petitionem potius quam familiae erciscundae iudicium negotium distrahere
velis, tibi quoque permittendum erit hereditatem petere: nam quaedam veniunt in hereditatis petitionem, quae in
familiae erciscundae iudicio non deducuntur: veluti si ego debitor hereditarius sim, iudicio familiae erciscundae non
consequeris id quod defuncto debui, per hereditatis petitionem consequeris.
10.2.52
Iulianus libro secundo ad Urseium Ferocem
pr. Maevius, qui nos heredes fecit, rem communem habuit cum Attio: si cum Attio communi dividundo egissemus et
nobis ea res adiudicata esset, venturam eam in familiae erciscundae iudicio Proculus ait.
1. Servus liber et heres esse iussus id quod ex rationibus quas patri familias gessisset penes se retineret iudicio familiae
erciscundae coheredibus suis praestabit.
2. Arbiter familiae erciscundae inter me et te sumptus quaedam mihi, quaedam tibi adiudicare volebat, pro his rebus
alterum alteri condemnandos esse intellegebat: quaesitum est, an possit pensatione ultro citroque condemnationis facta
eum solum, cuius summa excederet, eius dumtaxat summae, quae ita excederet, damnare. Et placuit posse id arbitrum
facere.
3. Cum familiae erciscundae vel communi dividundo agitur, universae res aestimari debent, non singularum rerum
partes.
10.2.53
Ulpianus libro secundo responsorum
Pecuniam, quam filius emancipatus ita credidit, ut patri solveretur, ita demum in hereditatem patris numerari, si patri
adversus filium eiusdem quantitatis nomine actio competebat.
10.2.54
Nerva libro tertio membranarum
Ex hereditate Lucii Titii, quae mihi et tibi communis erat, fundi partem meam alienavi, deinde familiae erciscundae
iudicium inter nos acceptum est. Neque ea pars quae mea fuit in iudicio veniet, cum alienata de hereditate exierit, neque
tua, quia etiamsi remanet in pristino iure hereditariaque est, tamen alienatione meae partis exit de communione. Utrum
autem unus heres partem suam non alienaverit an plures, nihil interest, si modo aliqua portio alienata ab aliquo ex
heredibus hereditaria esse desiit.
10.2.55
Ulpianus libro secundo ad edictum
Si familiae erciscundae vel communi dividundo iudicium agatur et divisio tam difficilis sit, ut paene impossibilis esse
videatur, potest iudex in unius personam totam condemnationem conferre et adiudicare omnes res.
10.2.56
Paulus libro 23 ad edictum
Non solum in finium regundorum, sed et familiae erciscundae iudicio praeteriti quoque temporis fructus veniunt.
10.2.57
Papinianus libro secundo responsorum
Arbitro quoque accepto fratres communem hereditatem consensu dividentes pietatis officio funguntur, quam revocari
non oportet, licet arbiter sententiam iurgio perempto non dixerit, si non intercedat aetatis auxilium.
10.3.0. Communi dividundo.

