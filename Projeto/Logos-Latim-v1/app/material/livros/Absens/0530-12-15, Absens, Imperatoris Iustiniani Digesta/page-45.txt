Proconsules non amplius quam sex fascibus utuntur.
1.16.15
Licinius libro tertio regularum
Et legati proconsulum tutores dare possunt.
1.16.16
Ulpianus libro secundo ad edictum
Proconsul portam Romae ingressus deponit imperium.
1.17.0. De officio praefecti Augustalis.
1.17.1
Ulpianus libro 15 ad edictum
Praefectus Aegypti non prius deponit praefecturam et imperium, quod ad similitudinem proconsulis lege sub Augusto
ei datum est, quam Alexandriam ingressus sit successor eius, licet in provinciam venerit: et ita mandatis eius continetur.
1.18.0. De officio praesidis.
1.18.1
Macer libro primo de officio praesidis
Praesidis nomen generale est eoque et proconsules et legati Caesaris et omnes provincias regentes, licet senatores sint,
praesides appellantur: proconsulis appellatio specialis est.
1.18.2
Ulpianus libro 26 ad Sabinum
Praeses apud se adoptare potest, quemadmodum et emancipare filium et manumittere servum potest.
1.18.3
Paulus libro 13 ad Sabinum
Praeses provinciae in suae provinciae homines tantum imperium habet, et hoc dum in provincia est: nam si excesserit,
privatus est. Habet interdum imperium et adversus extraneos homines, si quid manu commiserint: nam et in mandatis
principum est, ut curet is, qui provinciae praeest, malis hominibus provinciam purgare, nec distinguuntur unde sint.
1.18.4
Ulpianus libro 39 ad edictum
Praeses provinciae maius imperium in ea provincia habet omnibus post principem.
1.18.5
Ulpianus libro primo de omnibus tribunalibus
Praeses provinciae non magis tutorem quam specialem iudicem ipse se dare potest.
1.18.6
Ulpianus libro primo opinionum
pr. Illicitas exactiones et violentia factas, et extortas metu venditiones et cautiones vel sine pretii numeratione prohibeat
praeses provinciae. Item ne quis iniquum lucrum aut damnum sentiat, praeses provinciae provideat.
1. Veritas rerum erroribus gestarum non vitiatur: et ideo praeses provinciae id sequatur quod convenit eum ex fide
eorum quae probabuntur.
2. Ne potentiores viri humiliores iniuriis adficiant neve defensores eorum calumniosis criminibus insectentur
innocentes, ad religionem praesidis provinciae pertinet.
3. Illicita ministeria sub praetextu adiuvantium militares viros ad concutiendos homines procedentia prohibere et
deprehensa coercere praeses provinciae curet, et sub specie tributorum illicitas exactiones fieri prohibeat.
4. Neque licita negotiatione aliquos prohiberi neque prohibita exerceri neque innocentibus poenas irrogari ad
sollicitudinem suam praeses provinciae revocet.
5. Ne tenuis vitae homines sub praetextu adventus officiorum vel militum, lumine unico vel brevi suppellectili ad
aliorum usus translatis, iniuriis vexentur, praeses provinciae providebit.
6. Ne quid sub nomine militum, quod ad utilitates eorum in commune non pertinet, a quibusdam propria sibi commoda
inique vindicantibus committatur, praeses provinciae provideat.
7. Sicuti medico imputari eventus mortalitatis non debet, ita quod per imperitiam commisit, imputari ei debet: praetextu
humanae fragilitatis delictum decipientis in periculo homines innoxium esse non debet.
8. Qui universas provincias regunt, ius gladii habent et in metallum dandi potestas eis permissa est.

