38.10.1
Gaius libro octavo ad edictum provinciale
pr. Gradus cognationis alii superioris ordinis sunt, alii inferioris, alii ex transverso sive a latere. Superioris ordinis sunt
parentes. Inferioris liberi. Ex transverso sive a latere fratres et sorores liberique eorum.
1. Sed superior quidem et inferior cognatio a primo gradu incipit, ex transverso sive a latere nullus est primus gradus et
ideo incipit a secundo. Itaque in primo gradu cognationis superioris quidem et inferioris ordinis cognati possunt
concurrere, ex transverso vero numquam eo gradu quisquam concurrere potest. At in secundo et tertio et deinceps in
ceteris possunt etiam ex transverso quidam concurrere et cum superioris ordinis cognatis.
2. Sed admonendi sumus, si quando de hereditate vel bonorum possessione quaeramus, non semper eos, qui eiusdem
gradus sint, concurrere.
3. Primo gradu sunt supra pater mater. Infra filius filia.
4. Secundo gradu sunt supra avus avia. Infra nepos neptis. Ex transverso frater soror.
5. Tertio gradu sunt supra proavus proavia. Infra pronepos proneptis. Ex transverso fratris sororisque filius filia: et
convenienter patruus amita, avunculus matertera.
6. Quarto gradu sunt supra abavus abavia. Infra abnepos abneptis. Ex transverso fratris sororisque nepos neptis: et
convenienter patruus magnus amita magna (id est avi frater et soror), avunculus magnus matertera magna (id est aviae
frater et soror): item fratres patrueles sorores patrueles (id est qui quaeve ex duobus fratribus progenerantur), item
consobrini consobrinaeque (id est qui quaeve ex duabus sororibus nascuntur, quasi consororini), item amitini amitinae
(id est qui quaeve ex fratre et sorore propagantur). sed fere vulgus omnes istos communi appellatione consobrinos
vocant.
7. Quinto gradu sunt supra atavus atavia. Infra adnepos adneptis. Ex transverso fratris et sororis pronepos proneptis: et
convenienter propatruus et proamita (id est proavi frater et soror), proavunculus et promatertera (id est proaviae frater
et soror): item fratris patruelis sororis patruelis filius filia, et similiter consobrini consobrinae, item amitini amitinae
filius filia: propior sobrino propior sobrina (isti sunt patrui magni amitae magnae, avunculi magni materterae magnae
filius filia),
38.10.2
Ulpianus libro 46 ad edictum
Hoc est patris eius, de cuius cognatione quaeritur, consobrinus consobrina sive frater patruelis.
38.10.3
Gaius libro octavo ad edictum provinciale
pr. Sexto gradu sunt supra triavus triavia. Infra trinepos trineptis. Eex transverso fratris et sororis abnepos abneptis: et
convenienter abpatruus abamita (id est abavi frater et soror), abavunculus abmatertera (id est abaviae frater et soror):
item patrui magni amitae magnae, avunculi magni materterae magnae nepos neptis: item fratris patruelis sororis
patruelis, consobrini consobrinae, amitini amitinae nepos neptis: propatrui proamitae, proavunculi promaterterae filius
filia. Item qui ex fratribus patruelibus aut consobrinis aut amitinis undique propagantur, quae proprie sobrini vocantur.
1. In septimo gradu quam multae esse possint personae, ex his quae diximus satis apparet.
2. Admonendi tamen sumus parentium liberorumque personas semper duplari: avum enim et aviam tam maternos quam
paternos intellegemus, item nepotes neptesque tam ex filio quam ex filia: quam rationem scilicet in omnibus deinceps
gradibus supra infraque sequemur.
38.10.4
Modestinus libro 12 pandectarum
pr. Non facile autem, quod ad nostrum ius attinet, cum de naturale cognatione quaeritur, septimum gradum quis
excedit, quatenus ultra eum fere gradum rerum natura cognatorum vitam consistere non patitur.
1. Cognati ab eo dici putantur, quod quasi una communiterve nati vel ab eodem orti progenitive sint.
2. Cognationis substantia bifariam apud Romanos intellegitur: nam quaedam cognationes iure civili, quaedam naturali
conectuntur, nonnumquam utroque iure concurrente et naturali et civili copulatur cognatio. Et quidem naturalis
cognatio per se sine civili cognatione intellegitur quae per feminas descendit, quae vulgo liberos peperit. civilis autem
per se, quae etiam legitima dicitur, sine iure naturali cognatio consistit per adoptionem. Utroque iure consistit cognatio,
cum iustis nuptiis contractis copulatur. Sed naturalis quidem cognatio hoc ipso nomine appellatur: civilis autem
cognatio licet ipsa quoque per se plenissime hoc nomine vocetur, proprie tamen adgnatio vocatur, videlicet quae per
mares contingit.
3. Sed quoniam quaedam iura inter adfines quoque versantur, non alienum est hoc loco de adfinibus quoque breviter
disserere. Adfines sunt viri et uxoris cognati, dicti ab eo, quod duae cognationes, quae diversae inter se sunt, per nuptias
copulantur et altera ad alterius cognationis finem accedit: namque coniugendae adfinitatis causa fit ex nuptiis.
4. Nomina vero eorum haec sunt: socer socrus, gener nurus, noverca vitricus, privignus privigna.
5. Gradus autem adfinitati nulli sunt.
6. Et quidem viri pater uxorisque socer, mater autem eorum socrus appellatur, cum apud Graecos proprie viri pater
hekuros, mater vero hekura vocitetur, uxoris autem pater penveros et mater penvera vocatur. Filii autem uxor nurus,

