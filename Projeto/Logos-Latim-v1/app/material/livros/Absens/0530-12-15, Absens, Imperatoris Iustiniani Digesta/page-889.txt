centum viginti octo. Hi sunt ei, de cuius cognatione quaeritur, consobrinorum nepotes neptesque, ipsi eorum, de cuius
cognatione quaeritur, patrui maximi avunculi maximi amitae maximae materterae maximae filius filia, item proavi
proaviae consobrinus. Fratris sororisque adnepos adneptis: personas continent centum viginti octo. Trinepotis filius,
item filia: trineptis filius, item filia. Hi centum viginti octo fiunt, quod, cum trinepos trineptisque, ut supra
demonstravimus, sexaginta quattuor impleant, filius eorum eadem enumeratione totidemque filia computabitur.
38.11.0. Unde vir et uxor.
38.11.1
Ulpianus libro 47 ad edictum
pr. Ut bonorum possessio peti possit unde vir et uxor, iustum esse matrimonium oportet. Ceterum si iniustum fuerit
matrimonium, nequaquam bonorum possessio peti poterit, quemadmodum nec ex testamento adiri hereditas vel
secundum tabulas peti bonorum possessio potest: nihil enim capi propter iniustum matrimonium potest.
1. Ut autem haec bonorum possessio locum habeat, uxorem esse oportet mortis tempore. Sed si divortium quidem
secutum sit, verumtamen iure durat matrimonium, haec successio locum non habet. Hoc autem in huiusmodi speciebus
procedit. Liberta ab invito patrono divortit: lex Iulia de maritandis ordinibus retinet istam in matrimonio, dum eam
prohiberet alii nubere invito patrono. Item iulia de adulteriis, nisi certo modo divortium factum sit, pro infecto habet.
38.12.0. De veteranorum et militum successione.
38.12.1
Macer libro secundo de re militari
Militi, qui capite puniri meruit, testamentum facere concedendum Paulus et Menander scribunt eiusque bona intestati,
si punitus sit, ad cognatos eius pertinere, si tamen ex militari delicto, non ex communi punitus est.
38.12.2
Papinianus libro 16 responsorum
Bona militis intestati defuncti castrensia fisco non vindicantur, cum heres legitimus ad finem quinti gradus exstitit aut
proximus cognatus eiusdem gradus intra tempus possessionem acceperit.
38.13.0. Quibus non competit bonorum possessio.
38.13.1
Iulianus libro 28 digestorum
Servo meo herede instituto dolo feci, ne testamentum mutaretur, eumque postea manumisi: quaesitum est, an actiones
ei denegandae essententiarum respondi: hic casus verbis edicti non continetur. Sed aequum est, si dominus dolo fecerit,
ne testamentum mutaretur, quo servus eius heres scriptus erat, quamvis manumissus adierit hereditatem, ei denegari,
cum etiam emancipato filio denegetur, si pater dolo fecerit, ne testamentum mutaretur.
38.14.0. Ut ex legibus senatusve consultis bonorum possessio detur.
38.14.1
Ulpianus libro 49 ad edictum
pr. Praetor ait: "Uti me quaque lege senatus consulto bonorum possessionem dare oportebit, ita dabo".
1. Numquam bonorum possessio, quae ex alia parte edicti adgnita est, impedit istam bonorum possessionem.
2. Cum ex lege duodecim tabularum quis habet hereditatem, hinc non petit, sed inde "tum quem ei heredem esse
oportet", quippe cum non alias hinc competat bonorum possessio, quam si lex specialiter deferat bonorum
possessionem.
38.15.0. Quis ordo in possessionibus servetur.

