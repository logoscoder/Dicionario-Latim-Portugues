Ulpianus libro 28 ad Sabinum
pr. In venditionibus et emptionibus consensum debere intercedere palam est: ceterum sive in ipsa emptione dissentient
sive in pretio sive in quo alio, emptio imperfecta est. Si igitur ego me fundum emere putarem Cornelianum, tu mihi te
vendere Sempronianum putasti, quia in corpore dissensimus, emptio nulla est. Idem est, si ego me Stichum, tu
Pamphilum absentem vendere putasti: nam cum in corpore dissentiatur, apparet nullam esse emptionem.
1. Plane si in nomine dissentiamus, verum de corpore constet, nulla dubitatio est, quin valeat emptio et venditio: nihil
enim facit error nominis, cum de corpore constat.
2. Inde quaeritur, si in ipso corpore non erratur, sed in substantia error sit, ut puta si acetum pro vino veneat, aes pro
auro vel plumbum pro argento vel quid aliud argento simile, an emptio et venditio sit. Marcellus scripsit libro sexto
digestorum emptionem esse et venditionem, quia in corpus consensum est, etsi in materia sit erratum. Ego in vino
quidem consentio, quia eadem prope ousia est, si modo vinum acuit: ceterum si vinum non acuit, sed ab initio acetum
fuit, ut embamma, aliud pro alio venisse videtur. In ceteris autem nullam esse venditionem puto, quotiens in materia
erratur.
18.1.10
Paulus libro quinto ad Sabinum
Aliter atque si aurum quidem fuerit, deterius autem quam emptor existimaret: tunc enim emptio valet.
18.1.11
Ulpianus libro 28 ad Sabinum
pr. Alioquin quid dicemus, si caecus emptor fuit vel si in materia erratur vel in minus perito discernendarum
materiarum? In corpus eos consensisse dicemus? Et quemadmodum consensit, qui non vidit?
1. Quod si ego me virginem emere putarem, cum esset iam mulier, emptio valebit: in sexu enim non est erratum.
Ceterum si ego mulierem venderem, tu puerum emere existimasti, quia in sexu error est, nulla emptio, nulla venditio
est.
18.1.12
Pomponius libro 31 ad Quintum Mucium
In huiusmodi autem quaestionibus personae ementium et vendentium spectari debent, non eorum, quibus adquiritur ex
eo contractu actio: nam si servus meus vel filius qui in mea potestate est me praesente suo nomine emat, non est
quaerendum, quid ego existimem, sed quid ille qui contrahit.
18.1.13
Pomponius libro nono ad Sabinum
Sed si servo meo vel ei cui mandavero vendas sciens fugitivum illo ignorante, me sciente, non teneri te ex empto verum
est.
18.1.14
Ulpianus libro 28 ad Sabinum
Quid tamen dicemus, si in materia et qualitate ambo errarent? Ut puta si et ego me vendere aurum putarem et tu emere,
cum aes esset? Ut puta coheredes viriolam, quae aurea dicebatur, pretio exquisito uni heredi vendidissent eaque inventa
esset magna ex parte aenea? Venditionem esse constat ideo, quia auri aliquid habuit. Nam si inauratum aliquid sit, licet
ego aureum putem, valet venditio: si autem aes pro auro veneat, non valet.
18.1.15
Paulus libro quinto ad Sabinum
pr. Et si consensum fuerit in corpus, id tamen in rerum natura ante venditionem esse desierit, nulla emptio est.
1. Ignorantia emptori prodest, quae non in supinum hominem cadit.
2. Si rem meam mihi ignoranti vendideris et iussu meo alii tradideris, non putat Pomponius dominium meum transire,
quoniam non hoc mihi propositum fuit, sed quasi tuum dominium ad eum transire: et ideo etiam si donaturus mihi rem
meam iussu meo alii tradas, idem dicendum erit.
18.1.16
Pomponius libro nono ad Sabinum
pr. Suae rei emptio non valet, sive sciens sive ignorans emi: sed si ignorans emi, quod solvero repetere potero, quia
nulla obligatio fuit.
1. Nec tamen emptioni obstat, si in ea re usus fructus dumtaxat ementis sit:
18.1.17
Paulus libro 33 ad edictum
Officio tamen iudicis pretium minuetur.
18.1.18
Pomponius libro nono ad Sabinum
pr. Sed si communis ea res emptori cum alio sit, dici debet scisso pretio pro portione pro parte emptionem valere, pro
parte non valere.
1. Si servus domini iussu in demonstrandis finibus agri venditi vel errore vel dolo plus demonstaverit, id tamen
demonstratum accipi oportet, quod dominus senserit: et idem Alfenus scripsit de vacua possessione per servum tradita.
18.1.19

