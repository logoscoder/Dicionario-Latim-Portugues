Si is, cui ignoranti petita est bonorum possessio, decesserit, heres eius intra tempora petitionis ratam eam habere non
potest.
Dig.46.8.8pr.
Venonius 15 stipul.
Procurator ad exhibendum egit et adversarius absolutus est, quia non possidebat: at cum possessionem eiusdem rei
nanctus esset, agit cum eo dominus ad exhibendum. sabinus ait fideiussores non teneri, quoniam haec alia res sit: nam
et si dominus egisset, mox, absoluto adversario quia non possideret, ex integro ageret, non obstaturam rei iudicatae
exceptionem.
Dig.46.8.8.1
Venonius 15 stipul.
Si procurator a debitore pecuniam exegerit et satisdederit dominum ratam rem habere, mox dominus de eadem pecunia
egit et litem amiserit, committi stipulationem: et, si procurator eandem pecuniam domino sine iudice solverit,
condicturum. sed cum debitor ex stipulatu agere coeperit, potest dici dominum, si defensionem procuratoris suscipiat,
non inutiliter doli mali exceptione adversus debitorem uti, quia naturale debitum manet.
Dig.46.8.8.2
Venonius 15 stipul.
Si quis a procuratore status controversiam patiatur, satis accipere debet a procuratore, ne impune saepius pro suo statu
conveniretur et, si dominus venientesque ab eo personae ratum non habuerunt, quod procurator eum in servitutem
petierit vel adversus procuratorem ex servitute in libertatem petitus fuerit, quanti ea res est, ei praestetur, scilicet cum
de libertate eius constiterit, id est quanti interfuerit eius de statu suo rursus non periclitari et propter impendia, quae in
litem fecerit. sed labeo certam summam comprehendendam existimabat, quia aestimatio libertatis ad infinitum
extenderetur. ex quo autem dominus ratum non habuerit, committi videtur stipulatio, sed non ante ex ea agi poterit,
quam de libertate iudicatum fuerit, quia, si servus sit iudicatus, inutilis fit stipulatio, cum et, si qua sit actio, eam
domino adquisisse intellegitur.
Dig.46.8.9
Ulpianus 9 ad ed.
Actor a tutore datus omnimodo cavet: actor civitatis nec ipse cavet, nec magister universitatis, nec curator bonis
consensu creditorum datus.
Dig.46.8.10
Ulpianus 80 ad ed.
Interdum ex conventione stipulatio ratam rem interponi solet, ut puta si quid procurator aut vendat aut locet aut si ei
solvatur.
Dig.46.8.11
Hermogenianus 6 iuris epit.
Vel paciscitur vel quodlibet aliud nomine absentis gerit:
Dig.46.8.12pr.
Ulpianus 80 ad ed.
Quo enim tutiore loco sit, qui contrahit de rato solet stipulari.
Dig.46.8.12.1
Ulpianus 80 ad ed.
Rem haberi ratam hoc est comprobare adgnoscereque quod actum est a falso procuratore.
Dig.46.8.12.2
Ulpianus 80 ad ed.
Iulianus ait interesse, quando dominus ratam habere deberet solutionem in procuratorem factam, an tunc demum, cum
primum certior factus esset. hoc autem en platei accipiendum et cum quodam spatio temporis nec minimo nec maximo
et quod magis intellectu percipi, quam elocutione exprimi possit. quid ergo, si, quod primo ratum non habuit, postea
habebit ratum? nihilo magis proficere ad impediendam actionem suam et ob id, quod primo non habuit ratum, actionem
salvam habere ait. ideoque si, quod procuratori fuerat solutum, exegerit, agi perinde ex ea stipulatione poterit, ac si
ratum habere se postea non dixisset. sed ego puto exceptionem doli mali locum habituram.
Dig.46.8.12.3

