Si peculium servo vel filio praelegare velis, ne deducatur id quod tibi debebitur, specialiter ea quae in peculio erunt
leganda sunt.
33.8.11
Ulpianus libro 29 ad edictum
Ei quoque, qui nihil in peculio habet, potest peculium legari: non enim tantum praesens, sed etiam futurum peculium
legari potest.
33.8.12
Iulianus libro 37 digestorum
Tunc inutile legatum peculii fit, cum servus vivo testatore decedit: ceterum si mortis tempore servus vixerit, peculium
legato cedet:
33.8.13
Celsus libro 19 digestorum
Aliter atque si servus vestitus legatus foret.
33.8.14
Alfenus libro quinto digestorum
Quidam in testamento ita scripserat: "Pamphilus servus meus peculium suum cum moriar sibi habeto liberque esto".
Consulebatur, rectene Pamphilo peculium legatum videretur, quod prius quam liber esset peculium sibi habere iussus
esset. Respondit in coniunctionibus ordinem nullum esse neque quicquam interesse, utrum eorum primum diceretur aut
scriberetur: quare recte peculium legatum videri, ac si prius liber esse, deinde peculium sibi habere iussus est.
33.8.15
Alfenus libro secundo a Paulo epitomatorum
Servo manumisso peculium legatum erat: alio capite omnes ancillas suas uxori legaverat: in peculio servi ancilla fuit.
servi eam esse respondit neque referre, utri prius legatum esset.
33.8.16
Africanus libro quinto quaestionum
Stichus habet in peculio Pamphilum: hunc dominus noxali iudicio defendit et damnatus litis aestimationem solvit:
deinde Stichum testamento manumisit eique peculium legavit: quaesitum est, an quod Pamphili nomine praestitum sit,
ex peculio vel ipsius Pamphili vel Stichi deducendum sit. Respondit Pamphili quidem de peculio utique deducendum,
quantacumque ea summa esset, id est etiam si eum noxae dedere expedisset: quidquid enim pro capite servi praestitum
sit, in eo debitorem eum domini constitui. Quod si Pamphili peculium non sufficiat, tunc ex peculio Stichi non ultra
pretium Pamphili deduci debere.
1. Quaesitum est, si ex alia qua causa Pamphilus pecuniam domino debuisset nec ea ex peculio eius servari posset, an
usque ad pretium eius ex peculio Stichi possit deducere. Negavit: neque enim simile id superiori esse. Ibi enim
propterea pretium vicarii deducendum, quod eo nomine ipse Stichus ob defensionem vicarii sui domino debitor
constituatur, at in proposito quia Stichus nihil debeat, ex eius peculio nihil esse deducendum, sed ex Pamphili
dumtaxat, qui certe ipse in suo peculio esse intellegi non potest.
33.8.17
Iavolenus libro secundo ex Cassio
Qui peculium servi legaverat, iudicium eo nomine acceperat, deinde decesserat. Placuit non aliter peculium ex causa
legati praestari, quam si de accepto iudicio heredi caveretur.
33.8.18
Marcianus libro sexto institutionum
Si servo manumisso peculium legatum fuerit, in eum sine dubio creditoribus peculiariis actiones non competunt: sed
non alias heres peculium praestare debet, nisi ei caveatur defensu iri adversus creditores peculiarios.
33.8.19
Papinianus libro septimo responsorum
pr. Cum dominus servum vellet manumittere, professionem edi sibi peculii iussit atque ita servus libertatem accepit.
Res peculii professioni subtractas non videri manumisso tacite concessas apparuit.
1. Testamento data libertate peculium legaverat eundemque postea manumiserat: libertus, ut et nominum peculii
actiones ei praestarentur, ex testamento consequetur.
2. Filius familias, cui pater peculium legavit, servum peculii vivo patre manumisit: servus communis omnium heredum
est exemptus peculio propter filii destinationem, quia id peculium ad legatarium pertinet, quod in ea causa moriente
patre inveniatur:
33.8.20
Marcianus libro septimo institutionum
Nihilque interest, ante legatus, deinde inutiliter manumissus sit an contra.
33.8.21
Scaevola libro octavo quaestionum
Si Sticho manumisso peculium legatum sit et Titio servus peculiaris, quantum peculio detractum erit ob id quod
domino debetur, tantum ei accedere, cui vicarius legatus est, Iulianus ait.

