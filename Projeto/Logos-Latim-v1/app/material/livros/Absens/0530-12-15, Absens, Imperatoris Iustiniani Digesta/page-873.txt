3. Haec autem bonorum possessio, quae ex hac parte edicti datur, cognatorum gradus sex complectitur et ex septimo
duas personas sobrino et sobrina natum et natam.
4. Cognationem facit etiam adoptio: etenim quibus fiet adgnatus hic qui adoptatus est, isdem etiam cognatus fiet: nam
ubicumque de cognatis agitur, ibi sic accipiemus, ut etiam adoptione cognati facti contineantur. Evenit igitur, ut is qui
in adoptionem datus est tam in familia naturalis patris iura cognationis retineat quam in familia adoptiva nanciscatur:
sed eorum tantum cognationem in adoptiva familia nanciscetur, quibus fit adgnatus, in naturali autem omnium retinebit.
5. Proximus autem accipietur etiam is qui solus est, quamvis proprie proximus ex pluribus dicitur.
6. Proximum accipere nos oportet eo tempore, quo bonorum possessio defertur.
7. Si quis igitur proximus cognatus, dum heredes scripti deliberant, diem suum obierit, sequens quasi proximus
admittetur, hoc est quicumque fuerit tum deprehensus proximum locum optinens.
8. Si quis proximior cognatus nasci speretur, in ea condicione est, ut dici debeat obstare eum sequentibus: sed ubi natus
non est, admittemus eum, qui post ventrem proximus videbatur. Sed hoc ita demum erit accipiendum, si hic qui in utero
esse dicitur vivo eo de cuius bonorum possessione agitur fuit conceptus, nam si post mortem, neque obstabit alii neque
ipse admittetur, quia non fuit proximus cognatus ei, quo vivo nondum animax fuerit.
9. Si qua praegnas decesserit et utero exsecto partus sit editus, in ea condicione est partus iste, ut matris suae accipere
bonorum possessionem possit "unde proximi cognati". Sed post senatus consultum orphitianum et "unde legitimi"
petere poterit, quia mortis tempore in utero fuit.
10. Gradatim autem admittuntur cognati ad bonorum possessionem: ut qui sunt primo gradu, omnes simul admittuntur.
11. Si quis apud hostes fuerit mortis tempore eius, de cuius bonorum possessione quaeritur, dicendum est bonorum
possessionem peti ab eo posse.
38.8.2
Gaius libro 16 ad edictum provinciale
Hac parte proconsul naturali aequitate motus omnibus cognatis promittit bonorum possessionem, quos sanguinis ratio
vocat ad hereditatem, licet iure civili deficiant. Itaque etiam vulgo quaesiti liberi matris et mater talium liberorum, item
ipsi fratres inter se ex hac parte bonorum possessionem petere possunt, quia sunt invicem sibi cognati, usque adeo ut
praegnas quoque manumissa si pepererit, et is qui natus est matri et mater ipsi et inter se quoque qui nascuntur cognati
sint.
38.8.3
Iulianus libro 27 digestorum
Capitis deminutione peremuntur cognationes, quae per adoptionem adquisitae sunt. Igitur si post mortem verbi gratia
fratris adoptivi intra centensimum diem adoptivus frater capite deminutus fuerit, bonorum possessionem accipere non
poterit, quae proximitatis nomine fratris defertur: praetorem enim non solum mortis tempus, sed etiam id, quo bonorum
possessio petitur, intueri palam est.
38.8.4
Ulpianus libro sexto regularum
Si spurius intestato decesserit, iure consanguinitatis aut adgnationis hereditas eius ad nullum pertinet, quia
consanguinitatis itemque adgnationis iura a patre oriuntur: proximitatis autem nomine mater eius aut frater eadem
matre natus bonorum possessionem eius ex edicto petere potest.
38.8.5
Pomponius libro quarto ad Sabinum
Legitimis capite deminutis non datur bonorum possessio iure heredis legitimi, quia non eadem causa eorum est, quae
liberorum: sed gradu cognatorum rursus vocantur.
38.8.6
Ulpianus libro 45 ad edictum
Cognatis accusatio nihil obest ad successionem, si accusaverint cognatos suos.
38.8.7
Modestinus libro sexto regularum
Is, qui aliqua ratione servus factus est, manumissione nulla ratione recipit cognationem.
38.8.8
Modestinus libro 14 responsorum
Modestinus respondit non ideo minus ad aviae maternae bona ab intestato nepotes admitti, quod vulgo quaesiti
proponuntur.
38.8.9
Papinianus libro sexto responsorum
pr. Octavi gradus adgnato iure legitimi heredis, etsi non extiterit heres, possessio defertur: ut proximo autem cognato,
quamvis extiterit heres, non defertur.
1. Fratris filius pro parte heres institutus, cum patruum surdum esse contenderet atque ideo testamentum facere non
potuisse, possessionem ut proximus cognatus accepit. Ex die mortis temporis haberi rationem placuit, quia verisimile
non videbatur tam coniunctum sanguine defuncti valetudinem ignorasse.
38.8.10

