Feminae nuptae clarissimis personis clarissimarum personarum appellatione continentur. Clarissimarum feminarum
nomine senatorum filiae, nisi quae viros clarissimos sortitae sunt, non habentur: feminis enim dignitatem clarissimam
mariti tribuunt, parentes vero, donec plebeii nuptiis fuerint copulatae: tamdiu igitur clarissima femina erit, quamdiu
senatori nupta est vel clarissimo aut separata ab eo alii inferioris dignitatis non nupsit.
1.9.9
Papinianus libro quarto responsorum
Filiam senatoris nuptias liberti secutam patris casus non facit uxorem: nam quaesita dignitas liberis propter casum
patris remoti a senatu auferenda non est.
1.9.10
Ulpianus libro 34 ad edictum
Liberos senatorum accipere debemus non tantum senatorum filios, verum omnes, qui geniti ex ipsis exve liberis eorum
dicantur, sive naturales sive adoptivi sint liberi senatorum, ex quibus nati dicuntur. Sed si ex filia senatoris natus sit,
spectare debemus patris eius condicionem.
1.9.11
Paulus libro 41 ad edictum
Senatores licet in urbe domicilium habere videantur, tamen et ibi, unde oriundi sunt, habere domicilium intelleguntur,
quia dignitas domicilii adiectionem potius dedisse quam permutasse videtur.
1.9.12
Ulpianus libro secundo de censibus
pr. Nuptae prius consulari viro impetrare solent a principe, quamvis perraro, ut nuptae iterum minoris dignitatis viro
nihilominus in consulari maneant dignitate: ut scio Antoninum Augustum Iuliae Mamaeae consobrinae suae indulsisse.
1. Senatores autem accipiendum est eos, qui a patriciis et consulibus usque ad omnes illustres viros descendunt, quia et
hi soli in senatu sententiam dicere possunt.
1.10.0. De officio consulis.
1.10.1
Ulpianus libro secundo de officio consulis
pr. Officium consulis est consilium praebere manumittere volentibus.
1. Consules et seorsum singuli manumittunt: sed non potest is, qui apud alterum nomina ediderit, apud alterum
manumittere: separatae enim sunt manumissiones. Sane si qua ex causa collega manumittere non poterit infirmitate vel
aliqua iusta causa impeditus, collegam posse manumissionem expedire senatus censuit.
2. Consules apud se servos suos manumittere posse nulla dubitatio est. Sed si evenerit, ut minor viginti annis consul sit,
apud se manumittere non poterit, cum ipse sit, qui ex senatus consulto consilii causam examinat: apud collegam vero
causa probata potest.
1.11.0. De officio praefecti praetorio.
1.11.1
Aurelius Arcadius Charisius magister libellorum libro singulari de officio praefecti praetorio
pr. Breviter commemorare necesse est, unde constituendi praefectorum praetorio officii origo manaverit. Ad vicem
magistri equitum praefectus praetorio antiquitus institutos esse a quibusdam scriptoribus traditum est. Nam cum apud
veteres dictatoribus ad tempus summa potestas crederetur et magistros equitum sibi eligerent, qui adsociati participales
curae ad militiae gratia secundam post eos potestatem gererent: regimentis rei publicae ad imperatores perpetuos
translatis ad similitudinem magistrorum equitum praefecti praetorio a principibus electi sunt. Data est plenior eis
licentia ad disciplinae publicae emendationem.
1. His cunabulis praefectorum auctoritas initiata in tantum meruit augeri, ut appellari a praefectis praetorio non possit.
Nam cum ante quaesitum fuisset, an liceret a praefectis praetorio appellare et iure liceret et extarent exempla eorum qui
provocaverint: postea publice sententia principali lecta appellandi facultas interdicta est. Credidit enim princeps eos,
qui ob singularem industriam explorata eorum fide et gravitate ad huius officii magnitudinem adhibentur, non aliter
iudicaturos esse pro sapientia ac luce dignitatis suae, quam ipse foret iudicaturos.
2. Subnixi sunt etiam alio privilegio praefecti praetorio, ne a sententiis eorum minores aetate ab aliis magistratibus nisi
ab ipsis praefectis praetorio restitui possint.

