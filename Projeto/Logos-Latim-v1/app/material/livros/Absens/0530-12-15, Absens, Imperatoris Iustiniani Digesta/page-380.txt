Pomponius libro 31 ad Quintum Mucium
Quod vendidi non aliter fit accipientis, quam si aut pretium nobis solutum sit aut satis eo nomine factum vel etiam
fidem habuerimus emptori sine ulla satisfactione.
18.1.20
Pomponius libro nono ad Sabinum
Sabinus respondit, si quam rem nobis fieri velimus etiam, veluti statuam vel vas aliquod seu vestem, ut nihil aliud quam
pecuniam daremus, emptionem videri, nec posse ullam locationem esse, ubi corpus ipsum non detur ab eo cui id fieret:
aliter atque si aream darem, ubi insulam aedificares, quoniam tunc a me substantia proficiscitur.
18.1.21
Paulus libro quinto ad Sabinum
Labeo scripsit obscuritatem pacti nocere potius debere venditori qui id dixerit quam emptori, quia potuit re integra
apertius dicere.
18.1.22
Ulpianus libro 28 ad Sabinum
Hanc legem venditionis "si quid sacri vel religiosi est, eius venit nihil" supervacuam non esse, sed ad modica loca
pertinere. Ceterum si omne religiosum vel sacrum vel publicum venierit, nullam esse emptionem,
18.1.23
Paulus libro quinto ad Sabinum
(et quod solverit eo nomine, emptor condicere potest)
18.1.24
Ulpianus libro 28 ad Sabinum
In modicis autem ex empto esse actionem, quia non specialiter locus sacer vel religiosus venit, sed emptioni maioris
partis accessit.
18.1.25
Ulpianus libro 34 ad Sabinum
pr. Si ita distrahatur "illa aut illa res", utram eliget venditor, haec erit empta.
1. Qui vendidit necesse non habet fundum emptoris facere, ut cogitur qui fundum stipulanti spopondit.
18.1.26
Pomponius libro 17 ad Sabinum
Si sciens emam ab eo cui bonis interdictum sit vel cui tempus ad deliberandum de hereditate ita datum sit, ut ei
deminuendi potestas non sit, dominus non ero: dissimiliter atque si a debitore sciens creditorem fraudari emero.
18.1.27
Paulus libro octavo ad Sabinum
Qui a quolibet rem emit, quam putat ipsius esse, bona fide emit: at qui sine tutoris auctoritate a pupillo emit, vel falso
tutore auctore, quem scit tutorem non esse, non videtur bona fide emere, ut et Sabinus scripsit.
18.1.28
Ulpianus libro 41 ad Sabinum
Rem alienam distrahere quem posse nulla dubitatio est: nam emptio est et venditio: sed res emptori auferri potest.
18.1.29
Ulpianus libro 43 ad Sabinum
Quotiens servus venit, non cum peculio distrahitur: et ideo sive non sit exceptum, sive exceptum sit, ne cum peculio
veneat, non cum peculio distractus videtur. Unde si qua res fuerit peculiaris a servo subrepta, condici potest videlicet
quasi furtiva: hoc ita, si res ad emptorem pervenit.
18.1.30
Ulpianus libro 32 ad edictum
Sed ad exhibendum agi posse nihilo minus et ex vendito puto.
18.1.31
Pomponius libro 22 ad Sabinum
Sed et si quid postea accessit peculio, reddendum est venditori, veluti partus et quod ex operis vicarii perceptum est.
18.1.32
Ulpianus libro 44 ad Sabinum
Qui tabernas argentarias vel ceteras quae in solo publico sunt vendit, non solum, sed ius vendit, cum istae tabernae
publicae sunt, quarum usus ad privatos pertinet.
18.1.33
Pomponius libro 33 ad Sabinum
Cum in lege venditionis ita sit scriptum: "flumina stillicidia uti nunc sunt, ut ita sint", nec additur, quae flumina vel
stillicidia, primum spectari oportet, quid acti sit: si non id appareat, tunc id accipitur quod venditori nocet: ambigua
enim oratio est.
18.1.34
Paulus libro 33 ad edictum

