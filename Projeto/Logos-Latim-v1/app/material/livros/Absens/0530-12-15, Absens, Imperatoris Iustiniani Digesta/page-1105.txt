Dig.43.12.1.6
Ulpianus 68 ad ed.
Si insula in publico flumine fuerit nata inque ea aliquid fiat, non videtur in publico fieri. illa enim insula aut occupantis
est, si limitati agri fuerunt, aut eius cuius ripam contingit, aut, si in medio alveo nata est, eorum est qui prope utrasque
ripas possident.
Dig.43.12.1.7
Ulpianus 68 ad ed.
Simili modo et si flumen alveum suum reliquit et alia fluere coeperit, quidquid in veteri alveo factum est, ad hoc
interdictum non pertinet: non enim in flumine publico factum erit, quod est utriusque vicini aut, si limitatus est ager,
occupantis alveus fiet: certe desinit esse publicus. ille etiam alveus, quem sibi flumen fecit, etsi privatus ante fuit,
incipit tamen esse publicus, quia impossibile est, ut alveus fluminis publici non sit publicus.
Dig.43.12.1.8
Ulpianus 68 ad ed.
Si fossa manu facta sit, per quam fluit publicum flumen, nihilo minus publica fit: et ideo si quid ibi fiat, in flumine
publico factum videtur.
Dig.43.12.1.9
Ulpianus 68 ad ed.
Aliter atque si flumen aliquam terram inundaverit, non alveum sibi fecerit: tunc enim non fit publicum, quod aqua
opertum est.
Dig.43.12.1.10
Ulpianus 68 ad ed.
Item si amnis aliquid circumeat, sciendum est eius manere cuius fuit: si quid igitur illic factum est, non est factum in
publico flumine. nec pertinet ad hoc interdictum, si quid in privato factum sit, ne quidem si in privato flumine fiat: nam
quod fit in privato flumine, perinde est, atque si in alio privato loco fiat.
Dig.43.12.1.11
Ulpianus 68 ad ed.
In flumine publico factum accipere debemus, quidquid in aqua fiat: nam si quid extra factum sit, non est in flumine
factum: et quod in ripa fiat, non videtur in flumine factum.
Dig.43.12.1.12
Ulpianus 68 ad ed.
Non autem omne, quod in flumine publico ripave fit, coercet praetor, sed si quid fiat, quo deterior statio et navigatio
fiat. ergo hoc interdictum ad ea tantum flumina publica pertinet, quae sunt navigabilia, ad cetera non pertinet. sed labeo
scribit non esse iniquum etiam si quid in eo flumine, quod navigabile non sit, fiat, ut exarescat vel aquae cursus
impediatur, utile interdictum competere " ne vis ei fiat, quo minus id opus, quod in alveo fluminis ripave ita factum sit,
ut iter cursus fluminis deterior sit fiat, tollere demoliri purgare restituere viri boni arbitratu possit".
Dig.43.12.1.13
Ulpianus 68 ad ed.
Stationem dicimus a stando: is igitur locus demonstratur, ubicumque naves tuto stare possunt.
Dig.43.12.1.14
Ulpianus 68 ad ed.
Ait praetor: " iterque navigii deterius fiat". hoc pro navigatione positum est: immo navigium solemus dicere etiam
ipsam navem, iter ergo navigio potest et sic accipi " iter navi deterius fiat". navigii appellatione etiam rates continentur,
quia plerumque et ratum usus necessarius est. si pedestre iter impediatur, non ideo minus iter navigio deterius fit.
Dig.43.12.1.15
Ulpianus 68 ad ed.
Deterior statio itemque iter navigio fieri videtur, si usus eius corrumpatur vel difficilior fiat aut minor vel rarior aut si in
totum auferatur. proinde sive derivetur aqua, ut exiguior facta minus sit navigabilis, vel si dilatetur, aut diffusa brevem
aquam faciat, vel contra sic coangustetur, et rapidius flumen faciat, vel si quid aliud fiat quod navigationem
incommodet difficilioremve faciat vel prorsus impediat, interdicto locus erit.

