Dig.46.8.20
Ulpianus 1 disp.
Non solum in actionibus, quas procurator intendit, verum in stipulationibus quoque, quas interponi desiderat, si vicem
repraesentant actionum, cavere eum de rato oportet. quare si duplae stipulationem procurator interponat, de rato cavere
debet. sed et si damni infecti stipulatio a procuratore interponatur, de rato debet procurator cavere.
Dig.46.8.21
Ulpianus 1 opin.
Ne satisdatio ratam rem dominum habiturum exigatur in his quae nomine eius ageret, qui eum se fecisse procuratorem
libello principi dato professus est, prodest. quod si iudicatum solvi satis ab eo procuratore postuletur, necesse est, ut iuri
manifesto pareatur.
Dig.46.8.22pr.
Iulianus 56 dig.
Si sine iudice non debitam pecuniam exegerit procurator et dominus ratam solutionem non habuerit, sed eandem
pecuniam petere instituerit: fideiussores tenentur et condictio, qua procurator teneretur, si stipulatio interposita non
fuisset, peremitur. quotiens enim procuratori pecunia solvitur et dominus eam solutionem ratam non habet, existimo id
agi, ut condictio perematur et sola actio ei, qui indebitum solvit, adversus procuratorem ex stipulatu competat. hoc
amplius praestant fideiussores impensas, quae in iudicium factae fuissent. quod si dominus ratam habuisset,
fideiussores quidem liberantur, sed ab ipso domino eadem pecunia per condictionem peti potest.
Dig.46.8.22.1
Iulianus 56 dig.
Quod si procurator debitam domino pecuniam sine iudice exegisset, idem iuris est, hoc secus, quod, si dominus ratam
rem habuisset, nulla eius pecuniae repetitio futura est.
Dig.46.8.22.2
Iulianus 56 dig.
Quod si procurator per iudicem non debitam pecuniam exegisset, dici potest, sive ratum dominus habuisset sive non
habuisset, fideiussores non teneri, vel quia nulla res esset, quam dominus ratam habere possit, vel quia nihil stipulatoris
interest ratum haberi: adficietur ergo iniuria is, qui procuratori solvit. magis tamen est, ut, si dominus ratum non
habuerit, fideiussores teneantur.
Dig.46.8.22.3
Iulianus 56 dig.
Quod si debitam pecuniam procurator per iudicem, cui nihil mandatum fuerit, petierit, magis est, ut in solidum
fideiussores teneantur, si dominus ratum non habuerit.
Dig.46.8.22.4
Iulianus 56 dig.
Cum autem procurator recte petit, dominus perperam, non debet procurator praestare, ne iniuria iudicis dominus aliquid
consequatur: numquam enim propter iniuriam iudicis fideiussores obligantur. verius tamen est hoc casu fideiussores
non nisi in impensas litis teneri.
Dig.46.8.22.5
Iulianus 56 dig.
Marcellus: si dominus ratam rem non habuerit, sed lite mota rem amiserit, nihil praeter impendia in stipulationem ratam
rem deducitur.
Dig.46.8.22.6
Iulianus 56 dig.
Iulianus. si procuratori eius, qui mortuus erat, sine iudice soluta fuerint legata, stipulatio committetur, nisi heres ratum
habuerit, utique si debita fuerint: tunc enim non dubie interest stipulatoris ratam solutionem ab herede haberi, ne bis
eadem praestet.
Dig.46.8.22.7
Iulianus 56 dig.

