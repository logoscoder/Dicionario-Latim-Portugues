9. Praeses provinciae si multam quam irrogavit ex praesentibus facultatibus eorum, quibus eam dixit, redigi non posse
deprehenderit: necessitate solutionis moderetur reprehensa exactorum illicita avaritia. Remissa propter inopiam multa a
provincias regentibus exigi non debet.
1.18.7
Ulpianus libro tertio opinionum
Praeses provinciae inspectis aedificiis dominos eorum causa cognita reficere ea compellat et adversus detractantem
competenti remedio deformitati auxilium ferat.
1.18.8
Iulianus libro primo digestorum
Saepe audivi Caesarem nostrum dicentem hac rescriptione: "eum qui provinciae praeest adire potes" non imponi
necessitatem proconsuli vel legato eius vel praesidi provinciae suscipiendae cognitionis, sed eum aestimare debere, ipse
cognoscere an iudicem dare debeat.
1.18.9
Callistratus libro primo de cognitionibus
Generaliter quotiens princeps ad praesides provinciarum remittit negotia per rescriptiones, veluti " eum qui provinciae
praeest adire poteris" vel cum hac adiectione " is aestimabit, quid sit partium suarum", non imponitur necessitas
proconsuli vel legato suscipiendae cognitionis, quamvis non sit adiectum "is aestimabit quid sit partium suarum": sed is
aestimare debet, utrum ipse cognoscat an iudicem dare debeat.
1.18.10
Hermogenianus libro secundo iuris epitomarum
Ex omnibus causis, de quibus vel praefectus urbi vel praefectus praetorio itemque consules et praetores ceterique
Romae cognoscunt, correctorum et praesidum provinciarum est notio.
1.18.11
Marcianus libro tertio institutionum
Omnia enim provincialia desideria, quae Romae varios iudices habent, ad officium praesidum pertinent.
1.18.12
Proculus libro quarto epistularum
Sed licet is, qui provinciae praeest, omnium Romae magistratuum vice et officio fungi debeat, non tamen spectandum
est, quid Romae factum est, quam quid fieri debeat.
1.18.13
Ulpianus libro septimo de officio proconsulis
pr. Congruit bono et gravi praesidi curare, ut pacata atque quieta provincia sit quam regit. Quod non difficile optinebit,
si sollicite agat, ut malis hominibus provincia careat eosque conquirat: nam et sacrilegos latrones plagiarios fures
conquirere debet et prout quisque deliquerit, in eum animadvertere, receptoresque eorum coercere, sine quibus latro
diutius latere non potest.
1. Furiosis, si non possint per necessarios contineri, eo remedio per praesidem obviam eundum est: scilicet ut carcere
contineantur. Et ita divus Pius rescripsit. Sane excutiendum divi fratres putaverunt in persona eius, qui parricidium
admiserat, utrum simulato furore facinus admisisset an vero re vera compos mentis non esset, ut si simulasset,
plecteretur, si fureret, in carcere contineretur.
1.18.14
Macer libro secundo de iudiciis publicis
Divus Marcus et Commodus Scapulae Tertullo rescripserunt in haec verba: "Si tibi liquido compertum est Aelium
Priscum in eo furore esse, ut continua mentis alienatione omni intellectu careat, nec subest ulla suspicio matrem ab eo
simulatione dementiae occisam: potes de modo poenae eius dissimulare, cum satis furore ipso puniatur. Et tamen
diligentius custodiendus erit ac, si putabis, etiam vinculo coercendus, quoniam tam ad poenam quam ad tutelam eius et
securitatem proximorum pertinebit. Si vero, ut plerumque adsolet, intervallis quibusdam sensu saniore, non forte eo
momento scelus admiserit nec morbo eius danda est venia, diligenter explorabis et si quid tale compereris, consules
nos, ut aestimemus, an per immanitatem facinoris, si, cum posset videri sentire, commiserit, supplicio adficiendus sit.
Cum autem ex litteris tuis cognoverimus tali eum loco atque ordine esse, ut a suis vel etiam in propria villa custodiatur:
recte facturus nobis videris, si eos, a quibus illo tempore observatus esset, vocaveris et causam tantae neglegentiae
excusseris et in unumquemque eorum, prout tibi levari vel onerari culpa eius videbitur, constitueris. Nam custodes
furiosis non ad hoc solum adhibentur, ne quid perniciosius ipsi in se moliantur, sed ne aliis quoque exitio sint: quod si
committatur, non immerito culpae eorum adscribendum est, qui neglegentiores in officio suo fuerint. "
1.18.15
Marcianus libro primo de iudiciis publicis
Illud observandum est, ne qui provinciam regit fines eius excedat nisi voti solvendi causa, dum tamen abnoctare ei non
liceat.
1.18.16
Macer libro primo de officio praesidiis

