pr. Testamento datos tutores accipere debemus etiam eos, qui codicillis testamento confirmatis scripti sunt.
1. Sed eos demum testamento datos accipere nos oportet, qui iure dati sunt.
26.2.4
Modestinus libro septimo differentiarum
Pater heredi instituto filio vel exheredato tutorem dare potest, mater autem non nisi instituto, quasi in rem potius quam
in personam tutorem dare videatur. Sed et inquiri in eum, qui matris testamento datus est tutor, oportebit, cum a patre
datus, quamvis minus iure datus sit, tamen sine inquisitione confirmatur, nisi si causa, propter quam datus videbatur, in
eo mutata sit, veluti si ex amico inimicus vel ex divite pauperior effectus sit.
26.2.5
Ulpianus libro 15 ad Sabinum
Si quis filiabus suis vel filiis tutores dederit, etiam postumae videtur dedisse, quia filiae appellatione etiam postuma
continetur.
26.2.6
Ulpianus libro 39 ad Sabinum
Quid si nepotes sint? An appellatione filiorum et ipsis tutores dati sint, videndum. Et magis est, ut ipsis quoque dati
videantur, si modo liberos dixit: ceterum si filios, non continebuntur: aliter enim filii, aliter nepotes appellantur. Plane
si postumis dederit, tam filii postumi quam ceteri liberi continebuntur.
26.2.7
Paulus libro tertio ad Sabinum
Tutores non ab herede, sed a testatore protinus proficiscuntur, simul atque aliquis heres exstitisset: nam et ipse heres
tutor dari potest et post mortem heredis tutor recte dari potest.
26.2.8
Ulpianus libro 24 ad Sabinum
pr. Tutor datus vetari tutor esse potest vel testamento vel codicillis.
1. Sed si sub condicione fuerit tutor datus, deficiente condicione tutor non erit.
2. Tutorem autem et a certo tempore dare et usque ad certum tempus licet et sub condicione et usque ad condicionem.
3. In tutoris dationem utrum levissima condicio an novissima, ut in legato, spectanda est? Ut puta "Titius cum poterit
tutor esto": "Titius si navis ex asia venerit tutor esto". Et Iulianus libro vicesimo digestorum recte scripsit novissimam
scripturam esse spectandam.
26.2.9
Pomponius libro tertio ad Quintum Mucium
Si nemo hereditatem adierit, nihil valet ex his, quae testamento scripta sunt: si vero unus ex pluribus adierit, tutelae
statim valent nec exspectandum erit, ut omnes hereditatem adeant.
26.2.10
Ulpianus libro 36 ad Sabinum
pr. Si hereditas nondum adita sit, ex qua tutor speratur, verius est alium tutorem posse dari, quasi nondum sit, nec
speretur.
1. In tutelis testamentariis id sequimur quod novissimum est, et si saepius tutor datus sit, novissimam scripturam
intuemur.
2. Qui filium et ex eo nepotem habebat, si nepoti tutorem dederit, habet disceptationem, an aliquo casu non sit utilis
datio: ut puta si proponas filium vivo patre decessisse et nepotem ex eo successisse vivo avo. Et fortius dicendum est
tutelam quoque e lege Iunia Vellea confirmatum: nam et Pomponius libro sexto decimo ex Sabino scripsit valere tutoris
dationem. Cum enim confirmatum sit testamentum, consequenter tutoris quoque datio valebit in eo testamento scripta
quod valet, id est ubi nepos vel heres institutus sit vel nominatim exheredatus sit.
3. Si furiosus testamento tutor detur, si quidem, cum furere desierit, tutorem esse recte datum Proculus existimat: quod
si datus sit pure, negat Proculus valere dationem. Sed est verius, quod et Pomponius ait, recte videri datum et tunc fore
tutorem, cum sapere coeperit.
4. Servus alienus ita dari tutor potest "si liber erit, tutor esto". Quin immo et si pure datus sit, videtur inesse haec
condicio "cum liber erit". Potest autem quis et extraneo servo defendere ex hac causa fideicommissariam libertatem:
quid enim interest, suum servum an alienum tutorem scripserit, cum pupilli favore et publicae utilitatis adsumpta
libertas sit in persona eius, qui tutor scriptus est? Potest igitur et huic fideicommissaria libertas defendi, si voluntas
apertissime non refragetur.
26.2.11
Ulpianus libro 37 ad Sabinum
pr. Si quis sub condicione vel ex die tutorem dederit, medio tempore alius tutor dandus est, quamvis legitimum tutorem
pupillus habeat: sciendum est enim, quamdiu testamentaria tutela speratur, legitimam cessare.
1. Et si semel ad testamentarium devoluta fuerit tutela, deinde excusatus sit tutor testamentarius, adhuc dicimus in
locum excusati dandum, non ad legitimum tutorem redire tutelam.
2. Idem dicimus et si fuerit remotus: nam et hic idcirco abit, ut alius detur.
3. Quod si tutor testamento datus decesserit, ad legitimum tutela redit, quia hic senatus consultum cessat.

