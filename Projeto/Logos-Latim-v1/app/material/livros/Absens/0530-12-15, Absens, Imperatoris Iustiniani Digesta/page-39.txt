3. Proprie dicimus sancta, quae neque sacra neque profana sunt, sed sanctione quadam confirmata: ut leges sanctae
sunt, sanctione enim quadam sunt subnixae. Quod enim sanctione quadam subnixum est, id sanctum est, etsi deo non
sit consecratum: et interdum in sanctionibus adicitur, ut qui ibi aliquid commisit, capite puniatur.
4. Muros autem municipales nec reficere licet sine principis vel praesidis auctoritate nec aliquid eis coniungere vel
superponere.
5. Res sacra non recipit aestimationem.
1.8.10
Pomponius libro sexto ex Plautio
Aristo ait, sicut id, quod in mare aedificatum sit, fieret privatum, ita quod mari occupatum sit, fieri publicum.
1.8.11
Pomponius libro secundo ex variis lectionibus
Si quis violaverit muros, capite punitur, sicuti si quis transcendet scalis admotis vel alia qualibet ratione. Nam cives
Romanos alia quam per portas egredi non licet, cum illud hostile et abominandum sit: nam et Romuli frater Remus
occisus traditur ob id, quod murum transcendere voluerit.
1.9.0. De senatoribus.
1.9.1
Ulpianus libro 62 ad edictum
pr. Consulari feminae utique consularem virum praeferendum nemo ambigit. Sed vir praefectorius an consulari feminae
praeferatur, videndum. Putem praeferri, quia maior dignitas est in sexu virili.
1. Consulares autem feminas dicimus consularium uxores: adicit Saturninus etiam matres, quod nec usquam relatum est
nec umquam receptum.
1.9.2
Marcellus libro tertio digestorum
Cassius longinus non putat ei permittendum, qui propter turpitudinem senatu motus nec restitutus est, iudicare vel
testimonium dicere, quia lex Iulia repetundarum hoc fieri vetat.
1.9.3
Modestinus libro sexto regularum
Senatorem remotum senatu capite non minui, sed Romae morari, divus Severus et Antoninus permiserunt.
1.9.4
Pomponius libro 12 ex variis lectionibus
Qui indignus est inferiore ordine, indignior est superiore.
1.9.5
Ulpianus libro primo ad legem Iuliam et Papiam
Senatoris filium accipere debemus non tantum eum qui naturalis est, verum adoptivum quoque: neque intererit, a quo
vel qualiter adoptatus fuerit nec interest, iam in senatoria dignitate constitutus eum susceperit an ante dignitatem
senatoriam.
1.9.6
Paulus libro secundo ad legem Iuliam et Papiam
pr. Senatoris filius est et is, quem in adoptionem accepit, quamdiu tamen in familia eius manet: emancipatus vero
nomen filii emancipatione amittit.
1. A senatore in adoptionem filius datus ei qui inferioris dignitatis est, quasi senatoris filius videtur, quia non amittitur
senatoria dignitas adoptione inferioris dignitatis, non magis quam ut consularis desinat esse.
1.9.7
Ulpianus libro primo ad legem Iuliam et Papiam
pr. Emancipatum a patre senatore quasi senatoris filium haberi placet.
1. Item Labeo scribit etiam eum, qui post mortem patris senatoris natus sit, quasi senatoris filium esse. Sed eum, qui
posteaquam pater eius de senatu motus est, concipitur et nascitur, Proculus et Pegasus opinantur non esse quasi
senatoris filium, quorum sententia vera est: nec enim proprie senatoris filius dicetur is, cuius pater senatu motus est
antequam iste nasceretur. Si quis conceptus quidem sit, antequam pater eius senatu moveatur, natus autem post patris
amissam dignitatem, magis est ut quasi senatoris filius intellegatur: tempus enim conceptionis spectandum plerisque
placuit.
2. Si quis et patrem et avum habuerit senatorem, et quasi filius et quasi nepos senatoris intellegitur. Sed si pater amiserit
dignitatem ante conceptionem huius, quaeri poterit an, quamvis quasi senatoris filius non intellegatur, quasi nepos
tamen intellegi debeat: et magis est ut debeat, ut avi potius ei dignitas prosit, quam obsit casus patris.
1.9.8
Ulpianus libro sexto fideicommissorum

