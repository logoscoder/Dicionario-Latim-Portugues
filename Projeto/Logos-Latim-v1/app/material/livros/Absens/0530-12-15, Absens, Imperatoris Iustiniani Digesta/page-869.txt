22. Si servo meo vel filio familias libertus in fraudem patroni quid dederit, an adversus me iudicium Favianum
competat, videamus. Et mihi videtur sufficere adversus me patremque arbitrioque iudicis contineri tam id, quod in rem
versum est, condemnandi, quam id quod in peculio.
23. Sed si iussu patris contractum cum filio est, pater utique tenebitur.
24. Si cum servo in fraudem patroni libertus contraxerit isque fuerit manumissus, an Faviana teneatur, quaeritur. Et
cum dixerimus dolum tantum liberti spectandum, non etiam eius cum quo contraxit, potest manumissus iste Fabiana
non teneri.
25. Item quaeri potest, manumisso vel mortuo vel alienato servo an intra annum agendum sit. Et ait Pomponius
agendum.
26. Haec actio in personam est, non in rem, et in heredem competit et in ceteros successores, et heredi et ceteris
successoribus patroni, et non est hereditaria, id est ex bonis liberti, sed propria patroni.
27. Si libertus in fraudem patroni aliquid dederit, deinde, defuncto patrono vivo liberto, filius patroni acceperit
bonorum possessionem contra tabulas liberti, an Fabiana uti possit ad revocanda ea quae sunt alienata? Et est verum,
quod et Pomponius probat libro octagensimo tertio, item Papinianus libro quarto decimo quaestionum, competere ei
Favianam: sufficere enim, quod in fraudem patronatus factum sit: magis enim fraudem rei, non personae accipimus.
28. In hanc actionem etiam fructus veniunt, qui sunt post litem contestatam percepti.
38.5.2
Marcianus libro tertio regularum
In Faviana et Calvisiana actione recte dicetur etiam praeteritos fructus venire, quatenus praetor omnem fraudem
libertorum vult rescindere.
38.5.3
Ulpianus libro 44 ad edictum
pr. Si patronus heres institutus ex debita parte adierit hereditatem, dum ignorat aliqua libertum in fraudem suam
alienasse, videamus, an succurri ignorantiae eius debeat, ne decipiatur liberti fraudibus. Et Papinianus libro quarto
decimo quaestionum respondit in eadem causa manere ea, quae alienata sunt, idcircoque patronum sibi imputare
debere, qui, cum posset bonorum possessionem accipere contra tabulas propter ea quae alienata vel mortis causa donata
sunt, non fecit.
1. Haec actio in perpetuum datur, quia habet rei persecutionem.
2. Patronum ex asse heredem institutum volentem Faviana actione uti praetor admittit, quia erat iniquum excludi eum a
Faviana, qui non sponte adiit hereditatem, sed quia bonorum possessionem contra tabulas petere non potuit.
3. Si intestatus libertus decesserit, patronus adeundo hereditatem eius revocat per Calvisianam actionem ea, quae
alienata sunt dolo malo, quo minus pars ex testamento debita bonorum liberti ad patronum liberosve eius perveniret:
idque est, sive petita sit a patrono ab intestato bonorum possessio sive non sit.
4. Si plures sint patronae et patroni, singuli virilem tantum revocabunt vel Calvisiana.
5. Si libertus intestatus decesserit relicta patrono debita portione aut aliquo amplius, aliquid etiam alienaverit,
Papinianus libro quarto decimo quaestionum scribit nihil esse revocandum: nam qui potuit alicui relinquere quid
testamento, si debitam portionem patrono relinquat praeterea, donando nihil videtur in fraudem facere.
38.5.4
Ulpianus libro 43 ad edictum
pr. Quodcumque dolo malo liberti alienatum est, Faviana actione revocatur.
1. Etsi plures patroni sint, omnes unam partem habebunt: sed si viriles non petent, portio ceteris adcrescet. Quod in
patronis dixi, et in liberis patronorum est: sed non simul venient, sed patronis deficientibus.
38.5.5
Paulus libro 42 ad edictum
pr. Tenetur Fabiana actione tam is qui accepit ipse, quam qui iussit alii dari id quod ipsi donabatur.
1. In actione Faviana si res non restituatur, tanti damnabitur reus, quanti actor in litem iuraverit.
38.5.6
Iulianus libro 26 digestorum
Si libertus, cum fraudare patronum vellet, filio familias contra senatus consultum pecuniam crediderit, non erit
inhibenda actio Faviana, quia libertus donasse magis in hunc casum intellegendus est in fraudem patroni quam contra
senatus consultum credidisse.
38.5.7
Scaevola libro quinto quaestionum
Ergo si senatus consultum locum non habet, cessat Faviana, cum exigi possit.
38.5.8
Iulianus libro 26 digestorum
Sed si minori quam viginti quinque annis natu filio familias crediderit, causa cognita ei succurri debet.
38.5.9
Iulianus libro 64 digestorum

