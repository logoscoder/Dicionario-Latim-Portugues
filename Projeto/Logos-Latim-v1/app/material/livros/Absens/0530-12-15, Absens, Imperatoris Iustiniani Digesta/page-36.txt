1. Sed an impuberi adrogator substituere possit, quaeritur: et puto non admitti substitutionem, nisi forte ad quartam
solam quam ex bonis eius consequitur, et hactenus ut ei usque ad pubertatem substituat. Ceterum si fidei eius
committat, ut quandoque restituat, non oportet admitti fideicommissum, quia hoc non iudicio eius ad eum pervenit, sed
principali providentia.
2. Haec omnia dicenda sunt, sive in locum filii sive in locum nepotis aliquis impuberem adrogaverit.
1.7.23
Paulus libro 35 ad edictum
Qui in adoptionem datur, his quibus adgnascitur et cognatus fit, quibus vero non adgnascitur nec cognatus fit: adoptio
enim non ius sanguinis, sed ius adgnationis adfert. Et ideo si filium adoptavero, uxor mea illi matris loco non est, neque
enim adgnascitur ei, propter quod nec cognata eius fit: item nec mater mea aviae loco illi est, quoniam his, qui extra
familiam meam sunt, non adgnascitur: sed filiae meae is quem adoptavi frater fit, quoniam in familia mea est filia:
nuptiis tamen etiam eorum prohibitis.
1.7.24
Ulpianus libro primo disputationem
Neque absens neque dissentiens adrogari potest.
1.7.25
Ulpianus libro quinto opinionum
pr. Post mortem filiae suae, quae ut mater familias quasi iure emancipata vixerat et testamento scriptis heredibus
decessit, adversus factum suum, quasi non iure eam nec praesentibus testibus emancipasset, pater movere
controversiam prohibetur.
1. Neque adoptare neque adrogare quis absens nec per alium eiusmodi sollemnitatem peragere potest.
1.7.26
Iulianus libro 70 digestorum
Quem filius meus emancipatus adoptaverit, is nepos meus non erit.
1.7.27
Iulianus libro 85 digestorum
Ex adoptivo natus adoptivi locum optinet in iure civili.
1.7.28
Gaius libro primo institutionum
Liberum arbitrium est ei, qui filium et ex eo nepotem in potestate habebit, filium quidem potestate demittere, nepotem
vero in potestate retinere: vel ex diverso filium quidem in potestate retinere, nepotem vero manumittere: vel omnes sui
iuris efficere. Eadem et de pronepote dicta esse intellegemus.
1.7.29
Callistratus libro secundo institutionum
Si pater naturalis loqui quidem non possit, alio tamen modo quam sermone manifestum facere possit velle se filium
suum in adoptionem dare: perinde confirmatur adoptio, ac si iure facta esset.
1.7.30
Paulus libro secundo regularum
Et qui uxores non habent filios adoptare possunt.
1.7.31
Marcianus libro quinto regularum
Non potest filius, qui est in potestate patris, ullo modo compellere eum, ne sit in potestate, sive naturalis sive adoptivus.
1.7.32
Papinianus libro 31 quaestionum
pr. Nonnumquam autem impubes qui adoptatus est audiendus erit, si pubes factus emancipari desideret, idque causa
cognita per iudicem statuendum erit.
1. Imperator titus antoninus rescripsit privignum suum tutori adoptare permittendum.
1.7.33
Marcianus libro quinto regularum
Et si pubes factus non expedire sibi in potestatem eius redigi probaverit, aequum esse emancipari eum a patre adoptivo
atque ita pristinum ius reciperare.
1.7.34
Paulus libro 11 quaestionum
Quaesitum est, si tibi filius in adoptionem hac lege sit datus, ut post triennium puta eundem mihi in adoptionem des, an
actio ulla sit. Et Labeo putat nullam esse actionem: nec enim moribus nostris convenit filium temporalem habere.
1.7.35
Paulus libro primo responsorum
Per adoptionem dignitas non minuitur, sed augetur. Unde senator etsi a plebeio adoptatus est, manet senator: similiter
manet et senatoris filius.
1.7.36

