Si quis ita legaverit: "dum uxor mea cum filio erit, heres meus ei tantum dato", si ea latitans patronum de medio
discessit, ut tamen consilium retineret habendi secum liberos, deberi ei legatum Trebatius et Labeo aiunt, quia non
omne momentum exigendum sit ut cum liberis sit, sed si eam mentem et id propositum habeat, ne filium a semet
dimittat neve per eam stet, quo minus cum ea filius educetur.
35.1.9
Ulpianus libro 20 ad Sabinum
Solemus dicere eum, qui in tempus liberorum uxori legat, de his non sensisse, quos iam tunc uxor habuit, cum
testaretur maritus.
35.1.10
Ulpianus libro 23 ad Sabinum
pr. Haec condicio "filiae meae cum nupserit" talis est, ut qui testatus est impleri solummodo condicionem voluerit, non
satis egerit quando: et ideo et si vivo testatore nupserit post testamentum factum, inpleta condicio videtur, praesertim
cum condicio haec talis est, ut semel impleri debeat. Sed enim non omnes coniunctiones implent condicionem: puta
enim nondum nubilis aetatis in domum mariti deducta non paruit condicioni. Sed et si ei coniuncta sit, cuius nuptiis ei
interdictum sit, idem dicemus. An tamen nubendo postea parere condicioni possit, quasi non nupserit, dubitari potest: et
si testator de primo nuptiali iugo sensit, puto defectam condicione: benigne tamen dicendum est nondum impletam
condicionem defectam.
1. Si sic legatum sit "si navis ex asia venerit" et ignorante testatore navis venerit testamenti facti tempore, dicendum pro
impleta haberi. Et si cui sic legatum est "cum pubes erit", simili modo hoc erit dicendum.
35.1.11
Paulus libro quarto ad Sabinum
pr. Si iam facta sint quae condicionis loco ponuntur et sciat testator, quae iterum fieri possunt exspectentur ut fiant: si
vero nesciat, praesenti debeantur.
1. Item sciendum est promiscuas condiciones post mortem impleri oportere, si in hoc fiant, ut testamento pareatur,
veluti "si Capitolium ascenderit" et similia, non promiscuas etiam vivo testatore existere posse, veluti "si Titius consul
factus fuerit".
35.1.12
Ulpianus libro 24 ad Sabinum
Si ita legatum sit: "quoniam filius maior ex arca mea decem sustulit, heres minor filius decem e medio sumito", debetur
legatum, quia idcirco relictum est, ut condicio filiorum exaequaretur. Et sane haec causa est: nam causa in praeteritum,
poena in futurum confertur.
35.1.13
Paulus libro quinto ad Sabinum
Si fundus alicui legatus fuerit, si pupillo vel furioso pecuniam dedisset, videtur explesse condicionem curatori vel tutori
dando.
35.1.14
Pomponius libro octavo ad Sabinum
"Titius si statuas in municipio posuerit, heres esto". Si paratus est ponere, sed locus a municipibus ei non datur, Sabinus
Proculus heredem eum fore et in legato idem iuris esse dicunt.
35.1.15
Ulpianus libro 35 ad Sabinum
Cui fuerit sub hac condicione legatum "si in familia nupsisset", videtur impleta condicio statim atque ducta est uxor,
quamvis nondum in cubiculum mariti venerit. Nuptias enim non concubitus, sed consensus facit.
35.1.16
Gaius libro primo de testamento ad edictum praetoris
In his, quae extra testamentum incurrerent, possunt res ex bono et aequo interpretationem capere: ea vero, quae ex ipso
testamento orerentur, necesse est secundum scripti iuris rationem expediri.
35.1.17
Gaius libro secundo de legatis ad edictum praetoris
pr. Demonstratio falsa est, veluti si ita scriptum sit: "servum Stichum, quem de Titio emi" "fundum Tusculanum, qui
mihi a Seio donatus est". Nam si constat, de quo homine, de quo fundo senserit testator, ad rem non pertinet, si is, quem
emisse significavit, donatus esset, aut quem donatum sibi esse significaverat, emerit.
1. Igitur et si ita servus legatus sit: "Stichum cocum", "Stichum sutorem Titio lego", licet neque cocus neque sutor sit,
ad legatarium pertinebit, si de eo sensisse testatorem conveniat: nam et si in persona legatarii designanda aliquid
erratum fuerit, constat autem, cui legare voluerit, perinde valet legatum ac si nullus error interveniret.
2. Quod autem iuris est in falsa demonstratione, hoc vel magis est in falsa causa, veluti ita "Titio fundum do, quia
negotia mea curavit", item "fundum Titius filius meus praecipito, quia frater eius ipse ex arca tot aureos sumpsit": licet
enim frater huius pecuniam ex arca non sumpsit, utile legatum est.

