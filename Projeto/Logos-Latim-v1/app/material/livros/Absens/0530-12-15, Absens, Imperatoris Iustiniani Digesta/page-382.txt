18.1.37
Ulpianus libro tertio disputationem
Si quis fundum iure hereditario sibi delatum ita vendidisset: "erit tibi emptus tanti, quanti a testatore emptus est", mox
inveniatur non emptus, sed donatus testatori, videtur quasi sine pretio facta venditio, ideoque similis erit sub condicione
factae venditioni, quae nulla est, si condicio defecerit.
18.1.38
Ulpianus libro septimo disputationem
Si quis donationis causa minoris vendat, venditio valet: totiens enim dicimus in totum venditionem non valere, quotiens
universa venditio donationis causa facta est: quotiens vero viliore pretio res donationis causa distrahitur, dubium non
est venditionem valere. Hoc inter ceteros: inter virum vero et uxorem donationis causa venditio facta pretio viliore
nullius momenti est.
18.1.39
Iulianus libro 15 digestorum
pr. Si debitor rem pigneratam a creditore redemerit, quasi suae rei emptor actione ex vendito non tenetur et omnia in
integro sunt creditori.
1. Verisimile est eum, qui fructum olivae pendentis vendidisset et stipulatus est decem pondo olei quod natum esset,
pretium constituisse ex eo quod natum esset usque ad decem pondo olei: idcirco solis quinque collectis non amplius
emptor petere potest quam quinque pondo olei, quae collecta essent, a plerisque responsum est.
18.1.40
Paulus libro quarto epitomarum Alfeni digestorum
pr. Qui fundum vendebat, in lege ita dixerat, ut emptor in diebus triginta proximis fundum metiretur et de modo
renuntiaret, et si ante eam diem non renuntiasset, ut venditoris fides soluta esset: emptor intra diem mensurae quo
minorem modum esse credidit renuntiavit et pecuniam pro eo accepit: postea eum fundum vendidit et cum ipse emptori
suo admetiretur, multo minorem modum agri quam putaverat invenit: quaerebat, an id quod minor is esset consequi a
suo venditore posset. Respondit interesse, quemadmodum lex diceretur: nam si ita dictum esset, ut emptor diebus
triginta proximis fundum metiatur et domino renuntiet, quanto modus agri minor sit, quo post diem trigensimum
renuntiasset, nihil ei profuturum: sed si ita pactum esset, ut emptor in diebus proximis fundum metiatur et de modo agri
renuntiet, etsi in diebus triginta renuntiasset minorem modum agri esse, quamvis multis post annis posse eum quo
minor is modus agri fuisset repetere.
1. In lege fundi aquam accessuram dixit: quaerebatur, an etiam iter aquae accessisset. Respondit sibi videri id actum
esse, et ideo iter quoque venditorem tradere oportere.
2. Qui agrum vendebat, dixit fundi iugera decem et octo esse, et quod eius admensum erit, ad singula iugera certum
pretium stipulatus erat: viginti inventa sunt. Pro viginti deberi pecuniam respondit.
3. Fundi venditor frumenta manu sata receperat: in eo fundo ex stipula seges erat enata: quaesitum est, an pacto
contineretur. Respondit maxime referre, quid est actum: ceterum secundum verba non esse actum, quod ex stipula
nasceretur, non magis quam si quid ex sacco saccarii cecidisset aut ex eo quod avibus ex aere cecidisset natum esset.
4. Cum fundum quis vendiderat et omnem fructum receperat, et arundinem caeduam et silvam in fructu esse respondit.
5. Dolia, quae in fundo domini essent, accessura dixit: etiam ea, quae servus qui fundum coluerat emisset peculiaria,
emptori cessura respondit.
6. Rota quoque, per quam aqua traheretur, nihilo minus aedificii est quam situla.
18.1.41
Iulianus libro tertio ad Urseium Ferocem
pr. Cum ab eo, qui fundum alii obligatum habebat, quidam sic emptum rogasset, ut esset is sibi emptus, si eum
liberasset, dummodo ante kalendas Iulias liberaret, quaesitum est, an utiliter agere possit ex empto in hoc, ut venditor
eum liberaret. Respondit: videamus, quid inter ementem et vendentem actum sit. Nam si id actum est, ut omni modo
intra kalendas Iulias venditor fundum liberaret, ex empto erit actio, ut liberet, nec sub condicione emptio facta
intellegetur, veluti si hoc modo emptor interrogaverit: "erit mihi fundus emptus ita, ut eum intra kalendas Iulias
liberes", vel "ita ut eum intra kalendas a Titio redimas". Si vero sub condicione facta emptio est, non poterit agi, ut
condicio impleatur.
1. Mensam argento coopertam mihi ignoranti pro solida vendidisti imprudens: nulla est emptio pecuniaque eo nomine
data condicetur.
18.1.42
Marcianus libro primo institutionum
Domini neque per se neque per procuratores suos possunt saltem criminosos servos vendere, ut cum bestiis pugnarent.
Et ita divi fratres rescripserunt.
18.1.43
Florus libro octavo institutionum
pr. Ea quae commendandi causa in venditionibus dicuntur, si palam appareant, venditorem non obligant, veluti si dicat
servum speciosum, domum bene aedificatam: at si dixerit hominem litteratum vel artificem, praestare debet: nam hoc
ipso pluris vendit.

