1.7.13
Papinianus libro 36 quaestionum
In omni fere iure finita patris adoptivi potestate nullum ex pristino retinetur vestigium: denique et patria dignitas
quaesita per adoptionem finita ea deponitur.
1.7.14
Pomponius libro quinto ad Sabinum
Sed etiam nepos ex filio apud adoptatum patrem conceptus et natus per emancipationem iura omnia perdit.
1.7.15
Ulpianus libro 26 ad Sabinum
pr. Si pater familias adoptatus sit, omnia quae eius fuerunt et adquiri possunt tacito iure ad eum transeunt qui adoptavit:
hoc amplius liberi eius qui in potestate sunt eum sequuntur: sed et hi, qui postliminio redeunt, vel qui in utero fuerunt
cum adrogaretur, simili modo in potestatem adrogatoris rediguntur.
1. Qui duos filios et ex altero eorum nepotem habet, si vult nepotem quasi ex altero natum sic adoptare, potest hoc
efficere, si eum emancipaverit et sic adoptaverit quasi ex altero natum. Facit enim hoc quasi quilibet, non quasi avus, et
qua ratione quasi ex quolibet natum potest adoptare, ita potest et quasi ex altero filio.
2. In adrogationibus cognitio vertitur, num forte minor sexaginta annis sit qui adrogat, quia magis liberorum creationi
studere debeat: nisi forte morbus aut valetudo in causa sit aut alia iusta causa adrogandi, veluti si coniunctam sibi
personam velit adoptare.
3. Item non debet quis plures adrogare nisi ex iusta causa, sed nec libertum alienum, nec maiorem minor.
1.7.16
Iavolenus libro sexto ex Cassio
Adoptio enim in his personis locum habet, in quibus etiam natura potest habere.
1.7.17
Ulpianus 26 ad Sabinum
pr. Nec ei permittitur adrogare, qui tutelam vel curam alicuius administravit, si minor viginti quinque annis sit qui
adrogatur, ne forte eum ideo adroget, ne rationes reddat. Item inquirendum est, ne forte turpis causa adrogandi subsit.
1. Eorum dumtaxat pupillorum adrogatio permittenda est his, qui vel naturali cognatione vel sanctissima affectione
ducti adoptarent, ceterorum prohibenda, ne esset in potestate tutorum et finire tutelam et substitutionem a parente
factam extinguere.
2. Et primum quidem excutiendum erit, quae facultates pupilli sint et quae eius, qui adoptare eum velit, ut aestimetur ex
comparatione earum, an salubris adoptio possit pupillo intellegi: deinde cuius vitae sit is, qui velit pupillum redigere in
familiam suam: tertio cuius idem aetatis sit, ut aestimetur, an melius sit de liberis procreandis cogitare eum quam ex
aliena familia quemquam redigere in potestatem suam.
3. Praeterea videndum est, an non debeat permitti ei, qui vel unum habebit vel plures liberos, adoptare alium, ne aut
illorum, quos iustis nuptiis procreaverit, deminuatur spes quam unusquisque liberorum obsequio paret sibi, aut qui
adoptatus fuit minus percipiat quam dignum erit eum consequi.
4. Interdum et ditiorem permittetur adoptare pauperiori, si vitae eius sobrietas clara sit vel affectio honesta nec
incognita.
5. Satisdatio autem in his casibus dari solet.
1.7.18
Marcellus libro 26 digestorum
Non aliter enim voluntati eius, qui adrogare pupillum volet, si causam eius ob alia probabit, subscribendum erit, quam
si caverit servo publico se restituturum ea, quae ex bonis eius consecutus fuerit, illis, ad quos res perventura esset, si
adrogatus permansisset in suo statu.
1.7.19
Ulpianus libro 26 ad Sabinum
pr. His verbis satisdationis quae ab adrogatore praestari debet "ad quos ea res pertinet" et libertatibus prospectum esse,
quae secundis tabulis datae sunt, et multo magis substituto servo, item legatariis, nemo dubitat.
1. Quae satisdatio si omissa fuerit, utilis actio in adrogatorem datur.
1.7.20
Marcellus libro 26 digestorum
Haec autem satisdatio locum habet, si impubes decessit. Sed etsi de pupillo loquitur, tamen hoc et in pupilla
observandum est.
1.7.21
Gaius libro singulari regularum
Nam et feminae ex rescripto principis adrogari possunt.
1.7.22
Ulpianus 26 ad Sabinum
pr. Si adrogator decesserit impubere relicto filio adoptivo et mox impubes decedat, an heredes adrogatoris teneantur?
Et dicendum est heredes quoque restituturus et bona adrogati et praeterea quartam partem.

