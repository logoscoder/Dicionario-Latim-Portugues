4. Si servum suum rogatus sit manumittere qui legatum meruit vel etiam ipsi servo utrumque datum sit, dicendum est
non debere obesse servo factum domini, sed a fisco redimendum, ut manumittatur, si tamen velit servum vendere (quia
non potest cogi) qui iudicium sprevit defuncti.
5. Si filius familias falsum accusaverit testamentum, videndum est, an denegari debeat actio patri: et puto, si invito
patre accusavit, non esse denegandam patri actionem.
6. Si is, cui rogatus sum legatum restituere, falsum dixerit, restituere id fisco debebo.
7. Qui accusavit falsum, heres legatario exstitit vel heredi scripto: nihil huic nocere dicendum est.
8. Similis est ei et qui inofficiosum dicit.
9. Aetati eius qui accusavit ignoscitur, et maxime si tutor vel curator dicere falsum vel inofficiosum velit: et ita
imperatores Severus et Antoninus rescripserunt.
10. His vero, qui testimonio suo intentionem accusatoris adiuvaverunt, deneganda est actio: idque divus Severus
decrevit.
11. Sunt qui putant, et recte, et ei denegandam, qui accusatori adfuit vel fideiussor pro eo exstiterit.
12. Quidam et praesidem indignum putant, qui testamentum falsum pronuntiavit, si appellatione intercedente heres
scriptus optinuit.
13. Advocatum fisci, qui intentionem delatoris exsequitur, in omnibus officii necessitas satis excusat.
14. Qui principale testamentum arguit, et a secundis tabulis repellendus est: item a codicillis ad testamentum factis licet
non confirmatis. Non idem sequendum est, si secundas tabulas vel codicillos coarguit, quia non utrumque hoc casu
improbasse videtur.
15. An libertas ei servo data, qui testimonio suo infringere voluerit testamentum, auferri debeat, videndum est.
Fideicommissum utique non est dignus consequi: et de libertate divus Pius iudicavit esse ea privandum.
16. Ei, qui tutor datus est, non prodest ad excusationem, quod falsum dixit: sed a legato removetur.
17. Qui mortis causa donationem accepit a testatore, non est similis in hac causa legatario.
18. Alia causa est eius qui propter testamentum a legatario vel a statulibero accipere iussus est: hic enim ut indignus
repelletur.
19. Et Falcidiae beneficium heredi scripto auferri debere divus Pius et divus Marcus putaverunt.
20. Omnes, qui ut indigni repellentur, summovendi sunt a praemio, quod secundum edictum divi Traiani datur his qui
se deferunt.
34.9.6
Marcellus libro 22 digestorum
Rescriptum est a principe heredem rei quam amovisset quartam non retinere. Et ideo si is qui quadringenta habebat
universa quadringenta legavit et heres centum subtraxisset, trecentorum quartam retinebit, septuaginta quinque scilicet,
et ducenta viginti quinque dabit legatariis: ex centum quae subripuit, legatariis quidem dabit septuaginta quinque,
reliqua, id est viginti quinque, ad fiscum venient.
34.9.7
Modestinus libro sexto differentiarum
Qui Titii testamentum falsum dixit nec optinuit, heredi eius heres exsistere prohibendus non est, quia non principaliter
in Titii hereditatem succedit.
34.9.8
Modestinus libro nono regularum
Indigno herede pronuntiato adempta hereditate confusas actiones restitui non oportet.
34.9.9
Ulpianus libro 14 ad legem Iuliam et Papiam
pr. Si inimicitiae capitales intervenerunt inter legatarium et testatorem et verisimile esse coeperit testatorem noluisse
legatum sive fideicommissum praestari ei, cui adscriptum relictum est, magis est, ut legatum ab eo peti non possit.
1. Sed et si palam et aperte testatori maledixerit et infaustas voces adversus eum iactaverit, idem erit dicendum. Si
autem status eius controversiam movit, denegatur eius quod testamento accepit persecutio: ex qua specie statim fisco
deferetur.
34.9.10
Gaius libro 15 ad legem Iuliam et Papiam
pr. In fraudem iuris fidem accommodat, qui vel id quod relinquitur vel aliud tacite promittit restituturum se personae
quae legibus ex testamento capere prohibetur, sive chirographum eo nomine dederit sive nuda pollicitatione
repromiserit.
1. Si quis ei qui capere possit rogatus fuerit restituere et is mortis tempore prohibetur legibus hoc capere, non dubito
quin, etsi deficit fideicommissum, apud eum tamen, qui rogatus est restituere, manere debet, quia nulla fraus eius
intervenisse videtur, nisi si in futurum casum fidem accommodavit, id est ut, licet capere legibus prohiberi coeperit,
restituat.
2. Recte dictum est, si pater filii, quem in potestate habebat, tacitam fidem interposuerit, non debere id filio nocere,
quia parendi necessitatem habuerit.
34.9.11

