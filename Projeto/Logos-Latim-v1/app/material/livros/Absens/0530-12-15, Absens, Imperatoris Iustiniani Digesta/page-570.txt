28.2.3
Ulpianus libro primo ad Sabinum
pr. Et si pepercerit filium dicere, ex Seia autem natum dixit, recte exheredat: et si cum convicio dixerit "non
nominandus" vel "non filius meus", "latro", "gladiator", magis est, ut recte exheredatus sit, et si ex adultero natum
dixerit.
1. Pure autem filium exheredari Iulianus putat, qua sententia utimur.
2. Filius inter medias quoque heredum institutiones recte exheredatur et erit a toto gradu summotus, nisi forte ab unius
persona eum testator exheredaverit: nam si hoc fecit, vitiosa erit exheredatio. Quemadmodum si ita eum exheredaverit
"quisquis heres mihi erit, filius exheres esto": nam, ut Iulianus scribit, huiusmodi exheredatio vitiosa est, quoniam post
aditam hereditatem voluit eum summotum, quod est impossibile.
3. Ante heredis institutionem exheredatus ab omnibus gradibus summotus est.
4. Inter duos autem gradus exheredatus ab utroque remotus est secundum Scaevolae sententiam, quam puto veram.
5. In eo, qui miscuit duos gradus, exheredationem valere Mauricianus recte putat, veluti: "Primus heres esto ex semisse.
Si primus heres non erit, secundus ex semisse heres esto. Tertius ex alio semisse heres esto. Filius exheres esto. Si
tertius heres non erit, quartus heres esto": nam ab utroque gradu summotus est.
6. Si ita testatus sit pater familias, ut a primo quidem gradu filium praeteriret, a secundo solo exheredaret, Sabinus et
Cassius et Iulianus putant perempto primo gradu testamentum ab eo gradu exordium capere, unde filius exheredatus
est: quae sententia comprobata est.
28.2.4
Ulpianus libro tertio ad Sabinum
Placet omnem masculum posse postumum heredem scribere, sive iam maritus sit sive nondum uxorem duxerit: nam et
maritus repudiare uxorem potest et qui non duxit uxorem, postea maritus effici. Nam et cum maritus postumum
heredem scribit, non utique is solus postumus scriptus videtur, qui ex ea quam habet uxorem ei natus est, vel is qui tunc
in utero est, verum is quoque, qui ex quacumque uxore nascatur:
28.2.5
Iavolenus libro primo ex Cassio
Ideoque qui postumum heredem instituit si post testamentum factum mutavit matrimonium, is institutus videtur, qui ex
posteriore matrimonio natus est.
28.2.6
Ulpianus libro tertio ad Sabinum
pr. Sed est quaesitum, an is, qui generare facile non possit, postumum heredem facere possit, et scribit Cassius et
Iavolenus posse: nam et uxorem ducere et adoptare potest: spadonem quoque posse postumum heredem scribere et
Labeo et Cassius scribunt: quoniam nec aetas nec sterilitas ei rei impedimento est.
1. Sed si castratus sit, Iulianus Proculi opinionem secutus non putat postumum heredem posse instituere, quo iure
utimur.
2. Hermaphroditus plane, si in eo virilia praevalebunt, postumum heredem instituere poterit.
28.2.7
Paulus libro primo ad Sabinum
Si filius qui in potestate est praeteritus sit et vivo patre decedat, testamentum non valet nec superius rumpetur, et eo iure
utimur.
28.2.8
Pomponius libro primo ad Sabinum
Si primo herede instituto filium exheredavero, a secundo autem substituto non exheredavero et, dum pendet, an prior
aditurus sit, filius decesserit, secundum sententiam qua utimur non erit secundus heres, quasi ab initio inutiliter
institutus, cum ab eo filius exheredatus non sit. Quod si in postumo filio idem acciderit, ut natus vivo patre a quo
exheredatus sit moriatur, eadem dicenda erunt de substituto, quoniam cum est natus filius, loco eius est, qui superstes
est.
28.2.9
Paulus libro primo ad Sabinum
pr. Si quis postumos, quos per aetatem aut valetudinem habere forte non potest, heredes instituit, superius testamentum
rumpitur, quod natura magis in homine generandi et consuetudo spectanda est quam temporale vitium aut valetudo,
propter quam abducatur homo a generandi facultate.
1. Sed si ex ea, quae alii nupta sit, postumum quis heredem instituerit, ipso iure non valet, quod turpis sit institutio.
2. Si filium exheredavero nepotemque ex eo praeteriero et alium heredem instituero et supervixerit filius post mortem
meam, licet ante aditam hereditatem decesserit, non tamen nepotem rupturum testamentum Iulianus et Pomponius et
Marcellus aiunt. Diversumque est, si in hostium potestate filius sit et decesserit in eodem statu: rumpit enim his casibus
nepos testamentum, quod moriente avo fili ius pependerit, non abscisum ut superiore casu fuerit. Sed et si heres
institutus omiserit hereditatem, erit legitimus heres, quoniam haec verba "si intestato moritur" ad id tempus referuntur,
quo testamentum destituitur, non quo moritur.
3. Sed si ex ea, quam nefas sit ducere, postumum heredem instituero, non putat rumpi testamentum Pomponius.

