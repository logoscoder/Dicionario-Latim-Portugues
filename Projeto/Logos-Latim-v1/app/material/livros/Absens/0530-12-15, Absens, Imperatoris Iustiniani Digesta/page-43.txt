1.15.4
Ulpianus libro singulari de officio praefecti Urbi
Imperatores Severus et Antoninus Iunio Rufino praefecto vigilum ita rescripserunt: "insularios et eos, qui neglegenter
ignes apud se habuerint, potes fustibus vel flagellis caedi iubere: eos autem, qui dolo fecisse incendium convincentur,
ad Fabium Cilonem praefectum urbi amicum nostrum remittes: fugitivos conquirere eosque dominis reddere debes. "
1.16.0. De officio proconsulis et legati.
1.16.1
Ulpianus libro primo disputationem
Proconsul ubique quidem proconsularia insignia habet statim atque urbem egressus est: potestatem autem non exercet
nisi in ea provincia sola, quae ei decreta est.
1.16.2
Marcianus libro primo institutionum
pr. Omnes proconsules statim quam urbem egressi fuerint habent iurisdictionem, sed non contentiosam, sed
voluntariam: ut ecce manumitti apud eos possunt tam liberi quam servi et adoptiones fieri.
1. Apud legatum vero proconsulis nemo manumittere potest, quia non habet iurisdictionem talem.
1.16.3
Ulpianus libro 26 ad Sabinum
Nec adoptare potest: omnino enim non est apud eum legis actio.
1.16.4
Ulpianus libro primo de officio proconsulis
pr. Observare autem proconsulem oportet, ne in hospitiis praebendis oneret provinciam, ut imperator noster cum patre
Aufidio Severiano rescripsit.
1. Nemo proconsulum stratores suos habere potest, sed vice eorum milites ministerio in provinciis funguntur.
2. Proficisci autem proconsulem melius quidem est sine uxore: sed et cum uxore potest, dummodo sciat senatum Cotta
et Messala consulibus censuisse futurum, ut si quid uxores eorum qui ad officia proficiscuntur deliquerint, ab ipsis ratio
et vindicta exigatur.
3. Antequam vero fines provinciae decretae sibi proconsul ingressus sit, edictum debet de adventu suo mittere
continens commendationem aliquam sui, si qua ei familiaritas sit cum provincialibus vel coniunctio, et maxime
excusantis, ne publice vel privatim occurrant ei: esse enim congruens, ut unusquisque in sua patria eum exciperet.
4. Recte autem et ordine faciet, si edictum decessori suo miserit significetque, qua die fines sit ingressurus: plerumque
enim incerta haec et inopinata turbant provinciales et actus impediunt.
5. Ingressum etiam hoc eum observare oportet, ut per eam partem provinciam ingrediatur, per quam ingredi moris est,
et quas Graeci epidymias appellant sive kataploun observare, in quam primum civitatem veniat vel applicet: magni
enim facient provinciales servari sibi consuetudinem istam et huiusmodi praerogativas. Quaedam provinciae etiam hoc
habent, ut per mare in eam provinciam proconsul veniat, ut Asia, scilicet usque adeo, ut imperator noster Antoninus
Augustus ad desideria asianorum rescripsit proconsuli necessitatem impositam per mare Asiam applicare kai twn
mytropolewn Efeson primam attingere.
6. Post haec ingressus provinciam mandare iurisdictionem legato suo debet nec hoc ante facere, quam fuerit provinciam
ingressus; est enim perquam absurdum, antequam ipse iurisdictionem nanciscatur ( nec enim prius ei competit, quam in
eam provinciam venerit) alii eam mandare, quam non habet. Sed si et ante fecerit et ingressus provinciam in eadem
voluntate fuerit, credendum est videri legatum habere iurisdictionem, non exinde ex quo mandata est, sed ex quo
provinciam proconsul ingressus est.
1.16.5
Papinianus libro primo quaestionum
Aliquando mandare iurisdictionem proconsul potest, etsi nondum in provinciam pervenerit. Quid enim si necessariam
moram in itinere patiatur, maturissime autem legatus in provinciam perventurus sit?
1.16.6
Ulpianus libro primo de officio proconsulis
pr. Solent etiam custodiarum cognitionem mandare legatis, scilicet ut praeauditas custodias ad se remittant, ut
innocentem ipse liberet. Sed hoc genus mandati extraordinarium est: nec enim potest quis gladii potestatem sibi datam
vel cuius alterius coercitionis ad alium transferre, nec liberandi igitur reos ius, cum accusari apud eum non possint.
1. Sicut autem mandare iurisdictionem vel non mandare est in arbitrio proconsulis, ita adimere mandatam
iurisdictionem licet quidem proconsuli, non autem debet inconsulto principe hoc facere.
2. Legatos non oportet principem consulere, sed proconsulem suum, et is ad consultationes legatorum debebit
respondere.

