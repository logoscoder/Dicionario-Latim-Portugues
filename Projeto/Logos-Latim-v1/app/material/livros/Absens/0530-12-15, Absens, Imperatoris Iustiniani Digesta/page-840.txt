pr. Ubicumque ab intestato admittitur quis, illic et venter admittitur, scilicet si talis fuerit is qui in utero est, ut, si in
rebus humanis esset, bonorum possessionem petere posset: ut in omnibus partibus edicti pro superstite habeatur is qui
in utero est.
1. Interdum non passim, sed cum causae cognitione mitti venter in possessionem debet, si qui sit, qui controversiam
referat. Sed hoc tantum ad eum ventrem erit referendum, qui cum liberis admittitur. Ceterum si mittatur unde legitimi
vel qua alia ex parte, dicendum est non esse causae cognitionem necessariam: nec enim aequum est in tempus
pubertatis ventrem vesci de alieno in tempus pubertatis dilata controversia. Sed enim placet omnes controversias, quae
quasi status controversiam continent, in tempus pubertatis differri, sed non ut in possessione sit status controversia
dilata, sed sine possessione.
2. Quamvis autem praetor ventrem in possessionem mittat cum his, quibus possessionem dederit, attamen etiam solus
venter admittetur ad bonorum possessionem.
37.9.8
Paulus libro primo de adulteriis
Si ventris nomine mulier missa sit in possessionem, divus Hadrianus Calpurnio Flacco differendam accusationem
adulterii rescripsit, ne quod praeiudicium fieret nato.
37.9.9
Ulpianus libro 15 ad Sabinum
Cum venter mittitur in possessionem, quod in ventris alimenta deminutum est detrahitur velut aes alienum.
37.9.10
Paulus libro septimo quaestionum
Postumus natus quocumque tempore, qui tamen testatoris morte conceptus iam erit, potest agnoscere bonorum
possessionem: nam et ventrem praetor ex omnibus partibus edicti mittit in possessionem bonorum, non missurus
scilicet, si ei nato daturus non esset bonorum possessionem.
37.10.0. De Carboniano edicto.
37.10.1
Ulpianus libro 41 ad edictum
pr. Si cui controversia fiet, an inter liberos sit, et impubes sit, causa cognita perinde possessio datur ac si nulla de ea re
controversia esset et iudicium in tempus pubertatis causa cognita differtur.
1. Eum qui controversiam facit, si pro pupillo satis ei non detur, simul in possessionem eorum bonorum esse praetor
iubet.
2. Non tantum masculi, sed et feminae ex virili sexu descendentes Carboniani commodum habebunt.
3. Et generaliter dicimus his demum carbonianum competere, quibus contra tabulas bonorum possessio competit, his
vero non competere, qui repelluntur a contra tabulas bonorum possessione.
4. Si quis non ab aliquo hanc controversiam patiatur, quod inter liberos non sit, sed ab ipso patre, ut puta nepos, qui se
retentum in potestate avi dicit, ab emancipato patre, cui iungi desiderat, an differri debeat? Et magis est, ut differatur:
parvi enim refert, quis ei controversiam faciat, cum et si testator eum negaverit ex liberis, non tamen exheredem
scripserit, Carboniano possit esse locus.
5. Sed et si quis non tantum ex liberis negetur esse, verum servus etiam esse dicatur forte ex ancilla editus, Iulianus
scripsit adhuc Carboniano locum esse: quod et divus Pius rescripsit: nam vel magis consulendum est his quibus maius
periculum intenditur. Nam si aliter observetur, inventa erit ratio, quemadmodum audacissimus quisque maiore iniuria
impuberem adficiat, quod et plura et graviora de eo mentiatur.
6. Sed et si ipse defunctus servus esse dicatur, idem erit dicendum.
7. Sed et si fiscus facit impuberi controversiam, Carbonianum edictum potest locum habere.
8. Pomponius libro septuagensimo nono ad edictum scripsit, cum filius heres vel exheres scriptus est, Carbonianum
edictum cessare, quamvis filius esse negetur, quia vel quasi scriptus habet bonorum possessionem, etiamsi filius non
est, vel repellitur quasi exheredatus, etsi filius esse videatur: nisi forte postumus, inquit, est heres institutus et natus
negetur esse filius, sed subiectus esse dicetur, quo casu eius partis tantum danda est ei bonorum possessio, ex qua
institutus est.
9. Idem ait, cum quidam exheredem scripsisset filium, quod diceret eum ex adulterio conceptum, quia fieret ei haec
controversia, an inter liberos sit, ex hac parte edicti ei bonorum possessionem competere, cum, si sine elogio exheres
scriptus esset, non haberet bonorum possessionem. Idemque et si ita sit scriptum: "quisquis est, qui filium meum se
esse dicit, exheres esto", quia non est filius exheredatus.
10. Si quis filium suum heredem instituerit ex minima parte sic "ille qui ex illa natus est heres esto", non quasi filium
suum, deinde hic contendat patrem intestatum decessisse seque ei suum heredem esse, interest, coheredes eius utrum
negent eum filium an vero contendunt testamentum valere. Si testamentum valere contendunt, controversia non est

