Immo magnae auctoritatis hoc ius habetur, quod in tantum probatum est, ut non fuerit necesse scripto id
comprehendere.
1.3.37
Paulus libro primo quaestionum
Si de interpretatione legis quaeratur, in primis inspiciendum est, quo iure civitas retro in eiusmodi casibus usa fuisset:
optima enim est legum interpres consuetudo.
1.3.38
Callistratus libro primo quaestionum
Nam imperator noster Severus rescripsit in ambiguitatibus quae ex legibus proficiscuntur consuetudinem aut rerum
perpetuo similiter iudicatarum auctoritatem vim legis optinere debere.
1.3.39
Celsus libro 23 digestorum
Quod non ratione introductum, sed errore primum, deinde consuetudine optentum est, in aliis similibus non optinet.
1.3.40
Modestinus libro secundo regularum
Ergo omne ius aut consensus fecit aut necessitas constituit aut firmavit consuetudo.
1.3.41
Ulpianus libro secundo institutionum
Totum autem ius constitit aut in adquirendo aut in conservando aut in minuendo: aut enim hoc agitur, quemadmodum
quid cuiusque fiat, aut quemadmodum quis rem vel ius suum conservet, aut quomodo alienet aut admittat.
1.4.0. De constitutionibus principum.
1.4.1
Ulpianus libro primo institutionum
pr. Quod principi placuit, legis habet vigorem: utpote cum lege regia, quae de imperio eius lata est, populus ei et in eum
omne suum imperium et potestatem conferat.
1. Quodcumque igitur imperator per epistulam et subscriptionem statuit vel cognoscens decrevit vel de plano
interlocutus est vel edicto praecepit, legem esse constat. Haec sunt quas volgo constitutiones appellamus.
2. Plane ex his quaedam sunt personales nec ad exemplum trahuntur: nam quae princeps alicui ob merita indulsit vel si
quam poenam irrogavit vel si cui sine exemplo subvenit, personam non egreditur.
1.4.2
Ulpianus libro quarto fideicommissorum
In rebus novis constituendis evidens esse utilitas debet, ut recedatur ab eo iure, quod diu aequum visum est.
1.4.3
Iavolenus libro 13 epistularum
Beneficium imperatoris, quod a divina scilicet eius indulgentia proficiscitur, quam plenissime interpretari debemus.
1.4.4
Modestinus libro secundo excusationum
Ahi metagenesterai diataceis isxuroterai twn pro autwn eisin .
1.5.0. De statu hominum.
1.5.1
Gaius libro primo institutionum
Omne ius quo utimur vel ad personas pertinet vel ad res vel ad actiones.
1.5.2
Hermogenianus libro primo iuris epitomarum
Cum igitur hominum causa omne ius constitutum sit, primo de personarum statu ac post de ceteris, ordinem edicti
perpetui secuti et his proximos atque coniunctos applicantes titulos ut res patitur, dicemus.
1.5.3
Gaius libro primo institutionum
Summa itaque de iure personarum divisio haec est, quod omnes homines aut liberi sunt aut servi.
1.5.4
Florus libro nono institutionum

