32.7
Ulpianus libro primo fideicommissorum
pr. Si deportati servo fideicommissum fuerit adscriptum, ad fiscum pertinere dicendum est, nisi si eum deportatus vivo
testatore alienaverit vel fuerit restitutus: tunc enim ad ipsum debebit pertinere.
1. Si miles deportato fideicommissum reliquerit, verius est, quod et Marcellus probat, capere eum posse.
2. Si quis creditori suo legaverit id quod debet, fidei committi eius non poterit, nisi commodum aliquod ex legato
consequatur, forte exceptionis timore vel si quod in diem debitum fuit vel sub condicione.
32.8
Paulus libro primo fideicommissorum
pr. Si legatarius, a quo fideicommissum datum est, petierit legatum, id tantum, quod per iudicem exegerit, praestare
fideicommissario cogetur vel, si non exegerit, actione cedere: ad eum enim litis periculum spectare iniquum est, si non
culpa legatarii lis perierit.
1. Servo heredis fideicommissum utiliter non relinquitur, nisi fidei eius commiserit, ut servum manumittat.
2. Cum ita petisset testator, ut, quidquid ex bonis eius ad patrem pervenisset, filiae suae ita restitueret, ut eo amplius
haberet, quam ex bonis patris habitura esset, divus Pius rescripsit manifestum esse de eo tempore sensisse testatorem,
quod post mortem patris futurum esset.
32.9
Maecenatus libro primo fideicommissorum
Si ita fuerit fideicommissum relictum: "ad quemcumque ex testamento meo vel ab intestato" vel ita: "ad quemcumque
quoquo iure bona mea perveniant": hac oratione et eius, qui postea natus erit inve familiam venerit et eius, qui postea
cognatus esse coeperit, fidei commissum videtur: eius quoque, quae nondum nupta erit, sed postea eo casu, quo ex
edicto ad uxorem bona mariti intestati solent pertinere.
32.10
Valens libro secundo fideicommissorum
Si tibi et ei, qui ex tribus liberis meis in funus meum venerit, centum aureos legavero, non minuitur in tua persona
legatum, si nemo venit.
32.11
Ulpianus libro secundo fideicommissorum
pr. Fideicommissa quocumque sermone relinqui possunt, non solum Latina vel Graeca, sed etiam Punica vel Gallicana
vel alterius cuiuscumque gentis.
1. Quotiens quis exemplum testamenti praeparat et prius decedat quam testetur, non valent quasi ex codicillis quae in
exemplo scripta sunt, licet verba fideicommissi scriptura habeat: et ita divum Pium decrevisse Maecianus scribit.
2. Si ita quis scripserit: "Illum tibi commendo", divus Pius rescripsit fideicommissum non deberi: aliud est enim
personam commendare, aliud voluntatem suam fideicommittentis heredibus insinuare.
3. Cum esset quis rogatus restituere portionem accepta certa quantitate, responsum est ultro petere ipsum
fideicommissum ab herede posse. Sed utrum, si volet, praecipiet restituetque portionem, an vero et si noluerit, cogatur
accepta quantitate portionem restituere, propriae est deliberationis. Et sane cum quis rogatur accepta certa quantitate
portionem restituere, duplex est fideicommissum, unum, ut possit petere quantitatem paratus portione cedere, aliud, ut
et si non petet, tamen cogatur fideicommissario restituere parato praestare quantitatem.
4. Si quis ita scripserit: "sufficiunt tibi vineae vel fundus", fideicommissum est, quoniam et illud fideicommissum esse
arbitramur: "contentus esto illa re".
5. Sic fideicommissum relictum: "nisi heres meus noluerit, illi decem dari volo" quasi condicionale fideicommissum est
et primam voluntatem exigit: ideoque post primam voluntatem non erit arbitrium heredis dicendi noluisse.
6. Hoc autem "cum voluerit" tractum habet, quamdiu vivat is, a quo fideicommissum relictum est: verum si antequam
dederit, decesserit, heres eius praestat. Sed et si fideicommissarius, antequam heres constituat, decesserit, ad heredem
suum nihil transtulisse videtur: condicionale enim esse legatum nemini dubium est et pendente condicione legati videri
decessisse fideicommissarium.
7. Quamquam autem fideicommissum ita relictum non debeatur "si volueris", tamen si ita adscriptum fuerit: "si fueris
arbitratus" "si putaveris" "si aestimaveris" "si utile tibi fuerit visum" vel "videbitur", debebitur: non enim plenum
arbitrium voluntatis heredi dedit, sed quasi viro bono commissum relictum.
8. Proinde si ita sit fideicommissum relictum: "illi, si te meruerit", omnimodo fideicommissum debebitur, si modo
meritum quasi apud virum bonum collocare fideicommissarius potuit: et si ita sit "si te non offenderit", aeque
debebitur: nec poterit heres causari non esse meritum, si alius vir bonus et non infestus meritum potuit admittere.
9. Haec verba: "te, fili, rogo, ut praedia, quae ad te pervenerint, pro tua diligentia diligas et curam eorum agas, ut
possint ad filios tuos pervenire", licet non satis exprimunt fideicommissum, sed magis consilium quam necessitatem
relinquendi, tamen ea praedia in nepotibus post mortem patris eorum vim fideicommissi videntur continere.
10. Si filio a patre herede instituto fideicommissum relictum fuerit, etsi verbis non sit ita relictum "cum pater
moreretur", sed intellegi hoc possit, puta quia sic relictum est "ut relinquat filio" vel "volo eum habere" vel "volo ad
eum pertinere", defendetur in id tempus fideicommissum relictum, quo sui iuris filius efficitur.

