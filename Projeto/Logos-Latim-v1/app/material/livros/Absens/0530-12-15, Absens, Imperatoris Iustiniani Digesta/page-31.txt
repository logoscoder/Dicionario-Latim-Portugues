pr. Libertas est naturalis facultas eius quod cuique facere libet, nisi si quid vi aut iure prohibetur.
1. Servitus est constitutio iuris gentium, qua quis dominio alieno contra naturam subicitur.
2. Servi ex eo appellati sunt, quod imperatores captivos vendere ac per hoc servare nec occidere solent.
3. Mancipia vero dicta, quod ab hostibus manu capiantur.
1.5.5
Marcianus libro primo institutionum
pr. Et servorum quidem una est condicio: liberorum autem hominum quidam ingenui sunt, quidam libertini.
1. Servi autem in dominium nostrum rediguntur aut iure civili aut gentium: iure civili, si quis se maior viginti annis ad
pretium participandum venire passus est. Iure gentium servi nostri sunt, qui ab hostibus capiuntur aut qui ex ancillis
nostris nascuntur.
2. Ingenui sunt, qui ex matre libera nati sunt: sufficit enim liberam fuisse eo tempore quo nascitur, licet ancilla
concepitet e contrario si libera conceperit, deinde ancilla pariat, placuit eum qui nascitur liberum nasci. ( Nec interest
iustis nuptiis concepit an volgo), quia non debet calamitas matris nocere ei qui in ventre est.
3. Ex hoc quaesitum est, si ancilla praegnas manumissa sit, deinde ancilla postea facta aut expulsa civitate pepererit,
liberum an servum pariat. Et tamen rectius probatum est liberum nasci et sufficere ei qui in ventre est liberam matrem
vel medio tempore habuisse.
1.5.6
Gaius libro primo institutionum
Libertini sunt, qui ex iusta servitute manumissi sunt.
1.5.7
Paulus libro singulari de portionibus, quae liberis damnatorum conceduntur
Quae liberis damnatorum conceduntur. Qui in utero est, perinde ac si in rebus humanis esset custoditur, quotiens de
commodis ipsius partus quaeritur: quamquam alii antequam nascatur nequaquam prosit.
1.5.8
Papinianus libro tertio quaestionum
Imperator Titus Antoninus rescripsit non laedi statum liberorum ob tenorem instrumenti male concepti.
1.5.9
Papinianus libro 31 quaestionum
In multis iuris nostri articulis deterior est condicio feminarum quam masculorum.
1.5.10
Ulpianus libro primo ad Sabinum
Quaeritur: hermaphroditum cui comparamus? Et magis puto eius sexus aestimandum, qui in eo praevalet.
1.5.11
Paulus libro 18 responsorum
Paulus respondit eum, qui vivente patre et ignorante de coniunctione filiae conceptus est, licet post mortem avi natus
sit, iustum filium ei ex quo conceptus est esse non videri.
1.5.12
Paulus libro 19 responsorum
Septimo mense nasci perfectum partum iam receptum est propter auctoritatem doctissimi viri Hippocratis: et ideo
credendum est eum, qui ex iustis nuptiis septimo mense natus est, iustum filium esse.
1.5.13
Hermogenianus libro primo iuris epitomarum
Servus in causa capitali fortunae iudici a domino commissus, etsi fuerit absolutus, non fit liber.
1.5.14
Paulus libro quarto sententiarum
Non sunt liberi, qui contra formam humani generis converso more procreantur: veluti si mulier monstrosum aliquid aut
prodigiosum enixa sit. Partus autem, qui membrorum humanorum officia ampliavit, aliquatenus videtur effectus et ideo
inter liberos connumerabitur.
1.5.15
Tryphonus libro decimo disputationem
Arescusa, si tres peperit libera esse testamento iussa, primo partu unum, secundo tres peperit: quaesitum est, an et quis
eorum liber esset. Haec condicio libertati adposita iam implenda mulieri est. Sed non dubitari debet, quin ultimus liber
nascatur: nec enim natura permisit simul uno impetu duos infantes de utero matris excedere, ut ordine incerto
nascentium non appareat, uter in servitute libertateve nascatur. Incipiente igitur partu existens condicio efficit, ut ex
libera edatur quod postea nascitur, veluti si quaelibet alia condicio libertati mulieris adposita parturiente ea existat. Vel
manumissa sub hac condicione, si decem milia heredi titiove dederit, eo momento quo parit per alium impleverit
condicionem: iam libera peperisse credenda est.
1.5.16
Ulpianus libro sexto disputationem

