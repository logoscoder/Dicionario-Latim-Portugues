pr. Paulus respondit exheredationem nepotis, quae non notae gratia, sed alio consilio adiecta est, nocere ei non oportere,
quo minus contra tabulas libertorum avi bonorum possessionem petere possit.
1. Quaero, an, si Titia patroni filia iactat Titium patrem suum, priusquam moreretur, litteras ad se fecisse, quibus
adiceret per libertos suos maleficiis appetitum easque litteras se secutam post mortem patris libertos accusare, an <ad>
aliquid ei prodesse possit haec excusatio. Paulus respondit eam, quae ex voluntate patris accusavit, non debere repelli a
bonorum possessione contra tabulas, quoniam non suum iudicium, sed alienum exsecuta est.
2. Patroni filius epistulam talem liberto emisit: "Sempronius Zoilo liberto suo salutem. Ob merita tua fidemque tuam,
quam mihi semper exhibuisti, concedo tibi liberam testamenti factionem". Quaero, an patroni filio nihil relinquere
debeat. Paulus respondit eum libertum, de quo quaeritur, liberam testamenti factionem consecutum non videri.
3. Paulus respondit nepotem etiam post mortem avi conceptum superstite liberto bonorum possessionem contra tabulas
liberti aviti petere posse et ad hereditatem legitimam eius admitti: responsum enim Iuliani tantum ad hereditatem
legitimam, item bonorum possessionem avi petendam pertinere.
4. Paulus respondit, quamvis filii a patre milite praeteriti pro exheredatis habeantur, tamen non eo usque silentium
patris eis nocere debere, ut et a bonis libertorum avitorum repelli debeant. Idem responsum est etiam de bonis
libertorum paternorum.
38.2.48
Scaevola libro secundo responsorum
Quaero de eo, qui libertum effracturae crimine accusavit. Respondit, si eiusmodi effracturae crimine accusatus sit, ex
quo, si probaretur, in metallum datus esset, denegandam bonorum possessionem.
38.2.49
Paulus libro tertio sententiarum
Liberto per obreptionem adrogato ius suum patronus non amittit.
38.2.50
Tryphonus libro 17 disputationem
pr. Nihil interest, ipse patronus scriptus heres ex minore parte adierit hereditatem an servum suum scriptum iusserit
adire hereditatem, quam retinet: nihilo minus enim repulsus erit a contra tabulas bonorum possessione.
1. Si tamen antequam iuberet liberti hereditatem adire, servum vendiderit aut manumiserit et ita ipse novus libertus aut
emptor heredes extiterint, verbis edicti non prohibetur patronus accipere contra tabulas bonorum possessionem.
2. Sed numquid praetor ei denegare possessorias actiones debeat, si fraudem edicto eius facere voluit, ut pretio uberiore
percepto vel tacita pactione etiam hereditatis ex institutione delatae commodum et bonorum possessionis contra tabulas
haberet? Faciliorque suspicio per filium scriptum heredem quamvis emancipatum adeuntem liberti hereditatem ipsum
patronum habere, cum omnia, quae nostra sunt, liberis nostris ex voto paremus.
3. Si tamen clusis adhuc tabulis testamenti liberti, cum ignoraret iudicium eius patronus, eorum quid, quae supra scripta
sunt, circa institutum subiectum iuri suo fecit, amota fraudis suspicione suo iure in bonorum possessione contra tabulas
utetur.
4. Si patronus ex debita portione a liberto scriptus rogatusque hereditatem restituere suspectam dixit et compulsus adire,
cum retinere posset, restituerit, non poterit accipere contra tabulas bonorum possessionem, et quia adgnovit iudicium
liberti et quia sprevit et quasi damnavit eam possessionem.
5. Longe distat ab hoc patroni filius, quem libertus adrogavit et ex minore parte heredem scripsit, cum nemo ex familia
patroni alius esset: quamquam enim hic ipso iure, quippe suus, heres deprehendatur, si tamen se non immiscuit
hereditati ut patris, sed abstinuit, quasi patroni tamen filius admittendus est ad contra tabulas bonorum possessionem.
6. Si debenti patrono certam pecuniam liberationem libertus reliquisset isque usus est adversus heredem petentem
debitum doli exceptione aut acceptilatione liberatus est debito propter legatum, dicendum est eum non posse accipere
contra tabulas bonorum possessionem.
38.2.51
Labeo libro primo pithanon a Paulo epitomarum
Si eundem libertum et tu capitis accusasti et pater tuus manumisit, non poterit tibi eius liberti bonorum possessio ex
edicto praetoris dari. Paulus: immo contra accidet, si quem servum accusaveris, deinde is patris tui fuerit factus et is
postea eum manumisit.
38.3.0. De libertis universitatium.
38.3.1
Ulpianus libro 49 ad edictum
pr. Municipibus plenum ius in bonis libertorum libertarum defertur, hoc est id ius quod etiam patrono.
1. Sed an omnino petere bonorum possessionem possint, dubitatur: movet enim, quod consentire non possunt, sed per
alium possunt petita bonorum possessione ipsi adquirere. Sed qua ratione senatus censuit, ut restitui eis ex Trebelliano

