Qui fundum vendidit, ut eum certa mercede conductum ipse habeat vel, si vendat, non alii, sed sibi distrahat vel simile
aliquid paciscatur: ad complendum id, quod pepigerunt, ex vendito agere poterit.
18.1.76
Paulus libro sexto responsorum
pr. Dolia in horreis defossa si non sint nominatim in venditione excepta, horreorum venditioni cessisse videri.
1. Eum, qui in locum emptoris successit, isdem defensionibus uti posse, quibus venditor eius uti potuisset, sed et longae
possessionis praescriptione, si utriusque possessio impleat tempora constitutionibus statuta.
18.1.77
Iavolenus libro quarto ex ex posterioribus Labeonis
In lege fundi vendundi lapidicinae in eo fundo ubique essent exceptae erant, et post multum temporis in eo fundo
repertae erant lapidicinae. Eas quoque venditoris esse Tubero respondit: Labeo referre quid actum sit: si non appareat,
non videri eas lapidicinas esse exceptas: neminem enim nec vendere nec excipere quod non sit, et lapidicinas nullas
esse, nisi quae apparent et caedantur: aliter interpretantibus totum fundum lapidicinarum fore, si forte toto eo sub terra
esset lapis. Hoc probo.
18.1.78
Labeo libro quarto posteriorum a Iavoleno epitomatorum
pr. Fistulas emptori accessuras in lege dictum erat: quaerebatur, an castellum, ex quo fistulis aqua duceretur, accederet.
Respondi apparere id actum esse, ut id quoque accederet, licet scriptura non continetur.
1. Fundum ab eo emisti, cuius filii postea tutelam administras, nec vacuam accepisti possessionem. Dixi tradere te tibi
possessionem hoc modo posse, ut pupillus et familia eius decedat de fundo, tunc demum tu ingrediaris possessionem.
2. Qui fundum ea lege emerat, ut soluta pecunia traderetur ei possessio, duobus heredibus relictis decessit: si unus
omnem pecuniam solverit, partem familiae herciscundae iudicio servabit: nec, si partem solvat, ex empto cum
venditore aget, quoniam ita contractum aes alienum dividi non potuit.
3. Frumenta quae in herbis erant cum vendidisses, dixisti te, si quid vi aut tempestate factum esset, praestaturum: ea
frumenta nives corruperunt: si immoderatae fuerunt et contra consuetudinem tempestatis, agi tecum ex empto poterit.
18.1.79
Iavolenus libro quinto ex ex posterioribus Labeonis
Fundi partem dimidiam ea lege vendidisti, ut emptor alteram partem, quam retinebas, annis decem certa pecunia in
annos singulos conductam habeat. Labeo et Trebatius negant posse ex vendito agi, ut id quod convenerit fiat. Ego
contra puto, si modo ideo vilius fundum vendidisti, ut haec tibi conductio praestaretur: nam hoc ipsum pretium fundi
videretur, quod eo pacto venditus fuerat: eoque iure utimur.
18.1.80
Labeo libro quinto posteriorum a Iavoleno epitomatorum
pr. Cum manu sata in venditione fundi excipiuntur, non quae in perpetuo sata sunt excipi viderentur, sed quae singulis
annis seri solent, ita ut fructus eorum tollatur: nam aliter interpretantibus vites et arbores omnes exceptae videbuntur.
1. Huius rei emptionem posse fieri dixi: "quae ex meis aedibus in tuas aedes proiecta sunt, ut ea mihi ita habere liceat",
deque ea re ex empto agi.
2. Silva caedua in quinquennium venierat: quaerebatur, cum glans decidisset, utrius esset. Scio servium respondisse,
primum sequendum esse quod appareret actum esse: quod si in obscuro esset, quaecumque glans ex his arboribus quae
caesae non essent cecidisset, venditoris esse, eam autem, quae in arboribus fuisset eo tempore cum haec caederentur,
emptoris.
3. Nemo potest videri eam rem vendidisse, de cuius dominio id agitur, ne ad emptorem transeat, sed hoc aut locatio est
aut aliud genus contractus.
18.1.81
Scaevola libro septimo digestorum
pr. Titius cum mutuos acciperet tot aureos sub usuris, dedit pignori sive hypothecae praedia et fideiussorem lucium, cui
promisit intra triennium proximum se eum liberaturum: quod si id non fecerit die supra scripta et solverit debitum
fideiussor creditori, iussit praedia empta esse, quae creditoribus obligaverat. Quaero, cum non sit liberatus Lucius
fideiussor a Titio, an, si solverit creditori, empta haberet supra scripta praedia. Respondit, si non ut in causam
obligationis, sed ut empta habeat, sub condicione emptio facta est et contractam esse obligationem.
1. Lucius Titius promisit de fundo suo centum milia modiorum frumenti annua praestare praediis Gaii Seii: postea
Lucius Titius vendidit fundum additis verbis his: "quo iure quaque condicione ea praedia Lucii Titii hodie sunt, ita
veneunt itaque habebuntur": quaero, an emptor Gaio Seio ad praestationem frumenti sit obnoxius. Respondit emptorem
Gaio Seio secundum ea quae proponerentur obligatum non esse.
18.2.0. De in diem addictione.
18.2.1

