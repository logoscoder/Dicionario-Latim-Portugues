Africanus libro septimo quaestionum
Sed postquam socius servi communis nomine de peculio in solidum damnatus esset, si apud socium res peculiares
intercidant, nihilo minus utile erit iudicium communi dividundo ad reciperandam partem pecuniae: alioquin iniquum
fore, si tota ea res ad damnum eius qui iudicium acceperit pertineat, cum utriusque domini periculum in rebus
peculiaribus esse debeat. Nam et eum, qui mandatu domini defensionem servi suscepit, omne quod bona fide
praestiterit servaturum, quamvis peculium postea interciderit. Haec ita, si neutrius culpa intervenerit: etenim dominum,
cum quo de peculio agitur, si paratus sit rebus peculiaribus petitori cedere, ex causa audiendum putavit, scilicet si sine
dolo malo et frustratione id faciat.
10.3.10
Paulus libro 23 ad edictum
pr. Item quamvis legis Aquiliae actio in heredem non competat, tamen hoc iudicio heres socii praestet, si quid
defunctus in re communi admisit, quo nomine legis Aquiliae actio nascitur.
1. Si usus tantum noster sit, qui neque venire neque locari potest, quemadmodum divisio potest fieri in communi
dividundo iudicio, videamus. Sed praetor interveniet et rem emendabit, ut, si iudex alteri usum adiudicaverit, non
videatur alter qui mercedem accipit non uti, quasi plus faciat qui videtur frui, quia hoc propter necessitatem fit.
2. In communi dividundo iudicio iusto pretio rem aestimare debebit iudex et de evictione quoque cavendum erit.
10.3.11
Gaius libro septimo ad edictum provinciale
In summa admonendi sumus, quod, si post interitum rei communis is, cui aliquid ex communione praestari oportet, eo
nomine agere velit, communi dividundo iudicium utile datur: veluti si actor impensas aliquas in rem communem fecit,
sive socius eius solus aliquid ex ea re lucratus est, velut operas servi mercedesve, hoc iudicio eorum omnium ratio
habetur.
10.3.12
Ulpianus libro 71 ad edictum
Si aedes communes sint aut paries communis et eum reficere vel demolire vel in eum immittere quid opus sit, communi
dividundo iudicio erit agendum, aut interdicto uti possidetis experimur.
10.3.13
Ulpianus libro 75 ad edictum
In iudicium communi dividundo omnes res veniunt, nisi si quid fuerit ex communi consensu exceptum nominatim, ne
veniat.
10.3.14
Paulus libro tertio ad Plautium
pr. In hoc iudicium hoc venit, quod communi nomine actum est aut agi debuit ab eo, qui scit se socium habere.
1. Impendia autem, quae dum proprium meum fundum existimo feci, quae scilicet, si vindicaretur fundi pars, per
exceptionem doli retinere possem, an etiam, si communi dividundo iudicio mecum agetur, aequitate ipsius iudicii
retinere possim, considerandum est. Quod quidem magis puto, quia bonae fidei iudicium est communi dividundo: sed
hoc ita, si mecum agatur. Ceterum si alienavero partem meam, non erit unde retinere possim. Sed is, qui a me emerit,
an retinere possit, videndum est: nam et si vindicaretur ab eo pars, impendiorum nomine, quae ego fecissem, ita ut ego
poterat retentionem facere: et verius est, ut et in hac specie expensae retineantur. Quae cum ita sint, rectissime dicitur
etiam impendiorum nomine utile iudicium dari debere mihi in socium etiam manente rei communione. Diversum est
enim, cum quasi in rem meam impendo, quae sit aliena aut communis: hoc enim casu, ubi quasi in rem meam impendo,
tantum retentionem habeo, quia neminem mihi obligare volui. At cum puto rem Titii esse, quae sit Maevii, aut esse
mihi communem cum alio quam est, id ago, ut alium mihi obligem, et sicut negotiorum gestorum actio datur adversus
eum cuius negotia curavi, cum putarem alterius ea esse, ita et in proposito. Igitur et si abalienavero praedium, quia in ea
causa fuit, ut mihi actio dari deberet, danda mihi erit, ut Iulianus quoque scribit, negotiorum gestorum actio.
2. Si conveniat, ne omnino divisio fiat, huiusmodi pactum nullas vires habere manifestissimum est. Sin autem intra
certum tempus, quod etiam ipsius rei qualitati prodest, valet.
3. Si inter socios convenisset, ne intra certum tempus societas divideretur, quin vendere liceat ei, qui tali conventione
tenetur, non est dubium: quare emptor quoque communi dividundo agendo eadem exceptione summovebitur, qua
auctor eius summoveretur.
4. Si paciscatur socius, ne partem suam petat, effectu tollitur societas.
10.3.15
Paulus libro quinto ad Plautium
Si socius servi communis nomine conventus et condemnatus sit, aget communi dividundo et antequam praestet: nam et
si noxali iudicio cum uno actum sit, statim aget cum socio, ut ei pars traderetur, cautionibus interpositis, ut, si non
dederit, reddat.
10.3.16
Paulus libro sexto ad Plautium
Cum socii dividunt societatem, de eo, quod sub condicione deberetur, cautiones intervenire solent.
10.3.17

