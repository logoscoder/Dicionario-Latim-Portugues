10.4.18
Ulpianus libro sexto opinionum
Solutione chirographo inani facto et pignoribus liberatis nihilo minus creditor, ut instrumenta ad eum contractum
pertinentia ab alio quam debitore exhibeantur, agere potest.
10.4.19
Paulus libro quarto epitomarum Alfeni digestorum
Ad exhibendum possunt agere omnes quorum interest. Sed quidam consuluit, an possit efficere haec actio, ut rationes
adversarii sibi exhiberentur, quas exhiberi magni eius interesset. Respondit non oportere ius civile calumniari neque
verba captari, sed qua mente quid diceretur, animadvertere convenire. Nam illa ratione etiam studiosum alicuius
doctrinae posse dicere sua interesse illos aut illos libros sibi exhiberi, quia, si essent exhibiti, cum eos legisset, doctior
et melior futurus esset.
10.4.20
Ulpianus libro secundo regularum
Quaestionis habendae causa ad exhibendum agitur ex delictis servorum ad vindicandos conscios suos.

DOMINI NOSTRI SACRATISSIMI PRINCIPIS
IUSTINIANI
IURIS ENUCLEATI EX OMNI VETERE IURE COLLECTI
DIGESTORUM SEU PANDECTARUM
liber undecimus

( Th. Mommsen & P. Krueger, Corpus Iuris Civilis, I, Berlin, 1954 ).

* 11.1.0. De interrogationibus in iure faciendis et interrogatoriis actionibus.
* 11.2.0. De quibus rebus ad eundem iudicem eatur.
* 11.3.0. De servo corrupto.
* 11.4.0. De fugitivis.
* 11.5.0. De aleatoribus.
* 11.6.0. Si mensor falsum modum dixerit.
* 11.7.0. De religiosis et sumptibus funerum et ut funus ducere liceat.
* 11.8.0. De mortuo inferendo et sepulchro aedificando.
11.1.0. De interrogationibus in iure faciendis et interrogatoriis actionibus.
11.1.1
Callistratus libro secundo edicti monitorii
pr. Totiens heres in iure interrogandus est, qua ex parte heres sit, quotiens adversus eum actio instituitur et dubitat
actor, qua ex parte is, cum quo agere velit, heres sit. Est autem interrogatio tunc necessaria, cum in personam sit actio et
ita, si certum petetur, ne, dum ignoret actor, qua ex parte adversarius defuncto heres exstiterit, interdum plus petendo
aliquid damni sentiat.
1. Interrogatoriis autem actionibus hodie non utimur, quia nemo cogitur ante iudicium de suo iure aliquid respondere,
ideoque minus frequentantur et in desuetudinem abierunt. Sed tantummodo ad probationes litigatoribus sufficiunt ea,
quae ab adversa parte expressa fuerint apud iudices vel in hereditatibus vel in aliis rebus, quae in causis vertuntur.
11.1.2
Ulpianus libro 22 ad edictum
Edictum de interrogationibus ideo praetor proposuit, quia sciebat difficile esse ei, qui heredem bonorumve possessorem
convenit, probare aliquem esse heredem bonorumve possessorem,
11.1.3
Paulus libro 17 ad edictum
quia plerumque difficilis probatio aditae hereditatis est.

