Idem erit, si eadem arescusa primo duo pepererat, postea geminos ediderat: dicendum est enim non posse dici utrumque
ingenuum nasci, sed eum qui posterior nascitur. Quaestio ergo facti potius est, non iuris.
1.5.17
Ulpianus libro 22 ad edictum
In orbe Romano qui sunt ex constitutione imperatoris Antonini cives Romani effecti sunt.
1.5.18
Ulpianus libro 27 ad Sabinum
Imperator Hadrianus publicio Marcello rescripsit liberam, quae praegnas ultimo supplicio damnata est, liberum parere
et solitum esse servari eam, dum partum ederet. Sed si ei, quae ex iustis nuptiis concepit, aqua et igni interdictum est,
civem Romanum parit et in potestate patris.
1.5.19
Celsus libro 29 digestorum
Cum legitimae nuptiae factae sint, patrem liberi sequuntur: volgo quaesitus matrem sequitur.
1.5.20
Ulpianus libro 38 ad Sabinum
Qui furere coepit, et statum et dignitatem in qua fuit et magistratum et potestatem videtur retinere, sicut rei suae
dominium retinet.
1.5.21
Modestinus libro septimo regularum
Homo liber, qui se vendidit, manumissus non ad suum statum revertitur, quo se abdicavit, sed efficitur libertinae
condicionis.
1.5.22
Modestinus libro 12 responsorum
Herennius Modestinus respondit, si eo tempore enixa est ancilla, quo secundum legem donationis manumissa esse
debuit, cum ex constitutione libera fuerit, ingenuum ex ea natum.
1.5.23
Modestinus libro primo pandectarum
Volgo concepti dicuntur qui patrem demonstrare non possunt, vel qui possunt quidem, sed eum habent, quem habere
non licet. qui et spurii appellantur para tyn sporan .
1.5.24
Ulpianus libro 27 ad Sabinum
Lex naturae haec est, ut qui nascitur sine legitimo matrimonio matrem sequatur, nisi lex specialis aliud inducit.
1.5.25
Ulpianus libro primo ad legem Iuliam et Papiam
Ingenuum accipere debemus etiam eum, de quo sententia lata est, quamvis fuerit libertinus: quia res iudicata pro
veritate accipitur.
1.5.26
Iulianus libro 69 digestorum
Qui in utero sunt, in toto paene iure civili intelleguntur in rerum natura esse. Nam et legitimae hereditates his
restituuntur: et si praegnas mulier ab hostibus capta sit, id quod natum erit postliminium habet, item patris vel matris
condicionem sequitur: praeterea si ancilla praegnas subrepta fuerit, quamvis apud bonae fidei emptorem pepererit, id
quod natum erit tamquam furtivum usu non capitur: his consequens est, ut libertus quoque, quamdiu patroni filius nasci
possit, eo iure sit, quo sunt qui patronos habent.
1.5.27
Ulpianus libro quinto opinionem
Eum, qui se libertinum esse fatetur, nec adoptando patronus ingenuum facere potuit.
1.6.0. De his qui sui vel alieni iuris sunt.
1.6.1
Gaius libro primo institutionum
pr. De iure personarum alia divisio sequitur, quod quaedam personae sui iuris sunt, quaedam alieno iuri subiectae sunt.
Videamus itaque de his, quae alieno iuri subiectae sunt: nam si cognoverimus quae istae personae sunt, simul
intellegemus quae sui iuris sunt. Dispiciamus itaque de his, quae in aliena potestate sunt.
1. Igitur in potestate sunt servi dominorum ( quae quidem potestas iuris gentium est: nam apud omnes peraeque gentes
animadvertere possumus dominis in servos vitae necisque potestatem fuisse) et quodcumque per servum adquiritur, id
domino adquiritur.

