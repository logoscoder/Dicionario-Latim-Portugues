Paulus libro 50 ad edictum
Si quis sub hoc pacto vendiderit ancillam, ne prostituatur et, si contra factum esset, uti liceret ei abducere, etsi per
plures emptores mancipium cucurrerit, ei qui primo vendit abducendi potestas fit.
18.1.57
Paulus libro quinto ad Plautium
pr. Domum emi, cum eam et ego et venditor combustam ignoraremus. Nerva Sabinus Cassius nihil venisse, quamvis
area maneat, pecuniamque solutam condici posse aiunt. Sed si pars domus maneret, Neratius ait hac quaestione multum
interesse, quanta pars domus incendio consumpta permaneat, ut, si quidem amplior domus pars exusta est, non
compellatur emptor perficere emptionem, sed etiam quod forte solutum ab eo est repetet: sin vero vel dimidia pars vel
minor quam dimidia exusta fuerit, tunc coartandus est emptor venditionem adimplere aestimatione viri boni arbitratu
habita, ut, quod ex pretio propter incendium decrescere fuerit inventum, ab huius praestatione liberetur.
1. Sin autem venditor quidem sciebat domum esse exustam, emptor autem ignorabat, nullam venditionem stare, si tota
domus ante venditionem exusta sit: si vero quantacumque pars aedificii remaneat, et stare venditionem et venditorem
emptori quod interest restituere.
2. Simili quoque modo ex diverso tractari oportet, ubi emptor quidem sciebat, venditor autem ignorabat: et hic enim
oportet et venditorem stare et omne pretium ab emptore venditori, si non depensum est, solvi vel si solutum sit, non
repeti.
3. Quod si uterque sciebat et emptor et venditor domum esse exustam totam vel ex parte, nihil actum fuisse dolo inter
utramque partem compensando et iudicio, quod ex bona fide descendit, dolo ex utraque parte veniente stare non
concedente.
18.1.58
Papinianus libro decimo quaestionum
Arboribus quoque vento deiectis vel absumptis igne dictum est emptionem fundi non videri esse contractam, si
contemplatione illarum arborum, veluti oliveti, fundus comparabatur, sive sciente sive ignorante venditore: sive autem
emptor sciebat vel ignorabat vel uterque eorum, haec optinent, quae in superioribus casibus pro aedibus dicta sunt.
18.1.59
Celsus libro octavo digestorum
Cum venderes fundum, non dixisti "ita ut optimus maximusque": verum est, quod Quinto Mucio placebat, non liberum,
sed qualis esset, fundum praestari oportere. Idem et in urbanis praediis dicendum est.
18.1.60
Marcellus libro sexto digestorum
Comprehensum erat lege venditionis dolia sexaginta emptori accessura: cum essent centum, in venditoris fore potestate
responsum est quae vellet dare.
18.1.61
Marcellus libro 20 digestorum
Existimo posse me id quod meum est sub condicione emere, quia forte speratur meum esse desinere.
18.1.62
Modestinus libro quinto regularum
pr. Qui officii causa in provincia agit vel militat, praedia comparare in eadem provincia non potest, praeterquam si
paterna eius a fisco distrahantur.
1. Qui nesciens loca sacra vel religiosa vel publica pro privatis comparavit, licet emptio non teneat, ex empto tamen
adversus venditorem experietur, ut consequatur quod interfuit eius, ne deciperetur.
2. Res in aversione empta, si non dolo venditoris factum sit, ad periculum emptoris pertinebit, etiamsi res adsignata non
sit.
18.1.63
Iavolenus libro septimo ex Cassio
pr. Cum servo dominus rem vendere certae personae iusserit, si alii vendidisset, quam cui iussus erat, venditio non
valet: idem iuris in libera persona est: cum perfici venditio non potuit in eius persona, cui dominus venire eam noluit.
1. Demonstratione fundi facta fines nominari supervacuum est: si nominentur, etiam ipsum venditorem nominare
oportet, si forte alium agrum confinem possidet.
18.1.64
Iavolenus libro secundo epistularum
Fundus ille est mihi et titio emptus: quaero, utrum in partem an in totum venditio consistat an nihil actum sit. Respondi
personam Titii supervacuo accipiendam puto ideoque totius fundi emptionem ad me pertinere.
18.1.65
Iavolenus libro 11 epistularum
Convenit mihi tecum, ut certum numerum tegularum mihi dares certo pretio quod ut faceres: utrum emptio sit an
locatio? Respondit, si ex meo fundo tegulas tibi factas ut darem convenit, emptionem puto esse, non conductionem:
totiens enim conductio alicuius rei est, quotiens materia, in qua aliquid praestatur, in eodem statu eiusdem manet:
quotiens vero et immutatur et alienatur, emptio magis quam locatio intellegi debet.

