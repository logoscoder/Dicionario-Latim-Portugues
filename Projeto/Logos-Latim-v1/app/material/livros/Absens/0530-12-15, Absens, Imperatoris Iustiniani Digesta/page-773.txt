heres scriberetur: ibi enim legatorum confundi rationem non minus, quam si semel fuisset nuncupatus ex ea portione,
quae conficeretur ex pluribus, neque referre, pure saepe an sub diversis condicionibus sit heres institutus.
8. Si quis exheredato filio substituit heredem institutum et ab eo tabulis quoque secundis legaverit, necessario ratio
confundetur, cum ideo legata valere dixerit Iulianus a substituto relicta, quod idem patri heres exstiterit.
35.2.12
Papinianus libro 30 quaestionum
Si debitor creditore herede instituto petisset, ne in ratione legis Falcidiae ponenda creditum suum legatariis reputaret,
sine dubio ratione doli mali exceptionis apud arbitrum Falcidiae defuncti voluntas servatur.
35.2.13
Papinianus libro 37 quaestionum
Si tacitum fideicommissum servus iniungente domino susceperit, habiturum eum legis Falcidiae beneficium, quia
parere domino debuit, constitutum est: idemque placuit in filio, qui fuit in patris potestate.
35.2.14
Papinianus libro nono responsorum
pr. Pater filiam, quae a viro diverterat, heredem pro parte instituit et ab ea petit, ut fratri et coheredi suo portionem
hereditatis acceptam deducta sexta restitueret, admissa compensatione dotis in Falcidiae ratione. Si pater dotem
consentiente filia non petisset, Falcidiam quidem iure hereditario, dotem autem iure proprio filiam habituram respondi,
quia dos in hereditate patris non inveniretur.
1. Avia nepotibus heredibus institutis fideicommisit, ut omissa retentione, quae per legem Falcidiam ex alio testamento
competebat, solida legata fratribus et coheredibus solverent. Recte datum fideicommissum respondi, sed huius quoque
onus in contributionem venire.
2. Duobus impuberibus substitutum utrique heredem existentem in alterius hereditate Falcidia non uti convenit, si de
bonis alterius impuberis quartam partem hereditatis patris, quae ad filios pervenerit, retineat.
3. Quod si frater fratri legitimus heres exstitit et impuberi supremo substitutus, portio quidem paternorum bonorum,
quam intestatus puer accepit, rationi Falcidiae non confundetur, sed quartam eius tantum portionem substitutus
retinebit, quam inpubes accepit qui substitutum habuit.
35.2.15
Papinianus libro 13 responsorum
pr. Quod bonis iure Falcidiae contribuendum est a debitore, cui mortis causa pacto debitum remissum est, in factum
concepta replicatione retinebitur.
1. Frater cum heredem sororem scriberet, alium ab ea cui donatum volebat stipulari curavit, ne Falcidia uteretur et ut
certam pecuniam, si contra fecisset, praestaret. Privatorum cautione legibus non esse refragandum constitit et ideo
sororem iure publico retentionem habituram et actionem ex stipulatu denegandam.
2. Non idcirco minus Falcidiae rationem in ceteris annuis legatis admitti visum est, quod primo ac secundo anno sine
ulla detractione fuissent legatario soluta.
3. Quod avus ex causa tutelae nepoti debuit, cum avo nepos solus heres exstitisset, ratio Falcidiae si poneretur, in aere
alieno bonis deducendum respondi. Nec ad rem pertinere, quod heredem avus idemque tutor rogaverat, ut, si sine
liberis ante certam aetatem decederet, tam hereditaria quam propria bona restitueret: non enim ex hoc hereditatem
debito compensatam videri, cum vel ideo maxime declaretur non esse compensationem factam, quoniam heredem suum
habere propria bona defunctus ostendit. Plane si condicio fideicommissi fuerit impleta, fructus hereditatis post mortem
avi percepti pari pecunia debito tutelae compensabuntur, sed quartam heres nepotis de bonis dumtaxat, quae moriens
avus reliquit, retinebit.
4. Cum fideicommissum, ex voluntate matris a patre moriente debitum, filio pater hereditate sua, quam in filium
conferebat, compensari voluit: quod filio debetur, si ratio Falcidiae poni coeperit, fini quadrantis, quem ex bonis patris
cum effectu percepit, compensabitur atque ita superfluum aeris alieni dodranti tantum detrahetur.
5. Ex donationibus in uxorem collatis quod heres eius reddere viro cogitur, in bonis mulieris non erit. Nam ita fit
locupletior, ut tanto pauperior esse videatur: quod autem heres inde minuit, viro non perit.
6. Fructus praediorum sub condicione verbis fideicommissi relictorum in causam fideicommissi non deductos heres in
ratione Falcidiae sic accepto facere sibi cogitur, ut quartam, et quartae fructus ex die mortis, bonorum quae mortis
tempore fuerunt habeat. Nec ad rem pertinet, quando Falcidia lex admissa sit: nam etsi maxime post impletam
condicionem fideicommissorum locum habere coepit, tamen ex die mortis fructus quadrantis apud heredem relinqui
necesse est.
7. Fideicommissum portionis supplendae gratia, pro qua matrem filius heredem instituit, eidem matri datum ratione
Falcidiae minuitur et eam pecuniam mater supra quartam portionis suae percipiet.
8. Quarta, quae per legem Falcidiam retinetur, aestimatione quam testator fecit non magis minui potest, quam auferri.
35.2.16
Scaevola libro tertio quaestionum
pr. Si ex pluribus rebus legatis heres quasdam solverit, ex reliquis Falcidiam plenam per doli exceptionem retinere
potest etiam pro his, quae iam data sunt.
1. Sed et si una res sit legata, cuius pars soluta sit, ex reliquo potest plena Falcidia retineri.

