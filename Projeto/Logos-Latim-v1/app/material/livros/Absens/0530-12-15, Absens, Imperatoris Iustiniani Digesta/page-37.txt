Paulus libro 18 responsorum
pr. Emancipari filium a patre quocumque loco posse constat, ut exeat de patria potestate.
1. Apud proconsulem etiam in ea provincia, quam sortitus non est, et manumitti et in adoptionem dari posse placet.
1.7.37
Paulus libro secundo sententiarum
pr. Adoptare quis nepotis loco potest, etiam si filium non habet.
1. Eum quem quis adoptavit, emancipatum vel in adoptionem datum iterum non potest adoptare.
1.7.38
Marcellus libro 26 digestorum
Adoptio non iure facta a principe confirmari potest.
1.7.39
Ulpianus libro tertio de officio consulis
Nam ita divus Marcus Eutychiano rescripsit: "quod desideras an impetrare debeas, aestimabunt iudices adhibitis etiam
his, qui contra dicent, id est qui laederentur confirmatione adoptionis".
1.7.40
Modestinus libro primo differentiarum
pr. Adrogato patre familias liberi, qui in eius erant potestate, nepotes apud adrogatorem efficiuntur simulque cum suo
patre in eius reccidunt potestatem. Quod non similiter in adoptionem contingit: nam nepotes ex eo in avi naturalis
retinentur potestate.
1. Non tantum cum quis adoptat, sed et cum adrogat, maior esse debet eo, quem sibi per adrogationem vel per
adoptionem filium facit, et utique plenae pubertatis: id est decem et octo annis eum praecedere debet.
2. Spado adrogando suum heredem sibi adsciscere potest nec ei corporale vitium impedimento est.
1.7.41
Modestinus libro secundo regularum
Si pater filium, ex quo nepos illi est in potestate, emancipaverit et postea eum adoptaverit: mortuo eo nepos in patris
non revertitur potestatem. Nec is nepos in patris revertitur potestatem, quem avus retinuerit filio dato in adoptionem,
quem denuo redadoptavit.
1.7.42
Modestinus libro primo pandectarum
Etiam infantem in adoptionem dare possumus.
1.7.43
Pomponius libro 20 ad Quintum Mucium
Adoptiones non solum filium, sed et quasi nepotum fiunt, ut aliquis nepos noster esse videatur perinde quasi ex filio vel
incerto natus sit.
1.7.44
Proculus libro octavo epistularum
Si is, qui nepotem ex filio habet, in nepotis loco aliquem adoptavit, non puto mortuo avo iura consanguinitatis inter
nepotes futura esse. Sed si sic adoptavit, ut etiam iure legis nepos suus esset, quasi ex lucio puta filio suo et ex matre
familias eius natus esset, contra puto.
1.7.45
Paulus libro tertio ad legem Iuliam et Papiam
Onera eius, qui in adoptionem datus est, ad patrem adoptivum transferuntur.
1.7.46
Ulpianus libro quarto ad legem Iuliam et Papiam
In servitute mea quaesitus mihi filius in potestatem meam redigi beneficio principis potest: libertinum tamen eum
manere non dubitatur.
1.8.0. De divisione rerum et qualitate.
1.8.1
Gaius libro secundo institutionum
pr. Summa rerum divisio in duos articulos deducitur: nam aliae sunt divini iuris, aliae humani. Divini iuris sunt veluti
res sacrae et religiosae. Sanctae quoque res, veluti muri et portae, quodammodo divini iuris sunt. Quod autem divini
iuris est, id nullius in bonis est: id vero, quod humani iuris est, plerumque alicuius in bonis est, potest autem et nullius
in bonis esse: nam res hereditariae, antequam aliquis heres existat, nullius in bonis sunt. Hae autem res, quae humani
iuris sunt, aut publicae aut privatae. Quae publicae sunt, nullius in bonis esse creduntur, ipsius enim universitatis esse
creduntur: privatae autem sunt, quae singulorum sunt.

