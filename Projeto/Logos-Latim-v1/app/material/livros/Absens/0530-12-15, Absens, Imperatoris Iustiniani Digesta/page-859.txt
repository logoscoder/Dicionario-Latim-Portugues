Ulpianus libro 43 ad edictum
pr. Etsi ex modica parte instituti sint liberi liberti, bonorum possessionem contra tabulas patronus petere non potest:
nam et Marcellus libro nono digestorum scripsit quantulacumque ex parte heredem institutum liberti filium patronum
expellere.
1. Cum patroni filia heres instituta esset a liberto falsumque testamentum dictum esset, in quo scripta erat, et
appellatione interposita et pendente diem suum obisset: heredibus eius divus Marcus subvenit, ut id haberent, quod
haberet patroni filia, si viveret.
2. Si filius liberti heres ab eo institutus abstinuerit, quamvis nomine sit heres, patronus admittitur.
3. Sed et si per in integrum restitutionem is, qui mixtus est paternae hereditati vel qui adit hereditatem, abstinuerit se,
poterit quis patronum admittere.
4. Patronus patronique liberi si secundum voluntatem mortui liberti hereditatem adierint legatumve aut fideicommissum
petere maluerint, ad contra tabulas bonorum possessionem non admittuntur.
38.2.7
Gaius libro 15 ad edictum provinciale
Nam absurdum videtur licere eidem partim comprobare iudicium defuncti, partim evertere.
38.2.8
Ulpianus libro 43 ad edictum
pr. Si vero non habuit effectum petitio eius, dico non impediri, quo minus adiuvetur. Quin immo et si sic adit quasi ex
debita portione institutus, mox apparuit eum minorem partem quam speravit accepisse, aequissimum est admitti eum ad
suum auxilium. Sed et si testato convenisset heredem, ut sibi legatum solveretur, mox paenituisset, puto eum posse
adiuvari.
1. Si patronus legatum sibi relictum adgnoverit idque fuerit evictum, competit ei legitimum auxilium, quia id, quod
speravit se habiturum, non habet. Sed et si non totum evictum sit, verum aliquo minus habet quam putavit, erit ei
subveniendum.
2. Si servo vel filio suo aliquid relictum patronus adgnoverit, perinde a contra tabulas bonorum possessione repelletur
atque si adgnovisset sibi relictum.
3. Sed et si mortis causa donationem adgnoverit, dicendum est repelli eum a contra tabulas bonorum possessione, sic
tamen, si post mortem liberti adgnovit. Ceterum si ei vivus libertus donavit, ille accepit, non idcirco erit repulsus a
contra tabulas bonorum possessione, quia potest dicere sperasse quod in testamento quoque gratus circa eum fieret,
remittique ei debet ab eis decedere vel ea compensare in portionem pro rata.
4. Quare dicitur et si condicionis implendae causa quid fuerit datum patrono post mortem liberti, repelli eum a contra
tabulas bonorum possessione, quasi adgnoverit iudicium.
5. Si patronus minor annis viginti quinque liberti iudicium adgnoverit, in integrum restitui eum oportere existimamus,
ut possit contra tabulas accipere.
38.2.9
Paulus libro 42 ad edictum
Qui in servitutem libertum paternum petierit, nec nomine liberorum bonorum possessionem accipere potest.
38.2.10
Ulpianus libro 44 ad edictum
pr. Si ex patronis alicui satisfactum non erit ita, ut alii amplius sua portione ex bonis liberti relinquatur: ei, cui
satisfactum non erit, ita actio dabitur, ut eius portio suppleatur ex eo, quod extraneo heredi et quod patrono supra suam
portionem relictum est. Eadem ratio et in pluribus patronis servabitur.
1. Iulianus ait eum, qui ab avo suo exheredatus est, a bonis libertorum eius summoveri, a patris vero sui libertorum
bonis non excludi: quod si a patre sit exheredatus, ab avo non sit, non solum a libertorum paternorum bonis, verum
etiam ab avi quoque excludi debere, quia per patrem avitos libertos consequitur: quod si pater eius sit ab avo
exheredatus, ipse non sit, posse nepotem avitorum libertorum contra tabulas bonorum possessionem petere. Idem ait, si
pater me exheredavit, avus meus patrem meum et prior avus decesserit, ab utriusque libertis me repelli: sed si ante pater
decessisset, postea avus, dicendum erit nihil mihi nocere patris exheredationem ad avitorum libertorum bona.
38.2.11
Iulianus libro 26 digestorum
Quod si pater meus a patre suo sit exheredatus, ego neque a patre meo neque ab avo, mortuo quidem patre et adversus
avitos et adversus paternos libertos ius habebo, vivente patre, quamdiu in potestate eius ero, non petam contra tabulas
avitorum libertorum bonorum possessionem, emancipatus non summovebor.
38.2.12
Ulpianus libro 44 ad edictum
pr. Si patronus testamento iure militari facto filium silentio exheredaverit, debebit nocere ei exheredatio: verum est
enim hunc exheredatum esse.
1. Si quis libertum filio suo adsignaverit eumque exheredaverit, admitti potest ad bonorum liberti possessionem.
2. Si quis non mala mente parentis exheredatus sit, sed alia ex causa, exheredatio ipsi non nocet: ut puta pone furoris
causa exheredatum eum vel ideo, quia impubes erat, heredemque institutum rogatum ei restituere hereditatem.

