1. Sed si bonorum possessionem non admittat, sed condicionem trahat, cui facile parere possit, veluti "si servum quem
in potestate habeat manumiserit" nec manumittat, hic praetoris erunt partes, ut imitetur edictum suum illud, quo
praefinit tempus, intra quod adeatur hereditas.
2. Item si condicioni heres parere non poterit, quam in sua potestate non habebit, veluti institutione collata in alterius
factum aut quendam casum, "si ille" puta "consul factus fuerit", tunc postulantibus creditoribus constituet praetor, nisi
intra certum tempus hereditas optigerit aditaque fuerit, se bona defuncti creditoribus possidere iussurum et interim quae
urguebunt per procuratores distrahi iussurum.
3. Sed si sub condicione quis heres institutus sit et grave aes alienum sit, quod ex poena crescit, et maxime si publicum
debitum imminet: per procuratorem solvendum aes alienum, sicuti cum venter in possessione sit aut pupillus heres
tutorem non habeat.
4. Et ideo ait causae cognitionem adiectam propter eos, qui sine dilatione peregre essent vel aegritudine vel valetudine
ita impedirentur, ut in ius produci non possint, nec tamen defenderentur.
28.5.24
Celsus libro 16 digestorum
"Titius et Seius uterve eorum vivet heres mihi esto". Existimo, si uterque vivat, ambo heredes esse, altero mortuo eum
qui supererit ex asse heredem fore,
28.5.25
Ulpianus libro sexto regularum
Quia tacita substitutio inesse videtur institutioni:
28.5.26
Celsus libro 16 digestorum
Idque et in legato eodem modo relicto senatus censuit.
28.5.27
Pomponius libro tertio ad Sabinum
pr. Si te solum ex parte dimidia pure, ex altera sub condicione heredem instituero et substituero tibi, non existente
condicione substitutum ex ea parte heredem fore Celsus ait:
1. Sed si te heredem instituero et deinde eundem te sub condicione instituam, nihil valere sequentem institutionem, quia
satis plena prior fuisset.
2. Sed si plures institutiones ex eadem parte sub diversis condicionibus fuerint factae, utra prior condicio exstiterit, id
faciet quod supra diximus, si pure et sub condicione idem instituatur.
28.5.28
Ulpianus libro quinto ad Sabinum
Si ita quis institutus sit: "Titius heres esto, si secundus heres non erit", deinde: "secundus heres esto": placet primo
gradu secundum esse institutum.
28.5.29
Pomponius libro quinto ad Sabinum
Hoc articulo "quisque" omnes significantur: et ideo Labeo scribit, si ita scriptum sit: "Titius et Seius quanta quisque
eorum ex parte heredem me habuerit scriptum, heres mihi esto", nisi omnes habeant scriptum heredem testatorem,
neutrum heredem esse posse, quoniam ad omnium factum sermo refertur: in quo puto testatoris mentem respiciendam.
Sed humanius est eum quidem, qui testatorem suum heredem scripserit, in tantam partem ei heredem fore, qui autem
eum non scripserit, nec ad hereditatem eius admitti.
28.5.30
Ulpianus libro 21 ad edictum
Pignori obligatum servum necessarium domino posse fieri imperator Severus rescripsit, ita tamen, si paratus sit prius
creditori satisfacere.
28.5.31
Gaius libro 17 ad edictum provinciale
pr. Non minus servos quam liberos heredes instituere possumus, si modo eorum scilicet servi sint, quos ipsos heredes
instituere possumus, cum testamenti factio cum servis ex persona dominorum introducta est.
1. Hereditarium servum ante aditam hereditatem ideo placuit heredem institui posse, quia creditum est hereditatem
dominam esse defuncti locum optinere.
28.5.32
Gaius libro primo de testamentis ad edictum praetoris urbani
pr. Illa institutio "quos Titius voluerit" ideo vitiosa est, quod alieno arbitrio permissa est: nam satis constanter veteres
decreverunt testamentorum iura ipsa per se firma esse oportere, non ex alieno arbitrio pendere.
1. Is qui apud hostes est recte heres instituitur, quia iure postliminii omnia iura civitatis in personam eius in suspenso
retinentur, non abrumpuntur: itaque si reversus fuerit ab hostibus, adire hereditatem poterit. Servus quoque eius recte
heres instituitur et, si reversus sit ab hostibus, potest eum iubere adire hereditatem: si vero ibi decesserit, qui ei heres
existet potest per servum heres fieri.

