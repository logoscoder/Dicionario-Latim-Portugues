Dig.46.2.14.1
Ulpianus 7 disp.
Sed si quod sub condicione debetur, pure quis novandi causa stipuletur, nec nunc quidem statim novat, licet pura
stipulatio aliquid egisse videatur, sed tunc novabit, cum exstiterit condicio: etenim existens condicio primam
stipulationem committit commissamque in secundam transfert. et ideo si forte persona promissoris pendente condicione
fuerit deportata, Marcellus scribit ne quidem existente condicione ullam contingere novationem, quoniam nunc, cum
extitit condicio, non est persona quae obligetur.
Dig.46.2.15
Iulianus 13 dig.
Si creditor poenam stipulatus fuerat, si ad diem pecunia soluta non esset, novatione facta non committitur stipulatio.
Dig.46.2.16
Florus 8 inst.
Servus nec peculiarem quidem obligationem citra voluntatem domini novare potest, sed adicit potius obligationem
quam pristinam novat.
Dig.46.2.17
Ulpianus 8 ad ed.
Delegare scriptura vel nutu, ubi fari non potest, debitorem suum quis potest.
Dig.46.2.18
Paulus 57 ad ed.
Novatione legitime facta liberantur hypothecae et pignus, usurae non currunt.
Dig.46.2.19
Paulus 69 ad ed.
Doli exceptio, quae poterat deleganti opponi, cessat in persona creditoris, cui quis delegatus est. idemque est et in
ceteris similibus exceptionibus, immo et in ea, quae ex senatus consulto filio familias datur: nam adversus creditorem,
cui delegatus est ab eo, qui mutuam pecuniam contra senatus consultum dederat, non utetur exceptione, quia nihil in ea
promissione contra senatus consultum fit: tanto magis, quod hic nec solutum repetere potest. diversum est in muliere,
quae contra senatus consultum promisit: nam et in secunda promissione intercessio est. idemque est in minore, qui
circumscriptus delegatur, quia, si etiamnunc minor est, rursum circumvenitur: diversum, si iam excessit aetatem viginti
quinque annorum, quamvis adhuc possit restitui adversus priorem creditorem. ideo autem denegantur exceptiones
adversus secundum creditorem, quia in privatis contractibus et pactionibus non facile scire petitor potest, quid inter
eum qui delegatus est et debitorem actum est aut, etiamsi sciat, dissimulare debet, ne curiosus videatur: et ideo merito
denegandum est adversus eum exceptionem ex persona debitoris.
Dig.46.2.20pr.
Paulus 72 ad ed.
Novare possumus aut ipsi, si sui iuris sumus, aut per alios, qui voluntate nostra stipulantur.
Dig.46.2.20.1
Paulus 72 ad ed.
Pupillus sine tutoris auctoritate non potest novare: tutor potest, si hoc pupillo expediat: item procurator omnium
bonorum.
Dig.46.2.21
Pomponius 1 ex plaut.
Si debitorem meum iussero tibi solvere, non statim tu etiam stipulando id novare possis, quamvis debitor solvendo tibi
liberaretur.
Dig.46.2.22
Paulus 14 ad plaut.
Si quis absente me a debitore meo stipulatus est novandi animo, ego postea ratum habuero, novo obligationem.
Dig.46.2.23
Pomponius 3 ex plaut.
Filius patris actionem ignorante eo novare non potest.

