CONSTITUTIOOMNEM
(December 16, AD 533)
(Th. Mommsen & P. Krueger, Corpus Iuris Civilis, I, Berlin, 1954).
IMPERATOR CAESAR FLAVIUS IUSTINIANUS ALAMANNICUS GOTTHICUS FRANCICUS GERMANICUS
ANTICUS ALANICUS VANDALICUS AFRICANUS PIUS FELIX INCLUTUS VICTOR AC TRIUMPHATOR
SEMPER AUGUSTUS THEOPHILO, DOROTHEO, THEODORO, ISIDORO ET ANATOLIO ET THALELAEO ET
CRATINO VIRIS ILLUSTRIBUS ANTECESSORIBUS ET SALAMINIO VIRO DISERTISSIMO ANTECESSORI
SALUTEM.
Omnem rei publicae nostrae sanctionem iam esse purgatam et compositam tam in quattuor libris institutionum seu
elementorum quam in quinquaginta digestorum seu pandectarum nec non in duodecim imperialium constitutionum quis
amplius quam vos cognoscit ? et omnia quidem, quae oportuerat et ab initio mandare et post omnium
consummationem, factum libenter admittentes, definire, iam per nostras orationes tam Graeca lingua quam
Romanorum, quas aeternas fieri optamus, explicita sunt. sed cum vos professores legitimae scientiae constitutos etiam
hoc oportuerat scire, quid et in quibus temporibus tradi necessarium studiosis credimus, ut ex hoc optimi atque
eruditissimi efficiantur : ideo praesentem divinam orationem ad vos praecipue faciendam existimamus, quatenus tam
prudentia vestra quam ceteri antecessores, qui eandem artem in omne aevum exercere maluerint, nostris regulis
observatis inclutam viam eruditionis legitimae possint ambulare. itaque dubio procul quidem est necesse esse
institutiones in omnibus studiis primum sibi vindicare locum, utpote prima vestigia cuiusque scientiae mediocriter
tradentes. ex libris autem quinquaginta nostrorum digestorum sex et triginta tantummodo sufficere tam ad vestram
expositionem quam ad iuventutis eruditionem iudicamus. sed ordinem eorum et tramites per quos ambulandum est
manifestare tempestivum nobis esse videtur, et vos in memoriam quidem eorum, quae antea tradebatis, redigere,
ostendere autem novellae nostrae compositionis tam utilitatem quam tempora, ut nihil huiusmodi artis relinquatur
incognitum.
1. Et antea quidem, quemadmodum et vestra scit prudentia, ex tanta legum multitudine, quae in librorum quidem duo
milia, versuum autem tricies centena extendebatur, nihil aliud nisi sex tantummodo libros et ipsos confusos et iura utilia
in se perraro habentes a voce magistra studiosi accipiebant, ceteris iam desuetis, iam omnibus inviis. in his autem sex
libris Gaii nostri institutiones et libri singulares quattuor, primus de illa vetere re uxoria, secundus de tutelis et tertius
nec non quartus de testamentis et legatis connumerabantur : quos nec totos per consequentias accipiebant, sed multas
partes eorum quasi supervacuas praeteribant. et primi anni hoc opus legentibus tradebatur non secundum edicti perpetui
ordinationem, sed passim et quasi per saturam collectum et utile cum inutilibus mixtum, maxima parte inutilibus
deputata. in secundo autem anno praepostera ordinatione habita prima pars legum eis tradebatur, quibusdam certis
titulis ab ea exceptis : cum erat enorme post institutiones aliquod legere, quam quod in legibus et primum positum est et
istam nuncupationem meruerit. post eorum vero lectionem (neque illam continuam, sed particularem et ex magna parte
inutilem constitutam) tituli alii eis tradebantur tam ex illa parte legum, quae de iudiciis nuncupatur (et ipsis non
continuam, sed raram utilium recitationem praebentibus, quasi cetero toto volumine inutili constituto) quam ex illa
quae de rebus appellatur, septem libris (semotis et in his multis partibus legentibus inviis, utpote non idoneis neque
aptissimis ad eruditionem constitutis). in tertio autem anno quod ex utroque volumine, id est de rebus vel de iudiciis, in
secundo anno non erat traditum, accipiebant secundum vicissitudinem utriusque voluminis : et ad sublimissimum
Papinianum eiusque responsa iter eis aperiebatur : et ex praedicta responsorum consummatione, quae decimo et nono
libro concludebatur, octo tantummodo libros accipiebant, nec eorum totum corpus eis tradebatur, sed pauca ex multis et
brevissima ex amplissimis, ut adhuc sitientes ab eis recederent. his igitur solis a professoribus traditis Pauliana responsa
per semet ipsos recitabant, neque haec in solidum, sed per inperfectum et iam quodammodo male consuetum
inconsequentiae cursum. et is erat in quartum annum omnis antiquae prudentiae finis : quis ea quae recitabant
enumerare malet, computatione habita inveniet ex tam immensa legum multitudine vix versuum sexaginta milia eos
suae notionis perlegere, omnibus aliis deviis et incognitis constitutis et tunc tantummodo ex aliqua minima parte
recitandis, quotiens vel iudiciorum usus hoc fieri coegerit vel ipsi magistri legum aliquid ex his perlegere festinabatis,
ut sit vobis aliquid amplius discipulorum peritia. et haec quidem fuerant antiquae eruditionis monumenta, secundum
quod et vestro testimonio confirmatur.
2. Nos vero tantam penuriam legum invenientes et hoc miserrimum iudicantes legitimos thensauros volentibus
aperimus, quibus per vestram prudentiam quodammodo erogatis ditissimi legum oratores efficiantur discipuli. et primo
quidem anno nostras hauriant institutiones ex omni paene veterum institutionum corpore elimatas et ab omnibus
turbidis fontibus in unum liquidum stagnum conrivatas tam per Tribonianum virum magnificum magistrum et ex
quaestore sacri palatii nostri et ex consule quam duos e vobis, id est Theophilum et Dorotheum facundissimos
antecessores. in reliquam vero anni partem secundum optimam consequentiam primam legum partem eis tradi
sancimus, quae Graeco vocabulo nuncupatur, qua nihil est anterius, quia quod primum est aliud ante se habere non

