5. Sed si matris exsecto ventre filius editus sit, magis dicendum est hunc quoque ad legitimam hereditatem admitti: nam
et institutus secundum tabulas et ab intestato unde cognati et multo magis unde legitimi bonorum possessionem petere
potuit: argumento est, quod venter in possessionem ex omni parte edicti mittitur.
6. Qui operas suas ut cum bestiis pugnaret locavit quive rei capitalis damnatus neque restitutus est, ex senatus consulto
Orphitiano ad matris hereditatem non admittebatur: sed humana interpretatione placuit eum admitti. Idem erit
dicendum et si hic filius in eius sit potestate, qui in causa supra scripta sit, posse eum ex Orphitiano admitti.
7. Sed si mater testamento facto filium heredem scripserit unum sub condicione, cum plures haberet, si condicione
pendente possessionem petierit et postea condicio defecit, aequum est ceteris etiam filiis legitimam hereditatem non
auferri: quod et Papinianus libro sexto decimo quaestionum scripsit.
8. Capitis minutio salvo statu contingens liberis nihil nocet ad legitimam hereditatem: nam vetus sola hereditas, quae
lege duodecim tabularum defertur, capitis minutione peremitur, novae vel ex lege vel ex senatus consultis delatae non
peremuntur capitis deminutione. Proinde sive quis ante delatam capite minuatur, ad legitimam hereditatem admittetur,
nisi magna capitis deminutio interveniat, quae vel civitatem adimit, ut puta si deportetur.
9. "Si nemo filiorum eorumve, quibus simul legitima hereditas defertur, volet ad se eam hereditatem pertinere, ius
antiquum esto". Hoc ideo dicitur, ut, quamdiu vel unus filius vult legitimam hereditatem ad se pertinere, ius vetus
locum non habeat: itaque si ex duobus alter adierit, alter repudiaverit hereditatem, ei portio adcrescet. Et si forte sit
filius et patronus, repudiante filio patrono defertur.
10. Si quis adita matris hereditate per in integrum restitutionem fuerit abstentus, an ius antiquum possit locum habere?
Verba admittunt, ut possit: "volet ad se", inquit, "eam hereditatem pertinere": nam et hic non vult, etsi aliquando voluit:
et dico posse ius antiquum locum habere.
11. Utrum autem ei defertur successio, qui tunc legitimus deprehenditur, an vero ei, qui tunc fuit, cum filio defertur? Ut
puta proponamus fuisse defunctae consanguineum eiusque filium, deliberante filio defunctae consanguineum obisse,
mox filium repudiasse matris hereditatem: an consanguinei filius admitti possit? Et Iulianus recte putat circa
Tertullianum locum esse succedenti adgnato.
12. Quod ait senatus: "quae iudicata transacta finitave sunt, rata maneant", ita intellegendum est, ut " iudicata" accipere
debeamus ab eo cui iudicandi ius fuit, "transacta" scilicet bona fide, ut valeat transactio, "finita" vel consensu vel longo
silentio sopita.
38.17.2
Ulpianus libro 13 ad Sabinum
pr. Sive ingenua sit mater sive libertina, habebit Tertullianum commodum.
1. Filium autem vel filiam accipere debemus, sive iuste sint procreati vel vulgo quaesiti: idque in vulgo quaesitis et
Iulianus libro quinquagensimo nono digestorum scripsit.
2. Sed si filius vel filia libertini sint effecti, mater legitimam hereditatem vindicare non poterit, quoniam mater esse
huiusmodi filiorum desiit: idque et Iulianus scripsit et constitutum est ab imperatore nostro.
3. Sed si in servitute concepit filium et manumissa ediderit, ad legitimam eius hereditatem admittetur: idemque et si
serva poenae concepit et restituta edidit: hoc idem et si libera concepit, edidit serva poenae, mox restituta est: sed et si
libera concepit et in servitutem redacta edidit, mox manumissa est, ad legitimam hereditatem eius admittetur. Item si
adhuc praegnas manumissa est, dicendum erit prodesse. Et in servitute editi filii ad legitimam hereditatem mater
admittetur, ut puta si post moram factam in fideicommissa libertate peperit, vel apud hostes et cum eo rediit, vel si
redempta edidit.
4. Si mulier sit famosa, ad legitimam hereditatem liberorum admittetur.
5. Impuberem, cui pater secundas tabulas fecit, tunc certum est intestatum decessisse, cum omiserint substituti
hereditatem eius. Quare et si impubes adrogatus sit, dicendum est matrem ad bona eius admitti, quae haberet, si
intestatus decessisset.
6. Liberi defuncti sui quidem obstabunt matri eius tam virilis sexus quam feminini, tam naturales quam adoptivi
matremque excludunt, bonorum possessores vero etiam non sui et quidem soli naturales. Adoptivi autem liberi post
emancipationem ita admittuntur, si ex liberis naturalibus fuerint, ut puta nepos naturalis ab avo adoptatus: nam licet sit
emancipatus, bonorum possessione accepta matri obstabit.
7. Si vero apud hostes est filius vel nasci speratur, pendet ius matris, donec redierit vel nascatur.
8. Sed si sint sui heredes, verum hereditas ad eos non pertineat, videamus, an mater admittatur, ut puta abstinuit se
hereditate. Africanus et publicius temptant dicere in casum, quo se abstinent sui, matrem venire, et tunc ei obstent,
quotiens rem haberent, ne nudum nomen sui heredis noceat matri: quae sententia aequior est.
9. Sed si quis decessisset relicta filia, quam in adoptionem legitime dederat, relicta et matre, divus Pius decrevit cessare
senatus consultum Tertullianum et simul esse admittendas ad bonorum possessionem unde proximi cognati matrem et
filiam. Sed quod idem Iulianus scripsit matrem ex senatus consulto non posse admitti, si filia in bonorum possessione
petenda cessaverit, verum non erit: succedit enim filiae. Et ideo dicendum erit matrem, donec filia bonorum
possessionem petere potest, bonorum possessionem accipere non posse, quoniam succedere quasi legitima speraretur.
10. Si bonorum possessione accepta filius emancipatus abstinuerit se hereditate per in integrum restitutionem, verum
est senatus consultum posse locum habere: sed si fuerit rursus immixtus, rursus debet mater abstinere.

