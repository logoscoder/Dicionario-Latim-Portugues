Si quis ita institutus sit, si monumentum post mortem testatoris in triduo proximo mortis eius fecisset: cum
monumentum in triduo perfici non possit, dicendum erit condicionem evanescere quasi impossibilem.
28.7.7
Pomponius libro quinto ad Sabinum
Si quis sub condicione heredes instituisset, si invicem cavissent se legata eo testamento relicta reddituros, placet remitti
eis condicionem, quia ad fraudem legum respiceret, quae vetarent quosdam legata capere: quamquam et si cautum
esset, in ipsa actione exceptione tuendus esset promissor.
28.7.8
Ulpianus libro 50 ad edictum
pr. Quae sub condicione iurisiurandi relinquuntur, a praetore reprobantur: providit enim, ne is, qui sub iurisiurandi
condicione quid accepit, aut omittendo condicionem perderet hereditatem legatumve aut cogeretur turpiter accipiendi
condicionem iurare. Voluit ergo eum, cui sub iurisiurandi condicione quid relictum est, ita capere, ut capiunt hi, quibus
nulla talis iurisiurandi condicio inseritur, et recte: cum enim faciles sint nonnulli hominum ad iurandum contemptu
religionis, alii perquam timidi metu divini numinis usque ad superstitionem, ne vel hi vel illi aut consequerentur aut
perderent quod relictum est, praetor consultissime intervenit. Etenim potuit is, qui voluit factum, quod religionis
condicione adstringit sub condicione faciendi relinquere: ita enim homines aut facientes admitterentur aut non facientes
deficerentur condicione.
1. Hoc edictum etiam ad legata pertinet, non tantum ad heredum institutionem.
2. In fideicommissis quoque oportebit eos, qui de fideicommisso cognoscunt, subsequi praetoris edictum eapropter,
quia vice legatorum funguntur.
3. Et in mortis causa donationibus dicendum est edicto locum esse, si forte quis caverit, nisi iurasset se aliquid
facturum, restituturum quod accepit: oportebit itaque remitti cautionem.
4. Si quis sub iurisiurandi condicione et praeterea sub alia sit institutus, huic videndum est an remittatur condicio: et
magis est, ut remitti iurisiurandi condicio debeat, licet alii condicioni parendum habeat.
5. Sed si sub iurisiurandi condicione sit institutus aut si decem milia dederit, hoc est alternata condicione, ut aut pareat
condicioni aut iuret aliud quid, videndum, numquid remitti ei condicio non debet, quia potest alteri condicioni parendo
esse securus. Sed est verius remittendam condicionem, ne alia ratione condicio alia eum urgueat ad iusiurandum.
6. Quotiens heres iurare iubetur daturum se aliquid vel facturum: quod non improbum est, actiones hereditarias non
alias habebit, quam si dederit vel fecerit id, quod erat iussus iurare.
7. Mortuo autem vel manumisso Sticho vivo testatore qui ita heres institutus est, si iurasset se Stichum manumissurum,
non videbitur defectus condicione heres, quamvis verum sit compellendum eum manumittere, si viveret. Idem est et si
ita heres institutus esset quis: "Titius heres esto ita, ut Stichum manumittat" aut "Titio centum ita lego, ut Stichum
manumittat". Nam mortuo Sticho nemo dicet summovendum eum: non videtur enim defectus condicione, si parere
condicioni non possit: implenda est enim voluntas, si potest.
8. De hoc iureiurando remittendo non est necesse adire praetorem: semel enim in perpetuum a praetore remissum est
nec per singulos remittendum. Et idcirco ex quo dies legati cesserit, remissum videtur etiam ignorante scripto herede.
Ideoque in herede legatarii recte probatur, ut post diem legati cedentem si decesserit legatarius, debeat heres eius
actione de legato uti, quasi pure legato relicto ei cui heres exstiterat.
28.7.9
Paulus libro 45 ad edictum
Condiciones, quae contra bonos mores inseruntur, remittendae sunt, veluti "si ab hostibus patrem suum non redemerit",
"si parentibus suis patronove alimenta non praestiterit".
28.7.10
Ulpianus libro octavo disputationem
pr. Institutio talis: "Si codicillis Seium heredem scripsero, heres esto" non est inutilis in quovis herede instituto praeter
filium: est enim condicionalis institutio. Nec videtur hereditas codicillis data, quod interdictum est, verum condicionalis
est haec institutio, quae testamento data esset. Proinde et si ita scripserit: "Cuius nomen codicillis scripsero, ille mihi
heres esto", pari ratione dicendum erit institutionem valere nullo iure impediente.
1. Si quem ita institutum ponamus: "Ille, si eum codicillis heredem scripsi, heres esto", valet institutio etiam in filio qui
in potestate est, cum nulla sit condicio, quae in praeteritum confertur vel quae in praesens, veluti "si rex parthorum
vivit", "si navis in portu stat".
28.7.11
Iulianus libro 29 digestorum
Si quis testamento hoc modo scripserit: "Filius meus si Titium adoptaverit, heres esto: si non adoptaverit, exheres esto"
et filio parato adoptare Titius nolit se adrogandum dare, erit filius heres quasi expleta condicione.
28.7.12
Hermogenianus libro tertio iuris epitomarum
Verba haec: "Publius Maevius, si volet, heres esto", in necessario condicionem faciunt, ut, si nolit, heres non existat:
nam in voluntaria heredis persona frustra adduntur, cum, etsi non fuerint addita, invitus non efficitur heres.

