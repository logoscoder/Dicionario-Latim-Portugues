pr. Ex facto quaeritur: "Qui filium habebat mutum puberem, impetravit a principe, ut muto substituere ei liceret, et
substituit Titium: mutus duxit uxorem post mortem patris et nascitur ei filius: quaero, an rumpatur testamentum.
respondi: beneficia quidem principalia ipsi principes solent interpretari: verum voluntatem principis inspicientibus
potest dici eatenus id eum tribuere voluisse, quatenus filius eius in eadem valetudine perseverasset, ut, quemadmodum
iure civili pubertate finitur pupillare testamentum, ita princeps imitatus sit ius in eo, qui propter infirmitatem non potest
testari. Nam et si furioso filio substituisset, diceremus desinere valere testamentum, cum resipuisset, quia iam posset
sibi testamentum facere: etenim iniquum incipit fieri beneficium principis, si adhuc id valere dicamus: auferret enim
testamenti factionem homini sanae mentis. Igitur etiam adgnatione sui heredis dicendum est rumpi substitutionem, quia
nihil interest, alium heredem institueret ipse filius postea an iure habere coepit suum heredem: nec enim aut patrem aut
principem de hoc casu cogitasse verisimile est, ut eum, qui postea nasceretur, exheredaret. Nec interest, quemadmodum
beneficium principale intercedat circa testamenti factionem, utrum in personam unius an complurium.
1. Item quaero, si ita facta proponatur substitutio: "Filius meus si intra decem annos decesserit, Titius heres esto, si intra
quattuordecim, Maevius" filiusque octo annorum decesserit, utrum Titius solus ex substitutione ei heres erit an et
Maevius, quia certum est et intra decem et intra quattuordecim annos filium decessisse. Respondi omne quidem
spatium, quod est intra pubertatem, liberum esse patri ad substituendum filio, sed finis huius pubertas est: magis autem
est in utroque eorum tempus suum separatim servari, nisi contraria voluntas testatoris aperte ostendatur.
2. Lucius Titius cum haberet filios in potestate, uxorem heredem scripsit et ei substituit filios: quaesitum est, an
institutio uxoris nullius momenti sit eo, quod ab eo gradu filii non essent exheredati. Respondi eum gradum, a quo filii
praeteriti sint, nullius esse momenti et ideo, cum idem substituti proponantur, ex testamento eos heredes exstitisse
videri, scilicet quia non totum testamentum infirmant filii, sed tantum eum gradum, qui ab initio non valuit, sicut
responsum est, si a primo sit filius praeteritus, a secundo exheredatus: nihil autem interest, qua ratione secundi heredis
institutio valeat, utrum quia ab eo filius exheredatus est an quia ipse filius substitutus est.
3. Iulius Longinus pater eos, quos sibi heredes instituerat, filio ita substituit "quisquis sibi heres esset": unus ex
heredibus institutis, qui tacitam fidem accommodaverat, ut non capienti partem ex eo quod acceperat daret, ad
substitutionem impuberis admissus utrum pro ea parte, pro qua scriptus fuit, veniat, an vero pro ea quam cepit, ita ut
augeatur eius pars in substitutione? Respondi: qui in fraudem legum fidem accommodat, adeundo heres efficitur nec
desinet heres esse, licet res quae relictae sunt auferuntur. Unde et ex secundis tabulis in tantum heres esse potest, in
quantum scriptus esset: satis enim punitus est in eo, in quo fecit contra leges. Quin immo etsi desineret heres esse, idem
dicerem: quemadmodum intellegendum est in eo qui, cum scriptus esset heres, postquam adisset hereditatem in
servitutem redactus est et postea libertate donatus. Cui permissum est ad substitutionem venire, quae ei in testamento
fuerat relicta: licet enim hereditatem ex institutione amisit, tamen ex substitutione istam portionem, quantum amisit,
percepturum.
28.6.44
Paulus libro decimo quaestionum
Ex pupillari testamento superius principali neque ex parte neque in totum confirmari posse Maecianus scripsit.
28.6.45
Paulus libro 12 responsorum
pr. Lucius Titius legitimum filium et alterum naturalem heredes instituit eosque invicem substituit: Titianus legitimus
filius, quem pater anniculum reliquit, post patris mortem impubes decessit superstite matre et fratre naturali, quem
etiam coheredem habebat: quaero an hereditas eius ad Titium naturalem fratrem ex causa substitutionis pertineat an
vero ad matrem. Respondi ad primum casum non existentium heredum substitutionem de qua quaeritur pertinere, non
ad sequentem, si quis eorum postea decessisset intra pubertatem, cum in naturalis filii persona duplex substitutio locum
habere non poterit: et ideo ad matrem legitimi filii hereditas ab intestato pertinet.
1. Paulus respondit, si omnes instituti heredes omnibus invicem substituti essent, eius portionem, qui quibusdam
defunctis postea portionem suam repudiavit, ad eum solum, qui eo tempore supervixit, ex substitutione pertinere.
28.6.46
Paulus libro 13 responsorum
Pater familias primis tabulis postumo herede instituto secundis sibi vel filio, si intra pubertatem decessisset, Gaium
Seium fratrem suum substituit, deinde Titium Gaio Seio, et postea sic dixit: "Quod si Gaius Seius frater meus primo
loco substitutus heres mihi esset, tunc Titio fideicommissum relinquo". Quaero, cum filius patri heres exstiterit eoque
intra pubertatem mortuo frater testatoris ex substitutione heres sit, an fideicommissum debeatur, cum ita relictum sit, si
Gaius Seius frater suus sibi heres extitisset. Respondi fratrem defuncti, qui in utrumque casum institutus vel substitutus
est, filio impubere defuncto ea quae testator reliquit praestare debere: nec adversari haec verba "quod si Gaius Seius
mihi heres erit, tunc dari volo", cum verum sit eum et testatori heredem exstitisse.
28.6.47
Scaevola libro secundo responsorum
Qui habebat filium et filiam impuberes, instituto filio herede filiam exheredavit et, si filius intra pubertatem decessisset,
filiam eidem substituit: sed filiae, si antequam nuberet decessisset, uxorem suam, item sororem suam substituit.
Quaero, cum filia impubes prior decesserit, deinde frater eius impubes, an filii hereditas ad uxorem et sororem testatoris
iure substitutionis pertineat. Respondi secundum ea quae proponerentur non pertinere.

