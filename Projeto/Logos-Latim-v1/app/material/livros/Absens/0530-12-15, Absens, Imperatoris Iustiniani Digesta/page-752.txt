Marcianus libro 11 institutionum
pr. Si in metallum damnato quid extra causam alimentorum relictum fuerit, pro non scripto est nec ad fiscum pertinet:
nam poenae servus est, non Caesaris: et ita divus Pius rescripsit.
1. Sed et si post testamentum factum heres institutus vel legatarius in metallum datus sit, ad fiscum non pertinet.
2. Item si servo alieno quid legatum fuerit et postea a testatore redemptus sit, legatum exstinguitur: nam quae in eam
causam pervenerunt, a qua incipere non poterant, pro non scriptis habentur.
34.8.4
Ulpianus libro 13 ad legem Iuliam et Papiam
pr. Si eo tempore, quo alicui legatum adscribebatur, in rebus humanis non erat, pro non scripto hoc habebitur.
1. Sed et si in hostium potestate erat, quo testamentum fiebat, neque ab hostibus rediit, pro non scripto erit: et ita
Iulianus scribit.
34.8.5
Paulus libro 12 quaestionum
Quod quis sibi adscripserit, si alii restituere a testatore iussus est, cum onere fideicommissum id apud heredem remanet,
quamvis pro non scripto esset. Idem est et in testamento militis.
34.9.0. De his quae ut indignis auferuntur.
34.9.1
Marcianus libro sexto institutionum
Divi Severus et Antoninus rescripserunt quasi indignum carere legato seu fideicommisso libertum, quae ei testamento
patroni relicta erant, cum patronum suum post mortem eius quasi illicitae mercis negotiatorem detulerat, quamvis et
praemium meruit.
34.9.2
Marcianus libro 11 institutionum
pr. Aufertur hereditas ex asse et ad fiscum pertinet, si emancipatus filius contra tabulas bonorum possessionem patris ut
praeteritus petierit et ex substitutione impuberis adierit hereditatem.
1. Item si quis contra mandata duxerit uxorem ex ea provincia, in qua officium aliquid gerit, quod ei ex testamento
uxoris adquisitum est divi Severus et Antoninus rescripserunt retinere eum non posse, tamquam si tutor pupillam contra
decretum amplissimi ordinis in domum suam duxisset. Utroque ergo casu etsi ex asse heres institutus adierit
hereditatem, fisco locus fit: nam quasi indigno ei aufertur hereditas.
2. Per contrarium autem ducta tam ab eo, qui officium in provincia gerebat, quam a tutore illicite magis est, ut dicatur
capere illam ex testamento nec quasi indignam esse repellendam.
3. Idem erit, si quis vivi ignorantis bona vel partem bonorum alicuius cognati donaverit: nam quasi indigno aufertur.
34.9.3
Marcianus libro quinto regularum
Indignum esse divus Pius illum decrevit, ut et Marcellus libro duodecimo digestorum refert, qui manifestissime
comprobatus est id egisse, ut per neglegentiam et culpam suam mulier, a qua heres institutus erat, moreretur.
34.9.4
Ulpianus libro 14 ad edictum
Papinianus libro quinto quaestionum ait, si quis unum heredem quasi per falsum adscriptum accusavit, legatum ei non
auferri a coherede relictum, quem non inquietavit.
34.9.5
Paulus libro primo de iure fisci
pr. Post legatum acceptum non tantum licebit falsum arguere testamentum, sed et non iure factum contendere:
inofficiosum autem dicere non permittitur.
1. Ille, qui non iure factum contendit nec optinuit, non repellitur ab eo quod meruit: ergo qui legatum secutus postea
falsum dixit, amittere debebit quod consecutus est. De eo vero qui legatum accepit, si neget iure factum esse
testamentum, divus pius ita rescripsit: "Cognati Sophronis licet ab herede instituto acceperant legata, tamen, si is eius
condicionis fuerit visus, ut optinere hereditatem non possit, et iure intestati ad eos cognatos pertinet, petere hereditatem
ipso iure poterunt. Prohibendi autem sint an non, ex cuiusque persona condicione aetate cognita causa a iudice
constituendum erit".
2. Amittere id quod testamento meruit et eum placuit, qui tutor datus excusavit se a tutela: sed si consecutus fuerit, non
admittitur ad excusationem. Diversum puto in eo, qui legatum tantum meruit et a matre pupilli tutor petitus excusare se
maluit: hic enim nihil contra iudicium defuncti fecit. Sed hoc legatum, quod tutori denegatur, non ad fiscum transfertur,
sed filio relinquitur, cuius utilitates desertae sunt.
3. Si pater accusaverit testamentum vel dominus, denegabitur ei actio etiam eius quod filio eius vel servo legatum est, si
ad ipsos emolumentum rei perventurum est: quod si personam illorum spectet, diversum dicendum est.

