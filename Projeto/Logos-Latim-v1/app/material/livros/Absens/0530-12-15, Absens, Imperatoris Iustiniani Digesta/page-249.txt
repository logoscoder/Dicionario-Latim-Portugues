Modestinus libro nono regularum
Qui coheredes habet, si fundum pignori datum a testatore suo comparaverit a creditore, non debet a coheredibus iudicio
communi dividundo conveniri.
10.3.18
Iavolenus libro secundo epistularum
Ut fundus hereditarius fundo non hereditario serviat, arbiter disponere non potest, quia ultra id quod in iudicium
deductum est excedere potestas iudicis non potest.
10.3.19
Paulus libro sexto ad Sabinum
pr. Arbor quae in confinio nata est, item lapis qui per utrumque fundum extenditur quamdiu cohaeret fundo, e regione
cuiusque finium utriusque sunt nec in communi dividundo iudicium veniunt: sed cum aut lapis exemptus aut arbor
eruta vel succisa est, communis pro indiviso fiet et veniet in communi dividundo iudicium: nam quod erat finitis
partibus, rursus confunditur. Qua re duabus massis duorum dominorum conflatis tota massa communis est, etiamsi
aliquid ex prima specie separatum maneat: ita arbor et lapis separatus a fundo confundit ius dominii.
1. De vestibulo communi binarum aedium arbiter communi dividundo invito utrolibet dari non debet, quia qui de
vestibulo liceri cogatur, necesse habeat interdum totarum aedium pretium facere, si alias aditum non habeat.
2. Si per eundem locum via nobis debeatur et in eam impensa facta sit, durius ait Pomponius communi dividundo vel
pro socio agi posse: quae enim communio iuris separatim intellegi potest? Sed negotiorum gestorum agendum.
3. Iudex communi dividundo, item familiae erciscundae de servo qui in fuga est iubere debet liceri eos inter quos iudex
est et tunc eum adiudicare, penes quem licitatio remansit: nec erit periculum, ne ex senatus consulto poena legis Fabiae
committatur.
4. Aquarum iter in iudicium communi dividundo non venire Labeo ait: nam aut ipsius fundi est et ideo in iudicium non
venit, aut separatum a fundo, divisum tamen aut mensura aut temporibus. Sed possunt iura interdum et separata a fundo
esse et nec mensura nec temporibus divisa, veluti cum is cuius fuerunt plures heredes reliquit: quod cum accidit,
consentaneum est et ea in arbitrio familiae erciscundae venire, nec videre inquit Pomponius, quare minus in communi
dividundo quam familiae erciscundae iudicium veniant. Igitur in huiusmodi speciebus etiam in communi dividundo
iudicio venit, ut praefata iura aut mensura aut temporibus dividantur.
10.3.20
Pomponius libro 13 ad Sabinum
Si is, cum quo fundum communem habes, ad delictum non respondit et ob id motu iudicis villa diruta est aut arbusta
succisa sunt, praestabitur tibi detrimentum iudicio communi dividundo: quidquid enim culpa socii amissum est, eo
iudicio continetur.
10.3.21
Ulpianus libro 30 ad Sabinum
Iudicem in praediis dividundis quod omnibus utilissimum est vel quod malint litigatores sequi convenit.
10.3.22
Pomponius libro 33 ad Sabinum
Si meo et vicini nomine parietem aedificem vel repetiturus ab eo pro parte impensam vel donationis gratia, communis
fiet paries.
10.3.23
Ulpianus libro 32 ad edictum
Si convenerit inter te et socium tuum, ut alternis annis fructum perciperetis, et non patiatur te socius tui anni fructum
percipere, videndum, utrum ex conducto sit actio an vero communi dividundo. Eadem quaestio est et si socius, qui
convenerat, ut alternis annis frueretur, pecus immisit et effecit, ut futuri anni fructus, quos socium percipere oportuit,
corrumperentur. Et puto magis communi dividundo iudicium quam ex conducto locum habere (quae enim locatio est,
cum merces non intercesserit?) aut certe actionem incerti civilem reddendam.
10.3.24
Iulianus libro octavo digestorum
pr. Communis servus si ex re alterius dominorum adquisierit, nihilo minus commune id erit: sed is, ex cuius re
adquisitum fuerit, communi dividundo iudicio eam summam percipere potest, quia fidei bonae convenit, ut
unusquisque praecipuum habeat, quod ex re eius servus adquisierit.
1. Cum agere tecum communi dividundo vellem, partem tuam Titio tradidisti mutandi iudicii causa: teneris mihi
praetoria actione, quod fecisses, ne tecum communi dividundo ageretur.
10.3.25
Iulianus libro 12 digestorum
Si Stichus communis meus et tuus servus habuerit Pamphilum vicarium aureorum decem et mecum actum de peculio
fuerit condemnatusque decem praestitero: quamvis postea Pamphilus decesserit, nihilo minus actione communi
dividundo vel pro socio quinque milia praestare debebis, quia te hoc aere alieno liberavi. Longe magis consequar, si
Stichus post mortem Pamphili alium vicarium adquisierat.

