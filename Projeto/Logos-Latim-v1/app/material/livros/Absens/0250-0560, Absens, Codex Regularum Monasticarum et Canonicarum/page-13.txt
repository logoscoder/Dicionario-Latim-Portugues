sancto Augustino imputatas, quas canonici [0412D] regulares ante saeculum undecimum sibi non adoptarunt,
sed labente hoc et sequenti saeculo florente sese Augustinianos nominabant, quorum proin antiquas
consuetudines adducimus. Denique eximium vitae canonicae monumentum proferemus, nimirum Regulam beati
Petri de Honestis ecclesiae Portuensis conscriptam, atque anno 1117 oblatam summo pontifici Paschali II, quam
nuper edidit saepe laudatus Eusebius Amort, agnoscens eamdem exstare primam Canonicorum Regularium
Regulam juxta hodiernum institutum, cui proin observationem praeviam satis amplam praefiximus.

XXXIII.
Igitur in hoc Codice Regularum Holsteniano aucto et locupletato, nullum vetus monumentum ad vitam
[0413A] monasticam et canonicam pertinens quod ad nostras manus pervenit, praeterire voluimus, nisi, quod
nonnulla statuta sacrorum ordinum ob nimiam prolixitatem omittere coacti fuerimus, ne forsan hoc praesens
volumen justam molem excederet. Hic studio missa fecimus antiqua Cluniacensium monachorum Statuta in
Spicilegio Dacheriano descripta, cum illa sola, si sancti Guilielmi Hirsaugiensis abbatis Institutiones
superadditae fuissent, integrum volumen perfecissent, quorum proin loco Statuta disciplinam apud pios illos
monachos observatam satis declarat. Pari quoque modo cogitavimus circa Statuta Cisterciensium, aliorumque
plurium ordinum, ad quorum cuncta amplissima statuta exhibenda non unum, sed plura volumina vix sufficerent,
prout fusius [0413B] in praefatione ad tomum secundum hujus Codicis monstrabimus.

XXXIV.
Interea ad ipsum Codicem Regularum redeamus, cum circa eumdem quaedam scitu digna occurrant.
Etiamsi enim certum sit, sanctum Benedictum Anianae abbatem Regulas veterum monachorum collegisse, et in
unum codicem redegisse, attamen dubitavit supra laudatus Hugo Menardus hanc Regularum Collectionem
amplius existere, quia scrutatis nobilioribus Galliae bibliothecis, nullibi Codicem Regularum a sancto Benedicto
Anianensi compositum reperire potuit, prout in praefatione ad Concordiam Regularum testatur, numerans ibidem
bibliothecas, ex quibus latentes sanctorum Patrum [0413C] Regulas eruere conabatur. Hinc merito etiam
dubitatur, an saepe nominatus sanctus Benedictus Anianensis, omnes Regulas monasticas ante medium saeculi
octavi scriptas in unum codicem redegerit, easque suae Regularum Concordiae inseruerit, cum haud minimum
discrimen appareat inter Regulas in hoc praesenti Codice contentas, et illas ad Concordiam componendam
adhibitas.

Quod primum dubium attinet, et illud perspicue resolvit clarissimus Holstenius asserens, hunc ipsum
Codicem Regularum eumdem esse, quem sanctus Benedictus Anianensis conscripsit, cum ejusdem
vetustissimum exemplar in celeberrimo sancti Maximini prope Treviros monasterio conservatum, hujus [0413D]
sanctissimi abbatis nomen et titulum praeseferat, uti et ipsius apographum ante aliquot saecula conscriptum
testatur, quod ex bibliotheca canonicorum regularium domus beatae Virginis Coloniae acceptum, primus typis
mandare jussit; quae omnia ex Holstenii schedis posthumis Leo Allatius disertis verbis declarat in Materia
Dissertationis Prooemialis, sic de hoc Codice Regularum ejusque Appendice disserens.
DISSERTATIONIS PROOEMIALIS CAP. IV. — De hoc Codice Regularum, ejus Appendice, et
utriusque compilatore.
Circiter annum Christi 820 floruit in Galliis opinione sanctitatis atque doctrinae Benedictus abbas
Anianensis, qui ortus e nobilissima comitum Magalonensium [0414A] stirpe, ex aulico gratioso et forti milite,
Deo ad meliora vocante, primum religiosam vitam suscepit in monasterio sancti Sequani; unde postea in patriam
reversus Anianese monasterium in paterno fundo, tum non procul inde Gellonense in gratiam Guilielmi comitis
instituit. Mox aliis permultis Ludovici Pii imperatoris voluntate praefuit. Ad extremum aulam sequi coactus,
quod imperator ejus consiliis juvari cuperet, erecto prope Aquisgranum, ubi plerumque degebat imperator,
monasterio Indensi, sanctam ibi vitam sancta morte conclusit. Exstant ejus Acta ab ipsius discipulis conscripta,
quae primus edidit Hugo Menardus, tum Bollandus et Henschenius de novo illustrata recitant ad diem 11
Februarii. In iis Actis ita legitur: «Fecit librum de Regulis diversorum Patrum. » Ad quem locum sic adnotat
13

