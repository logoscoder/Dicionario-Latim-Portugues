ecclesiasticae historiae scriptores, sanctum Eusebium Vercellensem episcopum primum fuisse, qui vitam
communem clericis suis mandavit circa annum 330, vitam clericalem cum monastica conjungens. Neque sanctus
Augustinus clericis suis in communi viventibus peculiarem Regulam tradidisse legimus; nullam enim aliam
vivendi normam scripsisse affirmant viri docti, nisi vulgarem illam Regulam sanctimonialibus feminis
praescriptam, [0409D] quam in hoc Regularum Codice inter alias sacrarum virginum Regulas collocavit Lucas
noster Holstenius. Reperimus quidem sanctissimi praesulis duos sermones de communi vita clericorum, qui
tamen potius dicendae sunt exhortationes, quam vitae communis norma vel regula.

XXVI.
Nec sane clerici illi in communi viventes a sancto Augustino instituti, ullatenus appellari possunt
canonici, quorum nomen in Ecclesia nondum auditum erat, sed potius Coenobitae dicendi sunt, quia episcopium,
ubi cum episcopo degebant, in modum coenobii erectum fuerat, et forsan ipsummet erat monasterium ante
initum episcopatum erectum, [0410A] prout Possidius in ipsius Vita insinuare videtur. Frustra quoque in suas
partes trahere conantur canonici sanctum Basilium et sanctum Caesarium Arelatensem, quatenus regulares
nominari valeant; nam uterque sanctissimus antistes vitam monasticam non canonicam excoluit, atque sancti
Basilii Regula monachis non clericis adoptata est; quam proin sanctissimus monachorum Occidentalium
patriarcha sanctus Benedictus, Reg. cap. LXXIII, omnibus monachis legendam proponit, ejusque auctorem
sanctum Patrem Basilium nominat. Certum quoque est, sanctum Caesarium in celeberrimo Lirinensi monasterio
educatum, monasticam vitam semper excoluisse, Regulasque suas pro monachis et sacris virginibus in
monasterio degentibus praescripsisse, [0410B] prout ex observationibus ad utramque Regulam praeviis satis
superque monstravimus.

XXVII.
Quidquid ergo adducunt canonici regulares ad probandam perpetuam successionem suam a primis
Christianis Hierosolymitanis usque ad nostra tempora, nullis omnino solidis argumentis fulciri potest; etiamsi
concedamus quosdam semper exstitisse clericos bonis suis omnibus renuntiantes; aliaque consilia evangelica
observantes; nunquam tamen primis septem saeculis adduci possunt integrae clericorum congregationes, quae se
ad tria vota solemnia, paupertatis, castitatis et obedientiae, observanda astringebant, vel ad haec praestanda per
aliquam expressam Regulam obligabantur. Omnes enim [0410C] tales congregationes a sanctissimis episcopis
aliisque piissimis viris institutae potius erant monasticae, quam canonicae, quemadmodum cunctae Regulae in
hoc Codice Regularum adductae perspicue satis demonstrant. Adeoque clerici in communi viventes, quorum
nonnulli omni bonorum proprietati forsan renuntiabant, nunquam tamen tria solemnia vota emittebant, vel
communem Regulam vivendi, distinctam ab Ecclesiae canonibus ante medium saeculi octavi admittebant; licet
his temporibus nomen canonicorum in aliquibus locis florere coeperit.

XXVIII.
Primus enim qui canonicis Regulam peculiarem praescripsit, erat sanctus Chrodogangus seu
Rodingangus, et Trotongangus anno 743 vel sequenti, [0410D] in episcopum Metensem electus, quam sedem
piissime rexit usque ad annum 767, sub quo tempore hanc Regulam pro canonicis Metensibus promulgavit, quae
inter hujus Codicis Additamenta habetur. Hanc omnium primam Regulam canonicis traditam ex Regula
Benedictina plerumque desumptam agnoscunt viri eruditi; nusquam tamen legimus eamdem in ecclesias alias
introductam fuisse, neque ab illa canonicos appellatos fuisse regulares. Nam hoc tempore etiamsi exstiterint
Canonicorum capitula, non tamen illa regularia nuncupabantur, prout exerte probat saepe laudatus Thomassinus
part. I, lib. III, cap. De capitulis sub imperio Caroli Magni, ubi in testimonium adducit canonem concilii [0411A]
Vernonensis anno 755 celebrati, quo monachi dicuntur regulares (nulla de canonicis regularibus mentione facta)
etiamsi de Ordine canonico hoc concilium loquatur, cujus verba haec sunt: «De illis hominibus, qui dicunt quod
se propter Deum tonsurassent, et modo res eorum vel pecunias habent, et nec sub manu episcopi sunt, nec in
monasterio regulariter vivunt, placuit, ut in monasterio sint sub Ordine regulari, aut sub manu episcopi sub
Ordine canonico. »

11

