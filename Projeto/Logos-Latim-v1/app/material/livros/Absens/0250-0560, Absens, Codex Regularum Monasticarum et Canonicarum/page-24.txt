X. Dilige humilitatem, et non acquiescas tuo consilio. [0429C] Assuescat lingua tua dicere: Ignosce
mihi et superveniet tibi humilitas.
XI. Cum sederis in cella tua, de tribus sollicitus esto: nempe de assiduitate in oratione, meditatione
psalmorum, et opere manuum tuarum.
XII. Cogita apud te: Utique non sum superstes in hoc mundo, nisi hac die; et eripieris a peccato.
XIII. Ne sis helluo, ne renoventur in te priora peccata tua. Ne pigeat te laboris; et da operam
meditationi psalmorum, et adveniet tibi requies a Deo.
XIV. Coge teipsum ad fletum in orationibus, et Deus miserebitur tui, et exuet te homine vetere.
XV. Scito, quod labor, et paupertas, et peregrinatio, et afflictio, et silentium afferunt humilitatem;
[0429D] humilitas autem peccata omnia condonat. Humilitas autem est, ut homo reputet seipsum peccatorem, et
injustum, et ne statuat verbum suum, et abscindat suam concupiscentiam, et defigat oculos ad terram, et sustineat
injuriam, et laborem, et odio habeat honorem, et requiem, et dicat in omnibus: Ignosce mihi; beneficio autem
humilitatis fugantur hostes.
XVI. Perpetuo tristis esto; si vero venerint ad te fratres, exhilareris cum illis, ut inhabitet in te timor
Dei.
XVII. Si iter feceris cum fratribus, secede ab illis, ut silere possis; nec te convertas huc et illuc, sed
meditare psalmos tuos, et ora ad Deum in mente tua Et quemcunque locum ingressus fueris, ne [0430A]
praefidenter agas cum habitatoribus ejus. Serva modestiam, et verecundiam in omnibus, et ad ea quae
apponuntur coram te, manum non nisi invitus extendas.
XVIII. Ne cubes cum alio sub eodem stragulo. Ora multum ante cubitum, quamvis defatigatus sis ab
itinere.
XIX. Ne permittas ut quisquam ungat oleo corpus tuum, nisi propter gravem morbum.
XX. Cum sederis ad mensam cum fratribus, ne comedas cum delectatione, et extende manum tuam
tantum ad ea quae sunt ante te. Et complicata sint genua tua, nec eleves visum tuum ad alium. Nec bibas aquam
avide, nec cum sonitu.
XXI. Si excreandi te urserit necessitas, cum sederis [0430B] inter fratres, surge, et longius projice ab
illis. Ne pandiculeris inter homines, et si acciderit tibi pandiculatio, ne hies ore tuo, et deseret te.
XXII. Ne aperias os tuum ad risum; hoc enim indicat tibi deesse timorem Dei.
XXIII. Ne concupiscas rem alienam. Si feceris librum, ne exornes illum, hoc quippe affectum tuum
ostendit.
XXIV. Si peccaveris in aliquo, non pudeat te confiteri illud, neque excuses te mendacio; sed genua
flecte, et confitere delictum tuum, et pete veniam, et condonabitur tibi.
XXV. Si quis mentitus fuerit apud te, ne irascaris, sed dicito: Ignosce mihi, non revertar.
XXVI. Non pudeat te quaerere a tuo magistro. [0430C]
XXVII. Si quis pulsaverit januam cellae tuae, dum sedens incumbis operi tuo, desere opus tuum, et
cura ejus requiem.
XXVIII. Ne loquaris cum quoquam, nec attendas verbis cujusquam sine utilitate.
XXIX. Si miserit te magister tuus ad iter faciendum, postula ab illo quomodo te regas, et fac juxta
mandatum ejus. Ne transferas verba. Si custodieris oculos tuos et aures tuas, minime peccabis lingua tua.

24

