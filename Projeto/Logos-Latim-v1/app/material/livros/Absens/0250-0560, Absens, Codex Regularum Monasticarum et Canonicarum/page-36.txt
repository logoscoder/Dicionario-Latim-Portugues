Socrates, Hist. eccl. lib. IV, cap. 18.
Macarius Alexandrinus cum caetera quidem omnia Aegyptio Macario esset similis, in hoc tamen dispar
[0447] fuit quod iis qui eum conveniebant hilarem et jucundum se praebuit, et urbanitate quadam faceta
adolescentulos ad monasticam vivendi disciplinam allexit.
Sozomenus, Hist. eccl. , lib. III, cap. 13.
Altero vero Macarius diu post presbyter factus, omnia fere vitae ac disciplinae severioris exercitia
expertus est, quorum nonnulla ipse excogitavit, quaedam ab aliis accepta omni perfectiori modo excoluit.
Vita S. Posthumii, cap. 7, lib. I de Vitis Patrum.
Nota facta est sancto Macario, scilicet beati Antonii discipulo, conversatio Posthumii. Nam idem
Macarius ab illustri viro Antonio monachorum fere quinque millia susceperat gubernanda.
Jonas abbas in Vita S. Joannis Reomaensis, lib. I, cap. 7.
Regressus ergo ad praefatum locum studuit denuo salubria dogmata sub regulari tenore, quem beatus
Macarius Aegyptiorum indidit monachis ministrare.
Vita S. Philiberti abbatis, apud Surium.
Legebat studiose Basilii praeclaras constitutiones, Macarii Regulam, Benedicti decreta, Columbani
instituta sanctissima.
Sanctus Benedictus Anianensis, et Smaragdus abbas saepius hanc Macarii Regulam citant, et multa
inde capita ille in Concordiam regularum, hic in Expositionem regulae sancti Benedicti transcribunt.
[0447B] {main}
OBSERVATIO CRITICA IN REGULAM SEQUENTEM.
Plures olim exstiterunt abbates Macarii, atque jam supra in Regula Serapionis duo specialiter
nominantur, ad quorum distinctionem hujus Regulae auctor dicitur Macarius Alexandrinus, quia forsan in illa
civitate natus vel educatus erat, priusquam in solitudinem secesserat. Hic est ergo Macarius ille sancti Antonii
discipulus, cui moriens hic sanctissimus abbas fere quinque millium monachorum regimen in Nitriae monasterio
reliquit, si fides auctori Vitae sancti Posthumii adhibenda sit. Hoc unum certum est ex Historia Lausiaca, quod
sanctus Macarius Alexandrinus aliquando visitans, sanctum Antonium invisens, ab illo haec verba audierit:
«Video quod sanctus Spiritus in te resideat, teque deinceps ut omnium gratiarum a Deo mihi concessarum
haeredem aspiciam. » In eadem quoque Historia Lausiaca narratur quod mortuo sancto Antonio hic noster
sanctus Macarius, consulturus sanctum Pachomium, incognitus accesserit Tabennas in Thebaïde, ubi aliquo
tempore moratus tanta virtutum specimina edidit, ut Tabennarum abbas divinitus ipsum agnoscens, ei gratias
egerit pro exhibitis monachis suis tam singularibus abstinentiae omnisque perfectionis exemplis. Hinc mirum
non est quod antiqui praesentem sancti Macarii Regulam in tanto pretio habuerint, eamque Occidentales monachi
in celebrioribus suis monasteriis excoluerint. Sic sanctus Joannes, monasterii Reomensis primus abbas et
fundator, sub sexti saeculi exordio, ex celeberrimo coenobio Lirinensi in suam novam abbatiam introduxit hanc
sancti Macarii Alexandrini Regulam, prout in ejus Vita apud Mabillonium, tom. I, pag. 635, de sanctis
Benedictinis, de hoc sancto Joanne legimus: «Studuit denuo ipse salubria dogmata sub regulari tenore, quem
beatus Macarius Aegyptiorum indidit monachis, ministrare. » Nec sane desunt magni nominis auctores apud
saepe laudatum Calmetum in suis Observationibus criticis, qui existimant Lirinenses monachos hanc Regulam
cum aliis sanctorum Patrum institutis ab exordio coenobii observasse, nam nulla alia specialis Regula ibidem
observata reperitur; donec sanctus Aigulphus Lirini abbas Regulam sancti Benedicti introduxit circa annum 661.
Ut ut haec sint, hoc unum certum est quod sanctissimus monachorum Occidentalium patriarcha Benedictus ex
hac sancti Macarii Regula in suam plurima inseruerit, prout cuilibet utramque Regulam attentius legenti
apparebit. Interea praeter hanc suam Regulam triginta sat brevibus, sed nervosis capitibus constantem scripsit
etiam ad monachos instruendos epistolam hic insertam, in qua, stylo figurato et ad Proverbia Salomonis
accedente, reperiuntur pauca, sed egregia praecepta contra gulam, impuritatem, avaritiam et vanitatem.
Existimant nonnulli quaedam tam in Regula quam in epistola ex sancto Hieronymo mutuata esse.
36

