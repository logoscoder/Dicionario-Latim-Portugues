propter [0398D] regnum coelorum; quae abnegare se, et crucem tollere; quae patrem et matrem, uxorem, et agros
propter Christum relinquere; quae vendere patrimonia, et dare pauperibus, sicque nudos Christum sequi
suadebant. Regulae particulares nihil nisi ejus primae Regulae applicationes aut declarationes locis et personis
plerumque aptatae habebantur. » Hinc in uno eodemque monasterio plures aliquando receptas Regulas
reperimus, prout Gregorius Turonensis, lib. X, cap. 18, de Attanensi apud Lemovicas monasterio testatur, in quo
«non modo Cassiani, verum etiam Basilii et reliquorum abbatum, qui monasterialem vitam instituerunt,
celebrabantur Regulae. » Multa talia hujus rei exempla adducit clarissimus [0399A] Mabillonius in suis
praefationibus ad Acta Sanctorum Ord. S. Benedicti, et praecipue in praefatione ad tomum I Annalium
Benedictinorum, ubi ex professo agit de hac status monastici unitate, non obstante tot Regularum varietate, quae
saepius in uno eodemque loco observabantur, etiam post promulgatam Regulam Benedictinam. Sic sanctus
Philibertus Gemetticensis coenobii conditor et abbas «sancti Basilii Chrismata, Macarii Regulam, Benedicti
Decreta, Columbani Instituta sanctissima, assidua lectione frequentasse legitur. »

XII.
Unde perspicuum est Regularum multiplicitatem nullatenus induxisse ordinum monasticorum
diversitatem, qualem nunc videmus; quando diversi monachorum [0399B] ordines certo charactere discriminati,
et certis ac cuique propriis legibus, officiisque Deo militant: nec facilis ab uno ad alium ordinem conceditur
transitus, absque annua probatione et nova noviter suscepti ordinis solemni professione. Adeoque primis illis
saeculis monachi sub una particulari Regula educati, de uno ad aliud monasterium etiam alia monastica Regula
gubernatum facile transire potuerunt, nulla emissa nova professione, neque admissa annua probatione. Hujus
unitatis etiam apud monachos diversarum Regularum cultores evidens argumentum nobis suppeditat ipse sanctus
Benedictus monachorum Occidentalium patriarcha in Regulae suae capite 61, ubi sic praecipit: «Si quis
monachus peregrinus e longinquis provinciis in [0399C] monasterium supervenerit, si pro hospite voluerit
habitare in monasterio, et contentus fuerit consuetudine loci, suscipiatur quanto tempore cupit. Si vero postea
voluerit stabilitatem suam firmare, non renuatur talis voluntas, et si quidem vir frugi erit, non solum, si petierit,
suscipiatur in congregationem, verum etiam suadeatur, ut stet; ut ejus exemplo alii erudiantur, et quia in omni
loco uni Domino servitur et uni regi militatur. »

XIII.
In susceptione igitur peregrini monachi etiam sub aliena Regula educati, sanctus Benedictus non
exigebat annuam probationem, vel novam Regulae suae professionem, sed tantum requirebat stabilitatis
promissionem ob mutuum initum inter utrosque [0399D] contractum. Hujus promittendae stabilitatis formulam
ex Hildemaro antiquo Regulae Benedictinae commendatore, adducit laudatus Mabillonius Annal. Bened. tom. I,
lib. VIII, pag. 215, quae talis erat: «Ego N. veniens de longinquis provinciis in hoc monasterium, quia placuit
mihi conversatio fratrum istius loci, et illis placuit mea conversatio: ideo stabilitatem meam in hoc monasterio
per hanc scripturam manu mea scriptam perpetuo confirmo. » Adeoque non aliam rationem et caeremonias ad
suscipiendum peregrinum monachum exigebat sanctus Benedictus, licet et Regulam peculiarem jam condiderit,
ad hoc tamen attendens, ut monachus ille peregrinus, si ex monasterio noto [0400A] et vicino venerit, haberet
abbatis sui consensum, ac litteras commendatitias, ne alias haec monachi admissio scandalum vel offendiculum
inter illa duo monasteria generaret.

XIV.
Non ergo distinctum ordinem monasticum sanctus Benedictus instituit, nec praescribendo stabilitatem
et morum conversionem (Regulae Benedictinae cap. 58) aliquid essentiale innovavit, sed solum ex aliis
praecedentibus monachorum Regulis et Constitutionibus statum monasticum reddidit praestantiorem,
praescribendo Regulam discretione praecipuam, sermone luculentam. Pari modo discurrendum est circa rigidam
Scotorum monachorum disciplinam, quae tamen mirifice propagata est non solum in Britannia [0400B] et
Hibernia, verum etiam apud Gallos et Italos per sanctum Columbanum ejusque socios, etiamsi nonnulla ab
aliorum monasteriorum ritibus abhorrentia complecteretur. Notum quippe est hos Scotos monachos ex errore
calculi aliter festum Paschatis celebrasse, quam alii Christiani, ipsa namque quarta decima luna, si in Dominicam
incidisset, Pascha celebrantes. Dein eorum tonsura clericalis longe dissimilis erat a Romana et Graeca: rasa
4

