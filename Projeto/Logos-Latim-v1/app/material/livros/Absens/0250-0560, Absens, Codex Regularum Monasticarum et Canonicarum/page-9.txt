vicissim Occidentales in Oriente; quod cum innumeris exemplis possit demonstrari, unum tantum hic afferam,
Cassiani et Germani Gallorum monachorum, qui Aegypti monasteria peragrarunt instituti monastici cognoscendi
causa et animo in patriam referendi haustam inde notitiam disciplinae, in suum et popularium suorum usum;
unde satis apparet existimasse ipsos unum esse in commune omnium ubique monachorum modum et usum
religionis profitendae. Moverit forte quempiam (ut hunc obiter scrupulum lectori eximam contraria vulgi
opinione praeoccupato) [0406B] quod Cassianum Gallum dixi. Quidni vero id ego ipsi de se affirmanti
crederem? Legimus cap. 1, coll. 24, Cassianum cum suo unanimo abbate Germano fassos esse abbati Abrahamo:
«quia (verba sunt ipsius) ad repetendam Provinciam nostram, atque ad revisendos parentes, quotidianis acrius
aestibus urgebamur. » Quam aliam hic provinciam intelligamus, nisi illam Orienti obversam Galliae oram, quae
jam tum quasi proprio nomine, quod hodieque retinet, Provincia vocabatur, in quam deinde certo constat rediisse
Cassianum, in eaque vixisse, consenuisse, obiisse. Addit de parentibus suis, fuisse illos magna religione et
pietate praeditos; unde non impedituri putarentur, ne monasticam ibi vitam coleret; tum eosdem copiosos, qui
affatim praebituri essent necessaria, et sollicitudinem victus parandi dempturi. Quae omnia mire conveniunt
indigenis illarum uberrimarum regionum, ubi praecipuus tum erat religionis vigor, et passim nobilissimi [0406C]
quique Lerinum confluebant profitendae causa vitae monasticae. Unde sibi (quod mox subdit) merito ambo
blandiebantur, spe verisimili de conversione multorum, «qui velut nostro essent, inquit, ad viam salutis exemplo
et monitis dirigendi. » Videant autem qui in solitudines Scytharum Cassiani patriam submovent, quam apte illi
desertorum squalori et Caucaseis rigoribus conveniat, quod de sua patria Cassianus subjicit: «Tum praeterea
ipsorum locorum situs, in quibus erat a majoribus nostris [0407A] avita professio, ipsarumque amoenitas
jucunda regionum ante oculos pingebatur, quam gratae et congruae solitudinis spatiis tenderentur: ita ut non
solum delectare monachum possent secreta silvarum, sed etiam magna victus praebere compendia. » Denique
dictio ipsa et stylus, quam non Scythiae barbariem redoleat, palam est. Qua etiam ratione refelluntur, qui
Atheniensem Cassianum putant. Inde enim potius Atticam Graecismi proprietatem ducere potuisset, quam eum
quem praefert ubique latinitatis Gallicanae genuinum succum ac leporem, qualis in Eucherio, in Vincentio
Lirinensi, in Fausto, in aliis ejus tractus scriptoribus passim floret; sed de his plura dicendi locus hic non est. Ad
uniformitatem instituti monastici revertamur, adversus quam nihil praescribit Regularum hoc Codice relatarum
numerus et diversitas. Etenim illae a singulis, ut praesens usus poscebat, Patribus scriptae, aliorum similia
cupientium studiis descriptae, in commune proponebantur, ut ex his quique pro locorum et nationum [0407B]
differentia, vitam uniformi, quoad praecipua, disciplina temperarent. Primaria sane, et quasi fundamentalis
monachorum Regula Evangelium erat: illa, inquam, Christi consilia, quae castrare seipsum propter regnum
coelorum; quae abnegare se, et crucem tollere; quae patrem, et matrem, uxorem, agros propter Christum
relinquere; quae vendere patrimonia, et dare pauperibus, sicque nudos Christum sequi suadebant. Regulae
particulares nihil nisi ejus primae ac universalis Regulae applicationes, aut declarationes locis et personis
plerumque aptatae habebantur. Quod adeo verum est, ut ne ipse quidem sanctus Benedictus, qui antiquum, quem
reperit in Ecclesia, monasticum ordinem suscepit, excoluit, dilatavit, Regulam universalem suis ubique omnibus
promulgaverit; sed peculiarem duntaxat Cassinensi coenobio, cui praeerat, quae inde privata diligentia descripta,
et imitandi studio publicata, adeo non quasi abrogasse priores caeteras [0407C] est credita, ut sanctus Benedictus
Anianensis, hujus, quam damus, Collectionis auctor, idem aliud Opus elucubraverit, nuper a viro doctissimo
Hugone Menardo, luci publicae cum eruditis observationibus datum, cui Concordiae Regularum nomen fecit,
quae singulorum Benedictinae Regulae capitum consensionem cum caeteris omnibus aliis Regulis clare
demonstrat. Haec disputari pluribus debebant; verum metus erat, ne in contentionem res abiret ab hoc aditu
tranquilli pacificique operis alienam: certorum quippe hominum, quos abundare in suo sensu facile sinimus,
obnixa in contrarium armataque studia noveramus, cum quibus rixari nunc quidem nolumus.

XXI.
Diximus supra Leonem Allatium ex schedis Holstenianis posthumis hanc Dissertationem Prooemialem
exarasse; sic enim prodit clarissimus Mabillonius [0407D] in praefatione ad tom. I Annal. Benedict. , n. 19, ubi
ad monstrandam instituti monastici unitatem, sub nomine Allatii adducit prolixum textum ex allato capite 3
Dissertat. Prooemial. desumptum. Cum igitur tot viri graves et eruditi, inter vitae monasticae primos cultores
plenarium consensum repererint, atque ipsius instituti ratio, ut pote in consiliis evangelicis fundata, hoc ipsum
manifestet, hinc non obstante Regularum diversitate, talis concordia in dirigendis monachis mansit inconcussa,
donec posterioribus saeculis Ordines Mendicantes insurrexerunt, qui monasticum statum tam circa habitum
quam circa vitae cursum quodammodo mutaverunt, quamvis omnes Ordines Religiosi ad eumdem terminum
[0408A] tendant, nimirum ad excolenda consilia evangelica.

9

