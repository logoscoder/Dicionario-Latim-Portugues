scilicet anteriori capitis parte ab aure ad aurem, posteriori intonsa. Verum his aliisque diversis ritibus non
obstantibus nusquam legimus hos Scotos monachos constituisse diversum ab aliis monasticum ordinem

XV. [0400C]
Nam si ordinem monasticum in monasterio Culrosensi saeculo V usitatum inspiciamus, quem inter
hujus Codicis additamenta collocavimus, tunc perspiciemus, eamdem disciplinam ab Orientalibus aeque ac
Occidentalibus monachis usitatam, si excipias frequentes in aquam immersiones Scotis monachis peculiares. Et
quamvis sanctus Columbanus natione Scotus, et paternarum traditionum etiam exoticarum acerrimus vindex,
cum turma monachorum, anno 590 in Gallias secesserit, atque aedificatis pluribus monasteriis Regulam
peculiarem suis monachis praescripserit; attamen non novum monasticum ordinem instituit, sed ad imitationem
sancti Benedicti, ex aliis peregrinis monasteriis advenientes monachos libere et absque aliquo annuae [0400D]
probationis exemplo, in suam congregationem suscepit. Sic Attala monachus Lirinensis, postquam plures annos
illic vitam monasticam egisset regularis disciplinae studio ad sanctum Columbanum se recepit; quem mox vir
sanctus suo ministerio junxit, ac divinis monitis erudire tentavit. Aliud quoque exemplum adducit saepe laudatus
Mabillonius, asserens Eustasium Luxoviensem abbatem, et sancti Columbani successorem ex Agaunensi
monasterio abduxisse secum B. Amatum istius coenobii monachum, et in suorum fratrum societatem immediate
admisisse.

XVI.
Quae sane omnia satis superque declarant unitatem [0401A] et conformitatem status monastici non
obstante diversarum Regularum observantia, quae locis et personis adaptatae tanquam diversi vitae monasticae
commentarii considerari debent, ut pote non nisi particulares ipsius mandati evangelici applicationes et
declarationes. Et quidem ipsi scoti monachi ad observationem catholici Paschatis perducti et exoticam suam
tonsuram rejicientes, tandem hanc monasticae vitae unitatem ubique manifestabant, non obstante rigida eorum
disciplina. Nam, post synodum Matisconensem anno 525 celebratam, in omnia sancti Columbani monasteria
facili negotio introducta est Regula sancti Benedicti; atque teste Ven. Beda, Hist. Eccli. lib. V, et in Vita sancti
Cuthberti, post conflictum Pharensem inter Columbanum Scotum, [0401B] et Wilfridum Anglum initum, in
omnibus Norththumbrani regni coenobiis per Scotos monachos erectis, Regula Benedictina cum rigida Scotica
disciplina floruit, donec haec omnino obsoleta et illa sola ubique praevaluit; immediate enim sanctus Euta
Melrosiae in hodierna Scotia abbas, coenobii Lindisfarnensis gubernationem suscepit, cui et successit sanctus
Cuthbertus ejusdem etiam olim praepositus. Postea autem Scoti, et Picti, per sanctum Ceolfredum, et sanctum
Eggbertum Anglos Benedictinos ad rectum celebrandi Paschatis tramitem perducti, circa annum 718 Regulam
Benedictinam amplexi sunt, nulla alia interveniente vitae monasticae mutatione, nisi quod rejecta sua deformi
tonsura Scotica susceperint tonsuram coronalem. Haec [0401C] omnia fusius tractantur in Monastico Scotico,
ubi in ejusdem propyleo exhibentur peculiares dissertationes circa mores et disciplinam veterum monachorum
Scotorum, qui olim nuncupabantur Kildei et Kiledei, ab ipsis cellis, quas inhabitabant, non vero a cultu, quem
ibidem exercebant, denominationem sumentes.

XVII.
Stabilita igitur monastici status unitate et unione, quam Regularum multiplicitas non magis variabat,
quam variae nunc commentationes in Regulam sancti Benedicti, ex quibus exortae sunt tot Benedictinae Regulae
propagines, quales sunt, Cluniacensis, Camaldulensis, Cisterciensis, et plures aliae monachorum congregationes,
quae pro vitae et morum norma [0401D] primaria constituunt Regulam sancti Benedicti, et per sua peculiaria
statuta solummodo inter se differre videntur, quoad majorem vel minorem regularis disciplinae observantiam.
Nunc autem ad status monastici antiquitatem indagandam progredimur, cum nonnulli antiquitatum
ecclesiasticarum mangones hujus status exordium apud Nazaraeos et Rechabitas in Veteri Testamento requirunt,
vel ejusdem originem ex anachoresi Eliae et Elisaei prophetarum deducunt, quamvis ante tertium aerae
Christianae saeculum nusquam reperiamus verum et perfectum status monastici exemplum.

5

