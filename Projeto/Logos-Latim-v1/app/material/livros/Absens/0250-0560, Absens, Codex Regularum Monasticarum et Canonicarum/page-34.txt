OBSERVATIO CRITICA IN REGULAM SEQUENTEM.
Haec est tertia Patrum in unum convenientium Regula, et quidem maxime coenobitis praescripta:
constat XIV praeceptis tam ad monachos quam abbates et praepositos directis, quorum nonnulla sapiunt
recentiorem disciplinam monasticam. Nam in primaeva vitae monasticae institutione monachi ad clericatum
communiter non evehebantur; prout hic supponitur: neque primis illis saeculis, praesertim tempore sancti
Antonii, Serapionis, Pachomii, Paphnutii, etc. , reperitur Regula monastica Latine scripta; quemadmodum et
haec conscripta fuisse videtur ob varios terminos ab Occidentalibus sive Latinis monachis communiter usitatos,
qui raro inveniuntur in Regulis ex lingua Aegyptiaca vel Graeca translatis. Denique novitatem sapit praescriptus
niger cuculli color, cum ante saeculum septimum, imo tardius, vix reperiri possit aliquis determinatus color
monachis designatus fuisse; recens enim est distinctio exorta inter monachos nigros et albos.
[0443C]
INCIPIUNT CAPITULA REGULAE
A SANCTIS PATRIBUS PROLATAE. [0443C]
1. De conversis. 2. Ut abbas nihil sibi proprium vindicet. 3. De vestimentis monachorum. 4. Ut nulla
mulier ad monasterium vel agrum monachorum accedat. 5. De lectione et operatione monachorum. 6. De his, qui
ad opus Dei tarde occurrunt. 7. De silentio ad mensam. 8. Ut ad necessaria quaerenda bini vel terni mittantur.
[0444C] 9. Ut nusquam sine praecepto senioris egrediantur. 10. De his, qui de monasterio exire voluerint. 11. Ut
abbas cum fratribus reficiat omni tempore. 12. Ut nullus monachus in infirmitate positus parentum studio
commendetur. 13. De his qui furtum faciunt. 14. Ut nullus alterius monachum sine permissu abbatis suscipiat.
Expliciunt Capitula.
[0443D]
INCIPIT REGULA. [0443D]
I. Cum in nomine Domini, una cum fratribus nostris convenissemus, inprimis placuit ut Regula et
instituta Patrum per ordinem legerentur: quibus lectis placuit, si de saeculo quis in monasterio converti voluerit,
Regula ei introeunti legatur, et omnes actus monasterii illi patefiant. Quod si omnia apte susceperit, sic digne a
fratribus in cellula suscipiatur, tum si aliquam in cellulam voluerit inferre substantiam, in mensa ponatur coram
omnibus fratribus, [0444D] velut Regula continet. Quod si susceptus fuerit, non solum de substantia quam
intulit, sed etiam nec de seipso ab illa judicabit hora.
II. Abbati vero nulli liceat sibi quidquam proprie vindicare, cum omnia Deo propitio in illius maneant
potestate. Si quis vero, quod in Regula junioribus prohibetur, sibi aliquid ex successione parentum, seu quolibet
donato retinere praesumpserit, et non omnia in commune posuerit, a fratribus arguatur. [0445A] Si in vitio
perstiterit, in notitiam episcopi deferatur; qui si ab episcopo correptus nec sic emendaverit, deponatur.
III. Vestimenta vero fratribus necessaria ita abbas omnibus ordinare debet, quae monachis deceant; non
diversis coloribus tincta, exceptis cucullis quae comparantur, si fuerint nigrae, uti eas debere censemus.
IV. Familiaritatem omnium mulierum, tam parentum quam extranearum, pro custodienda vita vel
cavendis laqueis diaboli, ab omnibus monasteriis vel culturis monachorum; seu frequentationem monachorum a
monasteriis puellarum, sicut Regula docet, prohibere censemus. Neque ulla mulier in interius atrium monasterii
ingredi audeat. Quod si [0445B] cum consilio vel voluntate abbatis monasterium vel cellulas monachorum
quaedam fuerit ingressa, merito ipse abbas et nomen abbatis deponat, et inferiorem se omnibus presbyteris
recognoscat, quia talis sancto gregi praeponi debet, qui eos immaculatos Deo offerre procuret; non per quaslibet
familiaritates diabolo sociare festinet.
V. Matutino dicto fratres lectioni vacent usque ad horam secundam: si tamen nulla causa exstiterit qua
necesse sit etiam praetermissa lectione aliquid fieri in commune. Post horam secundam unusquisque ad opus
suum paratus sit usque ad horam nonam: quod injunctum fuerit, sine murmuratione perficiat.

34

