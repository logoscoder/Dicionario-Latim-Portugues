XXII.
Existimat quidem vir doctissimus Ludovicus Thomassinus, Oratorii Gallicani presbyter, de Veteri Disc.
part. I, lib. III, cap. 24, Cluniacenses monachos primos fuisse, qui in ordinem monasticum induxerunt
diversitatem ab omnibus aliis distinctum corpus conflando, et singulari Regulae sese addicendo, cum ante
saeculum decimum sub uno generali monachorum ordine, cuncta monasteria ita constituta fuerint, ut suam
Regulam amplectendo non excluderent alias, sed diversas Regulas admitterent. Verum pace eruditissimi viri, nec
Cluniacenses, vel postea Camaldulenses, Cistercienses, aliique [0408B] plures Benedictinae disciplinae
reformatores tantam in ordinem monasticum induxerunt differentiam, ut pote pro primaria vitae norma
constituentes sancti Benedicti Regulam solam, a monachis Occidentalibus observatam, longe ante Cluniacensis
congregationis exordium, adeoque omnes illae congregationes ab eodem fonte emanantes, haud aliunde suam
diversitatem hauserunt, quam laxiori vel strictiori Regulae Benedictinae observantia, ad quam in suo rigore
conservandam peculiaris cujusque congregationis constitutiones, diversis personis et locis excogitatae sunt,
quarum proin praecipuae inter hujus Codicis Additamenta exhibentur.

XXIII.
Ex quibus omnibus omnino patescit, statum monasticum [0408C] ab exordio uniformem, simulque cum
ipsa Christiana religione sumpsisse originem, et cum eadem per orbem simul propagatam fuisse. Cum autem
hodierni Canonici Regulares, qui sub communi Regula sancti Augustini Deo militare gloriantur, etiam a primis
Christianis Hierosolymitanis suum exordium repetant, sic de eorum instituto pauca proponere lubet, etsi in
Codice Regularum Holsteniano nullum suae originis monumentum meruerint, etsi constet, hos viros religiosos
ad obtinendam evangelicam perfectionem, mores, et actiones suas semper composuisse, vitamque vere
apostolicam tribus solemnibus votis suffultam duxisse; ast eosdem a primis Christianis Hierosolymitanis
evangelica consilia amplexis exortos esse, ac perpetua [0408D] serie propagatos, omnino vanum est asserere,
nisi inquantum cum monachis conveniunt.

XXIV.
Nemo enim vel leviter in historia ecclesiastica versatus ignorat, nomen Canonicorum primis Ecclesiae
saeculis inauditum fuisse, neque ante saeculum sextum illud auditum est apud Occidentales auctores, prout
Canonicorum regularium propugnator eximius Eusebius Amort, in suo laudabili opere de Veteri et nova
Disciplina canonica part. I pag. 2, agnoscit. Imo ante saeculum octavum per canonicos solummodo
intelligebantur clerici illi, qui ascripti erant matriculae alicujus ecclesiae, tanquam beneficiarii sive praebendarii,
quibus canon sive dimensum [0409A] dispensabatur. Nec sane magni refert objicere matricularios seu matriculae
ecclesiarum inscriptos quosdam exstitisse, qui non erant canonici; quales existimantur viduae et pauperes
catalogo ecclesiarum olim inscripti, et ex oblationibus fidelium certas et determinatas eleemosynas singuli
accipientes, uti nec sanctus Cornelius papa ad Fabium Antiochenum scribens circa annum 254 omnes clericorum
gradus simul ac viduas et pauperes Ecclesiae Romanae catalogo inscriptos recensens, ullam canonicorum
mentionem facit. Cum enim primis illis Ecclesiae saeculis cuncti viri ecclesiastici, imo et pauperes utriusque
sexus in matriculam ecclesiarum relati, ex oblationibus fidelium quotidianis viverent, neque proprios fundos
possiderent, sic nec beneficiarii, [0409B] aut praebendarii, multo minus canonici appellari potuerunt, ut pote
nullo certo et determinato canone gaudentes, licet catalogo ecclesiae inscripti. Postquam autem ecclesia fundis et
possessionibus abundare coeperat, sic et plurimi clerici ecclesiis tam cathedralibus quam aliis immatriculati,
praebendas et beneficia certa et ordinaria acquisierunt, quatenus liberius officio divino insistentes annuam
idcirco pensionem accipiebant, sic jure optimo canonici nuncupari potuerunt; canon enim apud veteres nihil
aliud erat, quam regulata quaedam pensio, prout varii juris civilis textus testantur.

XXV.
Utcunque vero canonici nomen suum derivare aveant, sive a matricula vel canone ecclesiarum,
[0409C] quibus inscripti erant, sive a canone vel regulata quadam pensione ipsis annuatim dispensata, hoc unum
certum est, ante Pippini Magni tempora nullam determinatam Regulam vivendi ipsis praescriptam fuisse, quia
Ecclesiae universalis canones omnibus clericis et Christianis communes erant. Fatentur enim omnes
10

