CAP. II. De prima conjunctione coenobitarum. Serapion dixit.
Quoniam misericordia Domini plena est terra (Psal. XXXII), et multorum agmina ad vitae fastigium
tendunt, et quia eremi vastitas et diversorum monstrorum terror singillatim habitare fratres non permittit,
optimum videtur Spiritus sancti praeceptis obedire. Nec nostra propria verba possunt firma perseverare, nisi
firmitas scripturarum, e centesimo tricesimo secundo psalmo, nostrum ordinem firmet, quo dicit: Ecce quam
bonum et quam jucundum habitare fratres in unum (Psal. CXXXII). Et iterum: Qui habitare facit unanimes in
domo (Psal. LXVII); firmam jam nunc Regulam pietatis per Spiritus sancti ostensionem fratribus ordinare
prosequamur.

CAP. III. Idem ipse, de unanimitate et jucunditate fratrum.
Volumus ergo fratres unanimes in domo cum jucunditate habitare, sed qualiter unanimitas ipsa vel
jucunditas recto ordine teneatur, Deo adjuvante, mandamus.

CAP. IV. Qui supra, de abbate, et quomodo ei obediant [0436B] monachi.
Volumus ergo unum praeesse seniorem super omnes fratres, nec ab ejus consilio vel imperio
quemquam sinistrum declinare, sed sicut imperio Domini cum omni laetitia obedire; dicente Apostolo ad
Hebraeos: Obedite praepositis vestris, quia ipsi vigilant pro vobis (Hebr. XIII). Et Dominus dixit: Nolo
sacrificium, sed obedientiam (Matth. IX). Considerandum est quoque ab his qui se tali opere unanimes esse
cupiunt, quia per obedientiam Abraham placuit Deo, Et amicus Dei appellatus est (Jac. II). Per obedientiam ipsi
apostoli meruerunt testes Domino in tribubus et populis esse. Ipse quoque Dominus noster de supernis ad
inferiora descendens ait: Non veni facere voluntatem meam, sed ejus qui me misit (Joan. [0437A] VI). His ergo
tantis virtutibus firmata obedientia magnopere magnoque studio teneatur.

CAP. V. Macarius dixit, qualiter spirituale exercitium ab his qui praesunt Patribus teneatur.
Quoniam fratrum insignia virtutum, habitationes quoque, vel obedientia superius conscripta sunt, nunc
qualiter spirituale exercitium ab his qui praesunt Patribus teneatur Deo juvante ostendamus. Debetis, qui
praeestis Patres, tales vos exhibere, ut Apostolus ait: Estote forma credentibus (I Thes. I): hoc est, ut per
qualitatem mysticae pietatis et severitatis fratrum animos ad coelestia de terrenis erigatis, dicente Apostolo:
Argue, obsecra, increpa, cum omni patientia et doctrina (II Tim. IV). Et alio loco inquit: Quid vultis, in virga
veniam ad vos, an in [0437B] spiritu mansuetudinis (I Cor. IV)? Decernendum est ab illo, qui praeest, qualiter
circa singulos debeat pietatis affectum monstrare; et qualiter tenere debeat disciplinam, non immemor Domini
dicentis: In qua mensura mensi fueritis, remetietur vobis (Matth. VII).

CAP. VI. Idem ipse, ut in oratione astantibus nullus sine praecepto abbatis psalmum imponat.
Astantibus ergo ad orationem nullus praesumat sine praecepto qui praeest Patris psalmi laudem
emittere. Ordo iste teneatur, ut nullus Priorem in monasterio ad standum vel psallendum ordine praesumat
praecedere, dicente Salomone: Fili, primatum concupiscere noli; neque accubueris prior in convivio, ne veniat
melior te, et dicat tibi: Surge, et confusionem patiaris in die illa (Luc. XIV). Et iterum dicitur: [0437C] Noli
altum sapere, sed time (Rom. XI). Quod si tardat is qui praeest, oportet primum in notitiam ejus differre, et
secundum ejus imperium obedire convenit, fratres.

CAP. VII. Idem ipse, quomodo examinentur qui ex saeculo convertuntur.
29

