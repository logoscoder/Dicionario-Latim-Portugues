XVIII.
Nam quidquid de Nazaraeis, et Rechabitis, vel [0402A] prophetarum anachoresi dici potest, nunquam
exempla illa probare possunt perfectum et sincerum monachismum, sed ad summum tantum figuram et
imaginem potius exhibebant quam ipsam formam et essentiam; ita, ut in Veteri Testamento, status monastici
quaedam quasi praeludia et praesagia reperire sit, nunquam tamen vera et authentica exempla. Idem esto
judicium de Essenis vitam quamdam communem in rerum divinarum contemplatione ducentibus, quorum mores
Philo Judaeus libro proprio describit. Eruditi enim omnes hoc nostro aevo consentiunt, Hebraeos istos vita et
moribus quam longissime discrepasse a vero monachorum instituto, etiamsi cum sancto Hieronymo admittamus
Essenos istos Christiana religione fuisse imbutos. Non enim [0402B] omnes primi Christiani etiam Jerosolymis
habitantes ad consilia evangelica amplectenda obligabantur; nam plerique erant conjugati, nec uxores dimittere
volebant, prout de Nicodemo et Gamaliele constat, liberumque erat cuique fundos suos retinere vel dimittere,
siquidem sanctus Petrus dixit Ananiae: Nonne manens tibi manebat, et venumdatum erat in tua potestate (Act. V,
4). Fatendum tamen est, plures Jerosolymorum Christianos, miracula ab apostolis patrata considerantes, ad
perfectionem evangelicam obtinendam omnia pro Christo reliquisse, vitam communem ducentes. Nam sanctus
Lucas in Actis apostolorum sic de quibusdam primis illis fidelibus loquitur: Multitudinis autem credentium erat
cor unum et anima una: nec quisquam eorum, quae possidebat, [0402C] aliquid suum dicebat, sed erant iis omnia
communia (Act. II, 45; IV, 32).

XIX.
Adeoque ex his primis Jerosolymitanis Christianis status monasticus sumpsit exordium, cujus quidem
primaria et praecipua principia cognoscuntur ipsa Evangelii consilia, quibus equidem hortamur nos castrare
propter regnum coelorum, crucem tollere, patrem, matrem, uxorem, et agros relinquere propter Christum, et per
omnium rerum temporalium, imo propriae voluntatis abnegationem, Christi vestigia sequi. Nec minus certum est
alios Christianos hanc evangelicam vivendi formam amplexos fuisse; Metaphrastes enim initio Vitae sancti Pauli
primi eremitae [0402D] refert primis duobus Ecclesiae saeculis plurimos exstitisse vitae monasticae professores;
Vita quoque sanctae Eudoxiae martyris, quae temporibus Trajani imperatoris floruit, monasteriorum jam tum
institutorum meminit. Cum vero ecclesiastica illorum saeculorum monumenta plerumque perierint, partim
Diocletiani imperatoris impio mandato flammis consumpta, partim injuriis temporum perdita, haud ante pacem
Ecclesiae per Constantinum Magnum imperatorem redditam authentica et indubitata vitae monasticae primordia
certo ostendi possunt, quae sancto Paulo primo eremitae et sancto Antonio abbati merito referuntur.

XX.

In hoc igitur Regularum monasticarum Codice, jure [0403A] primum locum occupat abbatis
sanctissimi Antonii Regula, ex ipsius ad viros monachos epistolis collecta, a quo tempore usque ad nostra
saecula habemus sine interruptione continuatum vitae monasticae progressum, et quidem ex sinceris et
induditatis monumentis manifestatum, quae in hoc codice variis additamentis amplificato, secundum regulas
chronologicas et criticas exhibentur. Hanc vitae monasticae unitatem et primam originem sic explicatam, jam
pridem doctissimus Holstenius noster eruditis dissertationibus illustrare meditabatur, nisi dum primam hujus
Codicis Regularum editionem prelo committere parabat, immatura morte surreptus fuisset. Jacturam hanc ex
schedis posthumis Holstenianis reipublicae litterariae quodammodo supplevit [0403B] vir eruditissimus et
Holstenio charissimus Leo Allatius, qui sequentem dissertationem prooemialem quatuor capitulis exaravit quam
proin hic adducimus, cum hucusque dicta perspicue ex eadem deducantur, reservato tamen quarto ejus capite,
donec ordinem ipsius Codicis Regularum ostenderimus.

MATERIA DISSERTATIONIS PROEMIALIS AD REGULAS MONASTICAS,
E SCHEDIS POSTHUMIS LUCAE HOLSTENII.

6

