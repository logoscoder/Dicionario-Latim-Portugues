Ibidem, lib. V, de Verbis seniorum.
Interrogavit eumdem sermonem abbas Isaias: Dicit abbas Pastor: Sicut capsa plena vestibus, etc.
R. Bellarminus S. R. E. card. de Script. eccl.
Isaias abbas, qui quo tempore vixerit, invenire non potui, scripsit homilias 28 valde utiles, praesertim
monachis ad perfectionem tendentibus.
[0427D]
OBSERVATIO CRITICA IN REGULAM SEQUENTEM.
Haec Regula edita est sub nomine Isaiae abbatis, continetque sexaginta octo parva capita, quae potius
dicenda sunt tot axiomata sive praecepta moralia eremitis congrua, atque coenobitis, qui aequo et pari jure vivere
debent, accommodata. De hac Regula pari modo discurrendum est, ac de sancti Antonii Regula, ut ibidem
dictum est. Nam desumpta esse videtur ex Sermonibus ad monachos ab Isaia abbate habitis, qui religiosis ad
virtutis apicem aspirantibus valde utiles, effatis et praeceptis moralibus ubique repleti sunt, et quidem iisdem
quae in hac Regula continentur. Erat autem Isaias abbas coaetaneus sancto Antonio, abbati Pastori, et abbati
Ammoni, et abbati Anupho; et quamvis ejus annus obitualis ignoretur, tamen Christi fidem inter cruciatus
gloriose confessus est. Plurima hujus sanctissimi abbatis axiomata moralia in Vitis Patrum reperiuntur, atque
viginti octo ejusdem sermones supradicti editi sunt in tertio tomo Bibliothecae Patrum Margarini de La Bigne,
pag. 885.
[0427D]
PRAECEPTA SEU CONSILIA ABBATIS ISAIAE POSITA TIRONIBUS IN MONACHATU.
Ejus orationes nos custodiant, Amen. [0427C]
Frater dilectissime, si jam reliquisti mundum hunc vanum, et Deo teipsum dedisti, poenitentiam
[0428C] age de peccatis tuis, et serva propositum quod amplexus es; et ne auscultes cogitationibus tuis, cum
[0429A] animum tuum affligent et dicent: Nequaquam peccata tua priora tibi condonata sunt; et serva haec
praecepta.
I. Cave ne comedas cum muliere, aut fraternitatem ineas cum puero, aut dormias cum adolescente super
eadem storea. Cum exuis vestem tuam, ne aspicias corpus tuum.
II. Si ad potum vini coactus fueris, ne bibas plus quam tres scyphos mediocres: cave ne solvas
praeceptum propter amicitiam.
III. Ne persolvas horarias preces negligenter, ne incidas in manus inimicorum tuorum. Da operam
quantum potes meditationi psalmorum, quia hoc servabit te ab immunda vita.
IV. Dilige laborem et afflictionem, ut leventur [0429B] passiones tuae. Ne reputes teipsum quidquam
in ulla re, et vacabis gemitibus pro peccatis tuis.
V. Custodi teipsum a mendacio quia expellit a te timorem Domini. Ne aperias omnibus tua benefacta,
ne rapiat illa inimicus tuus.
VI. Aperi morbos tuos patribus tuis, ut experiaris opem per ipsorum consilium.
VII. Coge teipsum ad opus manuum tuarum, et habitabit in te timor Domini.
VIII. Ne judices fratrem tuum cum peccat, nec despicias illum; incides enim in manus inimicorum
tuorum.
IX. Ne sis contentiosus ad statuendum verbum tuum, ne inhabitent in te mala.
23

