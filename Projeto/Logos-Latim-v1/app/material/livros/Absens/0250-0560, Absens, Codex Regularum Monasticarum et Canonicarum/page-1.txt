0250-0560- Codex Regularum Monasticarum et Canonicarum
CODEX REGULARUM MONASTICARUM ET CANONICARUM
Quas SS. Patres monachis, canonicis et virginibus sanctimonialibus servandas praescripserunt.
COLLECTUS OLIM A S. BENEDICTO ANIANENSI ABBATE
(Juxta editionem Lucae Holstenii, anno MDCCLIX recusam Augustae Vindelicorum
et a R. P. Mariano Brockie observationibus critico-historicis illustratam.)

[0393D]
Praefatio Ad lectorem benevolum, aliosque antiquitatis Christiano-monasticae amatores.
[0393D]
I.
Quamprimum jacentibus litteris pristina dignitas restitui coeperat, et jam eruditorum animis crevit
[0394D] antiquitatis existimatio, quod ubique veterum scriptorum libri ex intimis archivorum pluteis in lucem
publicam prodierint, doctissimis quidem notis hinc [0395A] inde honorati, qui tamen plerumque ad profanos
scriptores spectabant. Notum quippe est illos solummodo inter eruditiores numeratos fuisse, qui in ethnicorum
scriptis explanandis operam dabant, atque in exornandis Graecis Romanisque ritibus vitam suam consumere
voluerunt. Pauci siquidem circa Christianorum instituta laborabant, vel vetera sanctorum Patrum scripta
evolvebant, aut eorum acta, sacra et salutaria monita de tenebris in lucem eruere conati sunt.

II.
Et quamvis nonnulli ex illis restitutae rei litterariae primis cultoribus aggressi sint quaedam
celebriorum sanctorum Patrum opera, cum quibusdam qualitercunque elaboratis commentationibus in publicum
[0395B] proferre, quemadmodum praestitit celeberrimus Erasmus, sanctos Ecclesiae doctores Augustinum et
Hieronymum exhibens orbi erudito; attamen et has lucubrationes valde inopes agnoscunt hodierni viri docti, ut
pote potioribus adjumentis destitutas. Nondum enim scriptores illi, alias celeberrimi, intima bibliothecarum et
archivorum scrinia inspexerant, nec piissima primorum Christianorum acta rimari, vel sincera a spuriis
discernere cogitaverant, posteris hanc egregiam artis criticae spartam relinquentes.

III.
Postquam autem ineunte saeculo XVII plures viri eruditi, et ob id aeterna memoria digni, bibliothecas
hucusque neglectas paucisque pervias perscrutari coeperant, tunc plura antiquitatis Christianae monumenta,
[0395C] quae nimis diu pulvere obsita latebant, in publicam lucem prodierunt, atque historia tam sacra quam
profana mirifice exculta est, sinceris veterum scriptorum actis ab omni fraude discretis. Nulli igitur ignotum est,
a talibus excellentissimis ingeniis praestantissima emolumenta reipublicae Christianae simul et litterariae
accrevisse, cum per laudabilissimum hoc studium abditissima religionis nostrae mysteria clarius patescant,
primaevi Christianorum mores, ritus, et laudabiles caeremoniae aperiantur, atque orbi erudito ad imitandum
proponantur.

Inter hos purioris doctrinae cultores prae reliquis in arte critica apprime versatis eminuit Dom. Lucas
[0395D] Holstenius, vir ad abdita antiquitatis monumenta illustranda natus, et in utroque reipublicae litterariae
foro optime versatus. Natus ille est Hamburgi in Germania anno 1596, ubi sub doctissimis magistris eximio cum
fructu studia humaniora absolvit, lingua Hebraica et Graeca de more imbutus, ut ex ephebis vix egressus egregia
nobiliorum studiorum specimina ediderit, prout eruditae ejusdem notae in varios veteres profanos scriptores
1

