Ex adductis sanctorum Patrum testimoniis constat, sanctum Antonium non scripsisse Regulam
monasticam proprie sic dictam; neque, teste Calmeto, monachi Orientales sub sancti Antonii nomine militantes
Deo, vel canonici sancti Antonii in Gallia et Italia adhuc florentes, observant hanc Regulam. Primi enim
sequuntur praecipue Regulam sancti Basilii, quae in ejus asceticis comprehenditur; secundi tanquam canonici
Occidentales tenent Regulam sancti Augustini. Existimamus ergo hanc Regulam sancto Antonio recentiorem; et
forsan ex septem epistolis ad diversa monasteria Aegyptiaca scriptis desumpta est, quae tamen haud sancto
Antonio indigna videtur, cum stylo sententioso, conciso et nervoso scripta sit; sed eremitis potius quam
coenobitis consona. Hoc etiam nostram conjectura magis auget, quod in hujus Regulae primo exemplari
solummodo articuli 35 inventi fuerint, in alio autem 13, ita ut tota Regula constet 48 articulis, quorum nonnullos,
praesertim tredecim ultimos, ex Isaiae abbatis Regula desumptos animadvertimus, prout suo loco dicemus. De
reliquo, auctor hujus Regulae dicitur fuisse celebris ille sanctus Antonius primus eremita, qui anno 270 in
solitudinem secessit, et anno 356 piissimam animam Deo reddidit.
[0423D]
REGULAE AC PRAECEPTA S. P. N. ANTONII AD FILIOS SUOS MONACHOS,
Petentes hoc ipsum ab eo in monasterio Nacalon. IN PACE DOMINI. [0423A]
Dicam Canones sive Regulas, prout loquetur Dominus per os meum, illis qui sese tradere volunt sub
gravi hoc jugo, scilicet monachatu. Oportet ergo ut audiant haec praecepta: qui solverit aliquid ex eis, vilis
vocabitur in regno coelorum (Matth. V, 19).
I. Ante omnia ora sine intermissione, et gratias Deo age pro omnibus quae tibi eveniunt.
II. Cum autem surrexeris mane singulis diebus, [0424A] inquire de aegrotis qui apud te sunt, et jejuna
usque ad nonam singulis diebus, excepto sabbato et Dominico die; adveniente vero nona ne adeas cellam
cujusquam fratrum. Et cum sederis ad comedendum, ora prius, tum comede. Ora et lege perpetuo.
III. Ne loquaris cum juvene, neque cum puero, et ne converseris omnino cum illo; nec ligabis illum
monachum, nec assumes in filium, antequam [0425A] induat habitum, ne reconciliet hostem diabolum; neque
cubes super eadem storea cum minore te.
IV. Serva etiam horas orationum, nec praetermittas ullam earum, ne rationem pro illa reddas.
V. Ne obstringas aegrotum ad manducandum, nec retrahas ab illo cibum, ne conturbes animam illius
afflictam
VI. Si venerit ad te aliquis frater post temporis intervallum, laetare de illo: gratias enim aget Deo et tibi.
Saeculari nullo modo commiscearis; nec ostentes teipsum, sicut Pharisaeus ille qui ad ostentationem omnia sua
agebat.
VII. Nec appropiare sinas ad te mulierem, nec permittas ingredi domicilium tuum; ira enim graditur
post illam. Neque revertaris invisere consanguineos [0425B] tuos carnales, nec faciem tuam illis videndam
praebeas, nec adeas illos.
VIII. Ne reserves tibi plus quam indiges; nec elargiaris plus quam potes, sed eroga eleemosynam
infirmis monasterii.
IX. Persolve orationem tuam noctu priusquam adeas ecclesiam.
X. Ne comedas cum aliquo qui impendat pro te.
XI. Si scandalum ortum fuerit de juvene aliquo, qui hactenus habitum non induerit, ne induat illum; et
ejice eum a monasterio; nec loquaris cum puero penitus, ne fiat tibi offendiculum.
XII. Si coegerit te necessitas adire civitatem, ne contendas illuc solus.
XIII. Ne seras terram tributis subjectam, nec societatem [0425C] et contractum ineas cum magnatibus.
XIV. Ne commoreris in loco ubi vinum exorimitur, nec comedas carnem omnino.
20

