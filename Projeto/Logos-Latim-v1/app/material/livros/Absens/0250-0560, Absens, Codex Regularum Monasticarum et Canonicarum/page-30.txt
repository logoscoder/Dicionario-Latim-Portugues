Qualiter vero examinatio erga eos, qui de saeculo convertuntur teneri debeat, ostendamus vobis.
Amputandae sunt primo ab hujuscemodi divitiae saeculi. Et si quis pauper converti videatur, habet et ipse
divitias, quas amputare debeat, quas Spiritus sanctus ostendit per Salomonem dicens: Odit anima mea pauperem
superbum, et divitem mendacem (Eccl. XXV). Et alio loco dicit: Sicut vulneratum superbum (Psal. LXXXVIII).
Debet ergo is qui praeest Pater, magno [0437D] studio hanc Regulam tenere: ut si pauper convertitur, primo
exponat sarcinam superbiae, et sic examinatus suscipiatur. Debet ante omnia humiliter imbui, ut quod magnum
et Deo acceptum sacrificium est, suam voluntatem non faciat unusquisque vestrum, fratres; sed ad omne opus
bonum parati estote. Quidquid acciderit, aut justum quid fuerit, memores esse debetis: In tribulatione patientes
(Rom. XII); in operibus honesti. Nolite vos invicem ad iracundiam provocare, sed semper bona sectamini (Eph.
VI). Ii qui tales sunt, cum de saeculi hujus illecebris liberari voluerint, appropiantes monasterio, hebdomada pro
foribus jaceant: nulli cum eis de fratribus jungantur, et semper dura et laboriosa eis [0438A] proponantur. Si vero
perseveraverint pulsantes, eis non negetur ingressus; sed is qui praeest Pater hujusmodi homines introire
permittat, et qualiter vitam fratrum, vel Regulam tenere possint, ostendat. Quod si dives est, et habens multas
divitias in saeculo, et converti voluerit, debet primo Dei voluntatem implere, et consequi praeceptum illud
praecipuum, quod adolescenti diviti dicitur: Vende omnia bona tua, et da pauperibus, et tolle crucem tuam, et
sequere me (Marc. X). Deinde instruendus est ab eo qui praeest Patre, ut nihil sibi relinquat, nisi crucem Christi,
quam tenet, et sequatur Dominum. Crucis vero fastigia quae tenenda sunt, primo omni obedientia non suam
voluntatem facere, sed alterius. Quod si voluerit monasterio partem conferre, noverit [0438B] quo ordine sive
ipse, sive ejus oblatio suscipiatur. Et si voluerit de servis suis secum in monasterio conducere, noverit jam non
eum servum habere, sed fratrem, ut in omnibus perfectus inveniatur homo ille.

CAP. VIII. Idemque, qualiter peregrini hospites suscipiantur.
Venientibus eis nullus nisi unus, cui cura circa hospitale fuerit injuncta, occurrat, et responsum det
venientibus. Orare, vel pacem offerre non liceat ulli, nisi primo videatur ab eo qui praeest Patre; et oratione simul
peracta, sequatur ordine suo pacis officium reddere. Nec licebit alicui fratri cum superveniente sermocinari; non
sit ulli cura interrogandi unde venerit, ad quid venerit, vel quando ambulaturus [0438C] sit, nisi soli qui praeest
Patri, aut quibus ipse jusserit. Venientibus vero fratribus ad horam refectionis, non licebit peregrino fratri cum
fratribus manducare, nisi cum eo qui praeest Patre, ut possit aedificari. Nulli licebit cum eo loqui, nec alicujus
audiatur sermo, nisi divinus, qui ex pagina proferatur, et ejus qui praeest Patris, vel quibus ipse jusserit loqui, ut
aliquid de Deo conveniat.

CAP. IX. Qualiter jejuniorum ordo teneatur. Paphnutius dixit.
Magna et utilia ad animae salutem dicta sunt, fratres: nec hoc tacendum est, qualiter jejuniorum ordo
tenendus sit. Nec aliud huic firmitati testimonium convenit, dulcissimi fratres, nisi illud, quod dicit: Petrus autem
et Joannes ascendebant in templum circa [0438D] horam orationis nonam (Act. III). Debet ergo iste ordo teneri,
fratres, ut nullo die, nisi hora nona, reficiantur fratres in monasterio, excepta Dominica die et quinquagesima
Pentecostes. Die autem Dominica nihil aliud agant, nisi Deo vacent, ne pro aliqua occasione se velint, aut alios
excusare. Tamen contestor, fratres, quod nulla operatio in die illa sancta comperiatur, nisi tantum hymnis, et
psalmis, et canticis spiritualibus dies illa transigatur.

CAP. X. Idem ipse, qualiter fratres debent operari.
Itemque praecipimus. Debent ergo fratres istum ordinem tenere. A prima hora usque ad horam tertiam
Deo vacent fratres; a tertia vero usque ad nonam, quidquid injunctum fuerit a Patre, sine aliqua [0439A]
murmuratione faciant; meminisse debent hi, quibus injungitur, dictum Apostoli: Omnia quae facitis, sine
murmuratione facite (Phil. II). Timere debent illud dictum terribile: Nolite murmurare, sicut quidam eorum
murmuraverunt, et ab exterminatore perierunt (I Cor. X). Debet etiam, qui praeest Pater, opus quod faciendum
est uni injungere, ut caeteri ejus praecepto, cui injunctum fuerit, fratres obediant sine querela.

CAP. XI. Qualiter infirmitas vel possibilitas corporum ab eo qui praeest Patre cognoscenda sit.
30

