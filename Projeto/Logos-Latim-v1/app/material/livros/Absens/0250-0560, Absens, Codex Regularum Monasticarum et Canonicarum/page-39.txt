[0451A]
EPISTOLA BEATI MACARII Data ad monachos.
Lignorum copia ingentem excitat flammam: multitudo autem escarum emittit concupiscentiam.
Pessima concupiscentia escarum et inobedientia generat mortem. Indigens venter in orationibus vigilantiam
praestat, et coronam animae acquirit; repletus [0451B] autem, somnum inducit gravissimum. Oculus gulosi
convivia scrutatur, oculus autem sapientum meditatur continentiam. Formidolosus miles horrescit ad tubam,
quae bellum significat, et gulosus si abstinentiam praedicantem audierit, non libenter auscultat. Flamma cum
marcescit, elucescit iterum si acceperit lignum; et libido sopita rursum crescit in saturitate. Non miserearis
corpori, si lassitudine defecerit: equus consentiens indigens corpus nec ascensorem dejicit unquam.
Concupiscentia gulae mater est libidinis. Oleum nutrit lampada lucernae, et ignem reaccendit confabulatio
mulieris. Facies mulieris sagitta est truculenta; infigit vulnus in animam. Ut venenum fuge confabulationem
mulieris, [0451C] si castus esse volueris: absconsum namque in eis est venenum bestiarum nequissimum. Magis
appropinqua igni ardenti quam mulieri novellae. Cum sis juvenis, fuge impetum libidinis et confabulationem
mulieris. Qui repleverunt ventrem, et promiserunt castitatem, sibi mentiuntur. Forma pulchritudinis pejus quam
procella submergit. Species mulieris si semel mentem contriverit, etiam ipsam mentem contemnere persuadet. Ut
enim si paleis remoretur ignis, excitat flammam, sic memoria mulieris permanens succendit concupiscentiam. Ut
enim cumulata navis undarum ictu obruitur, sic multa possidens monachus non salvabitur. Nihil possidens
monachus athleta insuperabilis: nihil possidens monachus cursor levis, velociter ad bravium [0451D] vocationis
pervenit. Avarus monachus operari negligit: [0452A] nihil possidens monachus post opus moderatum
orationibus et lectionibus vacat. Avarus monachus thesaurizat sibi iram in die ultionis: nihil possidens monachus
thesaurizat in coelo, et dabit laudem cum angelis Deo. Gloriatio monachi, patientia [0452B] in tribulationibus
ejus. Gloriatio monachi, longanimitas cum charitate. Gloriatio monachi nullas, res praesentis vitae possidere.
Gloriatio monachi, vigiliae et fletus in orationibus. Gloriatio monachi, mansuetudo et cordis silentium. Gloriatio
monachi, quando Dominum ex toto corde dilexerit, et proximum suum tanquam seipsum. Gloriatio monachi,
abstinentia escarum et a multiloquio linguae. Gloriatio monachi, quando proximum suum sicut seipsum patitur.
Gloriatio monachi, quando verba ejus operibus consonant. Gloriatio monachi, quando in loco suo permanet, et
huc illucque non vagatur. Gloriatio monachi, longanimitas. Sicut lampas in loco tenebroso, sicut sol radians, sic
monachus mente sobria et corde pervigili [0452C] in tempore salutis suae. Sicut pondus salis deprimit virum
infirmum, sic somnus monachum. Sicut spinae et tribuli agro opimo, sic et cogitationes turpes pessimae in corde
monachi. Sicut tinea exterminat vestimentum, sic distractiones animam monachi. Noli te dare ad colloquium
mulierum, ne fias separatus a regno Dei, et ne velis dicere: Loquar cum muliere, et mundus sum. Monachus
sapiens suis manibus operatur, et victum sibi quotidianum acquirit, et lucratus est orationes et jejunia sua; si
autem ab alio acceperit victum, quid prodest quod orat et vigilat? Sicut mercenarius malus, nudus evadit; quia
scriptum est: melius est dare quam accipere (Act. XX). Qui legis, intellige in Domino semper. [0452D]
Explicit epistola beati Macarii.
[0451D]
SANCTI PACHOMII ABBATIS TABENNENSIS
REGULA AD MONACHOS, PRAECEPTA, EPISTOLAE.
(Vide hujusce Patrologiae tomum XXIII, col. 65.)
[0453A]
OBSERVATIO CRITICA IN REGULAM
Habemus hic sancti Orsiesii doctrinam, merito a Gennadio laudatam; quia illa divino condita sale totius
monasticae disciplinae instrumenta, tam superioribus quam inferioribus scitu necessaria, comprehendit. Quae
proin et Regula monastica dici potest, ut pote compendiosis sed necessariis praeceptis ex sacra Scriptura collectis
et monachorum usui apprime adaptatis referta. Erat autem sanctus Orsiesius dilectus sancti Pachomii discipulus,
a quo moriente constitutus est Tabennarum abbas, atque totius ordinis praeses generalis, quod officium piissime
per quenquennium peregit; sed deficientibus viribus sibi diffidens, tantam monachorum multitudinem posse rite
gubernare, in manus sancti Theodori, discipuli etiam sancti Pachomii, munus hoc resignavit: quo tandem mortuo
et illud anno 365 reassumere coactus est. Denique sanctus Orsiesius senio et laboribus confectus sanctissimam
animam Deo reddidit circa annum 368, atque per modum testamenti monachis suis reliquit hanc doctrinam
39

