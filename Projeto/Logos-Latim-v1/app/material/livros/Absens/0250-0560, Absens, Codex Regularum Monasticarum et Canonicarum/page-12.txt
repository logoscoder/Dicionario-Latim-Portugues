Cum igitur hoc concilium manifeste distinguat Ordinem Regularem, tanquam monachis proprium, ab
Ordine Canonico, sic aevo Caroli Magni nullus exstabat Canonicus regularis. Quicunque enim dicebantur
[0411B] regulariter vivere, erant monachi, et e contrario illi canonici nominabantur, qui sub obedientia episcopi,
professionem observandi sacros canones faciebant; nec regulares potuerunt dici, cum per concilium monachis
opponantur, qui proprie vocantur hic regulares, prout argute discurrit laudatus Thomassinus loco citato, qui ultra
progrediens, non dubitat asserere per Ordinem canonicum intelligi debere statum clericalem, cui quidem nullus
vitam regalarem adhuc praescripserat, quamvis circa medium hujus saeculi octavi jam clerici cathedralium
ecclesiarum vitam communem inire coeperint.

XXX.
Verum postquam sanctus Chrodogangus Regulam [0411C] canonicis promulgaverat, atque in
Aquisgranensi concilio, anno 816, pro omnibus Galliae et Germaniae canonicorum collegiis peculiaris Regula
condita est, tunc et ipsi canonici appellari regulares coeperunt, et eorum collegia nominata sunt aliquando
monasteria, ob quamdam cognationem inventam inter ipsos jam regulariter viventes, et monachos, qui ab
exordio proprie regulares erant, ut pote vi instituti monastici peculiari et determinatae regulae astricti. Fusius
quidem tractat haec omnia laudatus Thomassinus loco citato, monstratque sub his temporibus quaedam
monasteria laxioris vitae amore ad institutum canonicum descivisse, tandemque inter utrumque institutum
quamdam commixtionem [0411D] exortam fuisse, quod saepius haec monachorum, et canonicorum nomina
indiscriminatim adhiberi coeperint. Sic piissimus imperator Carolus Magnus in Epistola ad Alcuinum,
Turonensibus monachis sancti Martini exprobrat inconstantiam et levitatem animi et morum, quod nunc
monachi, nunc canonici dici vellent: «Aliquando enim monachos, aliquando canonicos, aliquando neutrum vos
esse dicitis. » Sic etiam concilia temporibus his celebrata testantur, praesertim Vernonense supra citatum,
quorum canones hoc ipsum monstrantes adducit praelaudatus Ludovicus Thomassinus.

XXXI.
Labente ergo saeculo octavo, et ineunte sequenti [0412A] quidam canonici omnibus bonis suis
renuntiantes appellari coeperunt regulares, vel ob observantiam Regulae sancti Chrodogangi, vel intuitu Regulae
Aquisgranensis, nulla enim alia determinata vitae regularis norma ipsis praescripta erat ante medium saeculi
octavi; et quidem in confesso est apud omnes regulam Aquisgranensem nunquam ab Ecclesia universali
approbatam vel receptam fuisse, sed solum auctoritate Caesarea ordinatam; unde et illa vitae regularis norma
haud dici potest, ut pote nimis vaga, atque quibusdam canonicis non renuntiantibus bonorum suorum dominium
permittens, renuntiantibus etiam nimis prodigam cibi et potus mensuram, aliasque laxitates concedens. Hinc raro
hanc Regulam adducunt in testimonium vitae asceticae [0412B] scriptores, neque ejusdem mentionem facit
sanctus Benedictus Anianensis in sua Regularum Concordia, quamvis tempore conditae Regulae vixerit, et post
concilium Aquisgranense tam ipsum Regularum Codicem, quam earum Concordiam cum Regula Benedictina
conscripsisse credatur.

XXXII.
Verum cum intuitu Regulae Aquisgranensis, et exhortatione Patrum concilii, sed praecipue Ludovici
Pii imperatoris admonitionibus excitati plurimi utriusque sexus canonici vitam regularem excolere coeperint, sic
et eamdem inter Additamenta apponere cogitavimus, sed ejusdem prolixitas prohibuit, et praesertim quia
hodierni canonici regulares illam pro sua vitae asceticae norma agnoscere renuunt, [0412C] quamvis nuper vir
eruditus Eusebius Amort supra laudatus hanc Regulam inter alia Veteris et Novae Disciplinae canonicae
monumenta collocaverit. Quae et in Conciliorum Collectione Labbeana tom. IX, reperitur. Ut autem in hac
Regularum Collectione nihil omittatur, quod ad canonicae vitae cognitionem conducere valet, inter Additamenta
collocavimus antiquam Canonicorum Regulam ex sancti Chrodogangi et Aquisgranensis Regulis collectam, et
forsan auctoritate Ludovici Pii imperatoris per Amalarium ecclesiae Metensis decanum promulgatam, prout in
observatione ad eamdem praevia existimamus. Deinde cum praeviis observationibus exhibemus tres Regulas
12

