testantur. At relictis juvenilibus musis, ut altioribus studiis animum excoleret, relicta patria, primum Lugduni
Batavorum arcanis medicinae artibus aliquo tempore operam dedit. Verum animae medicinam anxius inquirere
cupiens in Gallias secessit, ubi Lutetiae Parisiorum studiis theologicis assidue incubuit. Dum sacrarum
Litterarum [0396A] et sanctorum Patrum dogmata sedulo revolveret, agnitis Protestantium erroribus, ad
gremium orthodoxae et catholicae Ecclesiae Romanae conversus est, apud viros doctos magnam solidae
eruditionis famam adeptus. Tandem Romam vocatus bibliothecae instructissimae Barberinae praeficitur, atque
cardinali Barberino a secretis stetit, a summo pontifice Urbano VIII canonicus basilicae Vaticanae constitutus.

V.
Dum igitur clarissimus Holstenius omnigenae virtutis et doctrinae radios ubique spargeret, summus
pontifex Romanus Innocentius X perspectam habens ejusdem singularem in eruendis antiquitatis monumentis
peritiam, atque in scrutandis veterum sanctorum manuscriptis praeclaram notitiam, illum celeberrimae [0396B]
bibliothecae Vaticanae primarium praefectum ordinavit. Quod etiam summum officium ipsi confirmavit
Alexander VII papa, et ipse doctorum virorum phoenix, puriorisque doctrinae cultor eximius, qui proin
Holstenium nostrum debito honore cumulare voluit. Nam anno 1655 illum ad serenissimam Christinam
Suecorum, Gothorum, et Vandalorum reginam misit legatum, ut ab eadem publicam catholicae fidei
professionem susciperet: quam piissima regina festivo gaudio ad manus ejus emisit in publico nobilium virorum
consessu apud Oenipontum sub solemni sacrae missae sacrificio.

VI.
At reversus Romam Holstenius cum religiosissima regina jam in gremium Ecclesiae catholicae
solemniter [0396C] recepta, cum in perscrutandis antiquitatis Christianae monumentis, et veterum sanctorum
Patrum scriptis colligendis sedulam operam impenderet jam doctis laboribus fractus ad aeternae quietis gaudia
vocatus est IV Nonas Februarii anno 1661, cujus quidem morte respublica litteraria jacturam passa est
irreparabilem. Ante mortem in ecclesia B. Mariae de Anima nationis Germanicae sepulturae sibi locum elegit,
ubi piissimae animae justis persolutis ad perpetuandam tanti viri memoriam eminentissimus cardinalis
Barberinus erigi curavit superbum ex marmore tumulum cum insigni hoc epitaphio, quod memorabilia vitae acta
complectitur.
D. O. M. [0396D] LUCAE HOLSTENIO SAXONI HAMBURGENSI, QUI CLARUS IN GALLIIS,
ROMAE CLARIOR GENTIUM OMNIUM AETATUMQUE HISTORIAS ET ECCLESIAE RES MENTE
COMPLEXUS, DIVERSIS REGIONIBUS PERAGRATIS, DIVERSOS EARUM FINES ET NOMINA
PROBE TENUIT, VARIAS QUOQUE LINGUAS PRAETER GRAECAM LATINAMQUE, QUARUM
SCRIPTORIBUS PLURIMUM LUCIS ATTULIT, ANTIQUAM PHILOSOPHIAM CALLUIT: AB URBANO
VII CANONICATU BASILICAE VATICANAE, AB INNOCENTIO X PRAEFECTURA BIBLIOTHECAE
ORNATUS, AB ALEXANDRO VII SAPIENTER UNUS ELECTUS, UT OCCURRERET SUECORUM
GOTHORUMQUE REGINAE INCOMPARABILI, QUAE MIRAM IN TANTO VIRO SUMMI INGENII
SUMMAEQUE MODESTIAE CONJUNCTIONEM SUSPEXIT ET PRAEDICAVIT: VITAE DENIQUE
LAUDATISSIMAE ET ILLUSTRIUM OPERUM CURSU INTERRUPTO [0397A] EXIMIUS PATRIAE
GERMANIAE AMATOR, PROPUGNATORQUE RELIGIONIS CATHOLICAE OBIIT ANNO AETATIS
SUAE LXV, IV NONAS FEBRUARII ANNO MDCLXI. FRANCISCUS BARBERINUS CARD. S. R. E.
VICE-CANCELL. HAERES EX ASSE AMICO OPTIMO P.

VII.
Inter praestantissima autem hujus clarissimi viri opera, et doctissima veterum monumenta ab ipso
collecta, haud ultimum locum meretur praesens Codex Regularum monasticarum, quem tenebris erutum luci
publicae parabat locupletandum eruditissimis animadversionibus simul ac dissertationibus ad historiam
monasticam illustrandam perquam necessariis, nisi immatura morte praeventus fuisset. Etsi enim hanc veterum
Regularum collectionem non collegerit [0397B] Holstenius, prout ipse fatetur, sed eamdem ab antiquo codice
Coloniensi descriptam a summo pontifice Alexandro VII ad corrigendum susceperit, attamen et illam cum aliis
2

