VI. Ad horam vero orationis dato signo, qui non [0445C] statim praetermisso omni opere quod agit
(quia nihil orationi praeponendum est) paratus fuerit, ab abbate vel praeposito corripiatur: et nisi prostratus
veniam petierit, excommunicetur.
VII. Ad mensam autem specialiter nullus loquatur, nisi qui praeest, vel qui interrogatus fuerit.
VIII. Ad necessaria quaerenda in cellula, bini egrediantur vel terni fratres: et ita illi, quibus creditur,
non qui verbositatem aut gulam sectantur.
IX. Si quis vero extra conscientiam abbatis vel praepositi, qualemcunque locum egressus, gulae vel
[0446A] ebrietati se sociaverit; aut si in proximo transmissus, pro sua levitate vel gula, non statim expedita
necessitate ad cellam redierit, cum in id facinus fuerit detectus, ut canones docent, aut triginta diebus a
communione separetur, aut virgis caesus emendetur.
X. Quod si casu quis frater de cellula ex qualibet scandali causa exire voluerit, nihil penitus nisi
nugalissimo induatur vestimento, et extra communionem infidelis discedat.
XI. Illud quoque statuimus ut abbates omni tempore cum fratribus reficiant: quia eo tempore quo fratres
aut pro negligentia arguere, aut spiritali debent sermone imbuere, absque certa necessitate se removere non
debent. [0446B]
XII. Id etiam pro custodienda fama specialiter statuimus, ut nullus monachus in infirmitate positus
relicto monasterio parentum suorum studio commendetur: quia magis eum saecularium spectaculorum visu aut
auditu pollui censemus, quam ab aegritudine posse purgari.
XIII. Si quis vero monachus furtum fecerit, quod potius sacrilegium dici potest, id censuimus
ordinandum, ut junior virgis caesus tanti criminis reus nunquam officium clericatus excipiat; si vero jam clericus
in id facinus fuerit deprehensus, nominis ipsius dignitate privetur: cui sufficere potest pro actus sui levitate,
impleta poenitentiae satisfactione communio.
XIV. Monachum nisi abbatis sui aut permissu aut [0446C] voluntate ad aliud monasterium
commigrantem, nullus abbas aut suscipere, aut retinere praesumat. Quod si ad districtiorem Regulam non pro
actus sui levitate tendentem abbas suus ipsum ad alterum monasterium transire permiserit, ut inde postea sub
aliqua occasione egredi praesumat, nulla ratione permittimus. Sane si quis post hanc diligentissimam
sanctionem, non observare quae sunt superius comprehensa, praesumpserit, reum se divinitatis pariter et
fraternitatis judicio futurum esse cognoscat.
Explicit Regula a SS. Patribus prolata.
S. MACARII ALEXANDRINI ABBATIS NITRIENSIS.
REGULA AD MONACHOS.
[0445D]
DE S. MACARIO EJUSQUE REGULA VETERUM TESTIMONIA.
Martyrologium Rom. postridie Kal. Jan.
In Theba√Øde commemoratio S. Macarii Alexandrini abbatis.
S. Hieronymus, epistola 23.
Quid ante non plures annos Nitriae gestum sit, referemus. Quidam ex fratribus, parcior magis quam
avarior, centum solidos, quos lina texendo acquisiverat, moriens dereliquit. Initum est inter monachos concilium
(nam in eodem loco circiter quinque millia divisis cellulis habitabant) quid facto opus esset: alii pauperibus
distribuendos; Macarius vero, et Pambo, et Isidorus, et caeteri, quos Patres vocant, sancto in eis loquente Spiritu,
decreverunt infodiendos esse cum eodem, dicentes: Pecunia tua tecum sit in perditionem.
35

