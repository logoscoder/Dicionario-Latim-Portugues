observandam mandaverat piissimus imperator Ludovicus I, licet hucusque in aliquibus monasteriis plures
Regulae simul observatae fuerint. Sic enim ex Vita Ludovici Pii, et ex Aimonio lib. V de Gestis Francorum
instruimur: «Itidemque constituit idem Deo amabilis imperator [0418D] Benedictum abbatem, et cum eo
monachos strenuae per omnia vitae, qui per omnia monachorum euntes redeuntesque monasteria, uniformem
cunctis traderent monasteriis tam viris quam sanctimonialibus feminis morem vivendi secundum Regulam sancti
Benedicti. » Adeoque sanctus Benedictus Anianensis conferendo Regulam sancti Benedicti cum aliis sanctorum
Patrum Regulis, quatenus ex illis uniformem cum eadem doctrinam monstraret, necessario ordinem in Codice
Regularum observatum invertere debuit, sententias et instituta sanctorum Patrum cuilibet capiti Regulae
Benedictinae approprians, quatenus veram Regularum Concordiam conderet. Hinc doctissimus Hugo Menardus
in edendo Concordiam [0419A] Regularum anno 1658 talem Regularum Catalogum contexuit, ut Regulam
sancti Benedicti primo loco posuerit, tanquam principalem, ad quam reliquae reducuntur.

HUGONIS MENARDI Catalogus in sua CONCORDIA REGULARUM observatus. 1. Regula S.
Benedicti. 2. —S. Pachomii. 3. —S. Orsiesii. 4. —Orientalis. 5. —S. Macarii. 6. —Itidem S. Macarii. 7. —SS.
Patrum. 8. —Itidem SS. Patrum. 9. —Itidem SS. Patrum. 10. —S. Basilii. 11. —S. Hieronymi. 12. —S.
Augustini. 13. —S. Cassiani. [0419B] 14. —SS. Stephani et Pauli. 15. —Tarnatensis. 16. —S. Caesarii episcopi.
17. —S. Aureliani episcopi. 18. —S. Ferreoli episcopi. 19. —S. Isidori episcopi. 20. —S. Fructuosi. 21. —
Alterius Fructuosi. 22. —S. Columbani. 23. —S. Donati. 24. —Magistri. 25. —Cujusdam Patris. 26. —Item
cujusdam Patris.

XLI.
Et quidem ex Catalogo Regularum in Concordia observato, omnino apparet, quasdam Regulas ibidem
nominari, quae in ipso Codice non reperiuntur, [0419C] et vicissim: prout cuilibet utrumque Catalogum
conferenti facile patebit. Sic de Regula sancti Cassiani observavit saepe laudatus Menardus illam desumptam
esse ex primis quatuor libris ejusdem sanctissimi abbatis de Institutionibus monasticis, quas proin inter
Additamenta ipsius Codicis Regularum primo loco posuimus; quod autem attinet Regulam sancti Hieronymi hic
nominatam, existimat idem laudatus Menardus, illam nihil aliud esse, nisi epistolam praefixam Regulae sancti
Pachomii, de qua eruditus ille Concordiae Regularum editor loco citato sic loquitur: «Regula sancti Hieronymi
nihil aliud est quam epistola illa, quam praefixit Regulae sancti Pachomii; nam quaedam ex illa Regula hic citata
videre est in eadem epistola, alia vero sapiunt stylum [0419D] sancti Hieronymi, nec discrepant ab Institutis
sancti Pachomii, quae in illa epistola recensentur: quam si integram haberemus, haud dubie in ea omnia
reperirentur, quae hic ex ea proferuntur, maxime cum sanctus Hieronymus nullam scripserit Regulam
monachorum. » Deinde in hac Regularum Concordia citatur tantum una Regula sancti Caesarii, quemadmodum
et una sancti Aureliani, cum tamen omnino constet, unumquemque ex his duobus Arelatensis Ecclesiae episcopis
duas Regulas distinctas scripsisse, unam pro monachis, alteram pro sanctimonialibus feminis, prout ex ipso
Regularum Codice instruimur, ubi binae utriusque episcopi Regulae reperiuntur. Nec sane Regulae sancti
Leandri de distinctione [0420A] Virginum ad sororem Florentinam scriptae mentionem facit, quamvis illa
constans 21 capitulis inter alias sacrarum virginum Regulas in ipso Regularum Codice sit collocata.

XLII.
Hinc mirari non debemus in Regulis monasticis numerandis tantam diversitatem apparere inter
Codicem Regularum earumque Concordiam, praesertim si admittamus auctoris intentionem in condendo utroque
opere fuisse quodammodo dissimilem. Sanctissimus enim abbas Anianensis colligendo sanctorum Patrum
Regulas in unum codicem, id solummodo mente agitasse videtur, ut religiosi viri aeque ac feminae percurrendo
diligenter tot eximia vitae monasticae instituta, per talia monita salutaria, diversis [0420B] temporibus et locis
data, ad arctam disciplinam observandam excitarentur, cum e contra componendo Concordiam Regularum ad id
animo ferebatur, ut monachismi unitatem ab exordio instituti probaret, atque omnium aliarum Regularum
conformitatem cum Regula Benedictina monstraret, quam solam deinceps observandam praeceperat piissimus
imperator, prout supra indicavimus. Cum igitur in Regula Benedictina, quamvis monachis utriusque sexus
adaptata, nulla sacrarum virginum memoria reperiatur; sic facile omittere potuit Regulas illas solis sacris
virginibus praescriptas, etiamsi easdem in ipso Regularum Codice collocaverit.
17

