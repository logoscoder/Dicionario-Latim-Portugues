Idem, cap. 20.
Narravit nobis et Dei servus Paphnutius, praeclari hujus sancti (Macarii) discipulus, quod cum quodam
die sederet in aula sanctus Macarius, etc.
Sanctus Benedictus Anianae abbas hanc ipsam et sequentes duas Regulas aliquoties in Concordia
Regularum laudat, easque indiscriminatim communi appellatione Regulas Patrum vocat.
Smaragdus quoque abbas multa ex iisdem ad Regulam sancti Benedicti affert, et antiquos monachorum
Patres earumdem auctores citat.
[0435A]
OBSERVATIO CRITICA IN REGULAM SEQUENTEM.
Haec quidem Regula quatuor illis sanctis abbatibus supranominatis inscribitur, cum tamen ad ejusdem
calcem haec verba legantur: Explicit Regula Patrum abbatum XXXVIII. Quae quidem verba, prout in impressis
sic et in manuscriptis reperiuntur, omnino denotant hanc Regulam compositam fuisse in congregatione plurium
abbatum, qui in unum congregati ardentissimis precibus Deum rogabant, ut Spiritum suum mitteret ad illos
instruendos, qualiter monachorum conversationem rite dirigerent, atque sanctam vitae monasticae Regulam
ordinare et statuere possent, prout ex ipsius Regulae praefatione instruimur. Cum vero inter omnes praesentes
majori sanctitatis fama floruerint praenominati abbates, sic et eorum quatuor piissimis sancitis acquieverunt et
reliqui; quod exinde composita sit haec Regula, complectens vera praecepta moralia ad recipiendos novos
monachos necessaria, et jam receptis instruendis adaptata; praesertim circa jejunandi modum et laborem
manuum, nec non circa praestandam debitam superioribus obedientiam, atque exhibendum aegrotis necessarium
auxilium. Et quidem prima tria praecepta composuit sanctus Serapion, quatuor sequentia abbas Macarius, alia
quatuor sunt abbatis Paphnutii, et ultima quatuor abbas Macarius secundus.
[0435B]
INCIPIUNT CAPITULA
Regulae monachorum vel Deum timentium pro discipulorum eruditione, id est,
Serapionis, Macarii, Paphnutii, et alterius Macarii, et aliorum XXXIV. [0435B]
1. Praefatio. 2. Serapion dixit, de prima conjunctione coenobitarum. 3. Idem ipse, de unanimitate, et
jucunditate fratrum. 4. Qui supra, de abbate et quomodo ei obediant monachi. 5. Macarius dixit, qualiter
spirituale exercitium ab his, qui praesunt, Patribus teneatur. 6. Idem ipse, ut in oratione astantibus nullus sine
praecepto Patris psalmum imponat. 7. Idem ipse, quomodo examinentur, qui ex saeculo convertuntur. 8. Idem
ipse, qualiter peregrini hospites suscipiantur. [0436A] 9. Paphnutius dixit, qualiter jejuniorum ordo teneatur. 10.
Item ipse, qualiter debent fratres operari. 11. Item qui supra, qualiter infirmitas vel possibilitas corporum ab eo
qui praeest Patre consideretur. 12. Item ipse, qualiter officiis se fratres praeveniant. 13. Alius Macarius dixit,
qualiter inter se monasteria pacem firmam obtineant. 14. Idemque, qualiter clerici hospites suscipiendi sunt in
monasterio. 15. Qualiter culpae singulorum emendentur. 16. Ut sine personarum acceptione aequaliter judicetur.
Expliciunt Capitula.
[0435C]
INCIPIT REGULA SANCTORUM SERAPIONIS, MACARII, PAPHNUTII ET ALTERIUS

CAP. I. Praefatio.
Sedentibus nobis in unum consilio saluberrimo, cum prece Dominum nostrum rogavimus, ut nobis
distribueret Spiritum sanctum, qui nos instrueret, qualiter fratrum conversationem, vel Regulam vitae ordinare
possimus. [0435B]
28

