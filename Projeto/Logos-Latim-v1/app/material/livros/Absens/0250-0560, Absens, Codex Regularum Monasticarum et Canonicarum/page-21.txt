XV. Ne frangas jejunium feria quarta et sexta, nisi ob gravem morbum.
XVI. Ne murmures in opere manuum tuarum: nec improperes alicui ulla de causa.
XVII. Si adieris aliquem fratrem, ne diu moreris in domicilio ejus.
XVIII. Ne loquaris in ecclesia; nec resideas in exedris monasterii.
XIX. Non jurato penitus vel veritatem vel dubium.
XX. Ne petas ecclesiam ad quam congregantur [0425D] homines. Eroga eleemosynam quantum potes.
Ne sepelias mortuum in ecclesia.
XXI. Ne facias convivia; nec ad symposium vocatus accedas.
XXII. Addisce quotidie disciplinam a senioribus; nec ullum aggrediaris opus, nisi consulto Patre
monasterii.
XXIII. Cum abis ad hauriendam aquam, interim dum iter conficis, lege quantum potes.
XXIV. Si erogaveris eleemosynam, ne ostentes illam. Si adfueris aliquo in loco, ubi erogatur
eleemosyna, comede et gratias age Deo.
XXV. Contristare noctu diuque pro peccato tuo. Esto devinctus in cuculla tua, et in tunica tua noctu
[0426A] atque die. Accende lampadem tuam oleo oculorum tuorum, nempe lacrymis. Si pietatis actus edideris,
ne glorieris. Ne dimittas quemquam, qui quaerit Christum. Ne propales cogitationes tuas cunctis hominibus, sed
solum iis qui possunt salvare animam tuam.
XXVI. Si abieris ad messem, ne moreris, sed cito revertere ad monasterium.
XXVII. Ne induas vestimenta, quibus extollaris. Ne ostentes vocem tuam, nisi in oratione praecepta.
Ora in domo tua, antequam venias ad ecclesiam.
XXVIII. Mortifica temetipsum quotidie.
XXIX. Ne improperes cuiquam causa dolorum et afflictionum quas patitur.
XXX. Ne glorieris, neque rideas omnino. Da [0426B] operam ut lugeas ob peccatum tuum, sicut luget
is penes quem aliquis mortuus est. Fac quantum potes ut glorificetur Pater tuus qui est in coelis.
XXXI. Corrige filium tuum, nec parcas damnatio enim illius a te exigetur.
XXXII. Ne comedas ad satietatem; ne dormias, nisi parum et moderate, et venient ad te angeli.
XXXIII. Cum oraveris et memor fueris Dei, fac tibi indumenta tua sint alae, et evolabis super mare
igneum.
XXXIV. Visita aegrotos et infirmos, et imple mensuras seu vasa eorum aqua.
XXXV. Ne pugnes lingua. Ita te praesta, ut benedicant [0426C] te omnes. Et Dominus Jesus Christus
opem nobis afferat ad operandum secundum ipsius beneplacitum: cui gloria cum Patre suo, et Spiritu suo sancto
in saeculum. Amen.
Quae sequuntur, habentur in alio exemplari.
XXXVI. Coge teipsum in opere manuum tuarum, et timor Domini inhabitabit in te.
XXXVII. Si conspexeris fratrem aliquem perpetrantem peccatum non ad mortem, ne contemnas et
despicias, neque condemnes illum: incides quippe in manum inimicorum tuorum.
21

