XLVI. Praefer fratres tuos in omnibus, et si quis amicus praestiterit tibi honores, dicito: Propter vos hos
mihi praestitit honores; neque gustes quidquam absque sociis.
XLVII. Mutuo aliquid a te postulanti ne deneges.
XLVIII. Ne frequentius corde verses memoriam eorum, quos propter Dei charitatem deseruisti; sed
mortis et damnationis memento, et quod nullus illorum eo tempore tibi opem ferre poterit.
XLIX. Si dum sederis in cella tua, memineris quod aliquis tibi male fecerit, surge statim, et ora
[0432B] pro illo in corde tuo, ut parcat illi Deus; ita enim passio quam ejus causa patieris, evanescit.
L. Si corpus Christi sumere velis, cave ne cordi tuo ira aut odium insit contra quempiam: et si quem
adversus te iratum noveris, pete ab illo prius veniam, quemadmodum praecepit Dominus noster (Matth. V).
LI. Si oppugnatus fueris noctu a libidine, cave ne cogitatione repetas species illas interdiu, ne
delectatione coinquinetur cor tuum; sed prosterne te coram Deo, et ipse miserebitur tui: novit quippe
infirmitatem hominum.
LII. Si operam dederis nimio jejunio et continuae orationi, ne fidas quod haec te salvabunt; sed confide
quod Deus miserebitur afflictioni corporis tui, et [0432C] infirmitati tuae opitulabitur.
LIII. Si morbo correptus fueris, ne taedeat te et deficiat spiritus tuus; sed gratias age Deo, quod de tuo
emolumento sit sollicitus.
LIV. Dum habitas in cella tua, constitue cibo tuo praefinitam mensuram, et statutum tempus, et ne
praetereas illud; et da corpori tuo quantum indiget, ut valeat orare et colere Deum. Si vero oblatus tibi fuerit extra
cellam tuam delicatus cibus, ne ad satietatem ex illo sumas, ut cito reverti valeas ad cellam tuam.
LV. Si severint in te diaboli laborem quem ferre non valeas, ne acceptes ab eis; quoniam occupant cor
hominis quibusdam rebus quas superare non valet, ut taedio illum afficiant et deludant. Omnia [0432D] sane
eorum negotia sunt sine mensura ac sine ordine.
LVI. Comede semel in die, sed non ad satietatem. Praebe corpori tuo quantum indiget, juxta exigentiam
naturae.
LVII. Mediam noctem ad invigilandum orationi decerne, alteram vero medietatem requiei corporis tui.
Antequam autem cubitum eas, vigila per duas horas in oratione et laudibus, tum corpori tuo da requiem. Si
pigretur corpus tuum, dum ad orationem surgendum est, dicito illi: Visne requiem capere hoc tempore, deinde
abire ad longum supplicium? Nonne praestat ut parum hic labores, tum requiescas illic cum sanctis in aeternum?
Tunc enim statim [0433A] recedit a te pigritia, et adveniet tibi divinum auxilium.
LVIII. Cum monachatus institutum amplexus fueris, manumitte servum tuum; qui, si monachatum
sequi velit, ne permittas ut habitet tecum.
LIX. Si abieris ad vendendum opus manuum tuarum, ne disceptes de pretio, ut saeculares. Idem quoque
praestabis, si quid emas. Inopiam rerum Deo te propinquum facere scias.
LX. Si deposuerit apud te frater quispiam vas, illoque indigueris, ne tangas illud, nisi ipso consulto.
LXI. Si quis frater rogaverit ut illi aliquid emas dum peregrinaris, facito; si autem fratres fuerint tecum,
sit in praesentia eorum. [0433B]
LXII. Si quid tibi mutuo datum fuerit, restitue illud cum eo fueris usus; nec detineas illud, donec abs te
repetatur; et si quid illius fractum, resarcito. Si quid mutuo alicui dedisti, ne repetas illud, si noveris illum non
posse restituere, praesertim si illo tibi opus non fuerit.
LXIII. Si egressus jam a cella tua, postea repetis illum, et invenies aliquem fratrem jam ibi habitare,
quaere tibi aliam; et cave ne illum inde expellas, ne contra te irascatur Deus. At si ipse sponte illam relinquere
voluerit, jam justificatus es; si autem acceperit aliquid ex ejus supellectile, ne requiras id ab illo. [0434A]
26

