vel augere praetenderemus, cum vir clarissimus exerte asserat, se Regulas ita coordinatas ad fidem codicis
Coloniensis edidisse, nec timeat affirmare, eumdem esse Codicem, quem sanctus Benedictus Anianensis
collegerat. Nihil ergo immutatum est, sed codex Holstenianus quoad omnia etiam minutissima integer prodiit, ut
ille a Ludovico Billaine praenotato anno typis est impressus. Quod ante quamlibet Regulam praemissa sit
quaedam Observatio critica, hoc nullatenus integritati codicis obesse potest, sed potius ad majorem splendorem
conducit, prout ad easdem Regulas praemisit Holstenius testimonia veterum Patrum de cujuscunque Regulae
legislatore, [0422B] quae tamen in veteri ms. non reperit, ex quo Codicem Regularum exscripsit. Nec sane
magni refert, quod in hac nova editione Materiam Dissertationis Prooemialis alio ordine referamus; hoc quippe
haud alio fine factum est, nisi ut clarius mens primi editoris innotescat, qui praematura morte surreptus hoc
prooemium non condidit, sed aliud magis elaboratum meditabatur, prout supra praenotavimus ex clarissimo
Mabillonio, asserentes hoc prooemium ex posthumis Holstenii schedis Leonem Allatium composuisse.

XLVII.
Quod autem Observationes ante quamlibet Regulam praemissas attinet, et illas quodammodo
necessarias duximus, ut per easdem cujuslibet Regulae [0422C] vera ratio pateat, et sub uno obtutu dubia circa
Regularum legislatores obvenientia, dissolvantur. Hinc et Observationes criticas nominavimus. Si quis enim
artem criticam sano sensu consideret, tunc praefatas observationes vere criticas agnoscere debet, cum de qualibet
Regula ejusque auctore justum et aequum judicium proferant, de eruditissimis rerum religiosarum scriptoribus,
Mabillonio, Calmeto, et Edmundo Martene desumptum. Non enim eo consilio observationes exaravimus, ut
censoris officium usurparemus, sed solummodo aliorum doctorum judicia proferre voluimus, ut ex rebus illis sua
antiquitate obscuris veritas magis elucescat. Non diffitemur, in his observationibus quaedam scitu digna omissa,
non studio, sed ex quadam illarum rerum ignorantia, [0422D] quae tamen facile suppleri possunt ex iis, quae
doctissimus Menardus praemisit ad Concordiam Regularum, quod eximium opus ad manus meas non pervenit,
nisi post jam impressas observationes criticas.
CODICIS REGULARUM PARS PRIMA,
SS. PATRUM ORIENTALIUM REGULAE AD MONACHOS.
S. ANTONII ABBATIS REGULA AD MONACHOS.
[0423A]
DE S. ANTONIO ABBATE VETERUM QUAEDAM TESTIMONIA.
Martyrol. Rom. ad diem 17 Januarii.
In Thebaide, sancti Antonii abbatis, qui multorum monachorum pater, vita et miraculis praeclarissimus
vixit: cujus gesta sanctus Athanasius insigni volumine prosecutus est.
S. Hieronymus, de illustr. Script. , cap. 88.
Antonius monachus, cujus Vitam Athanasius Alexandrinae urbis episcopus insigni volumine
prosecutus est, misit Aegyptiace ad diversa monasteria apostolici sensus sermonisque epistolas septem quae in
Graecam linguam translatae sunt; quarum praecipua est ad Arsenoitas. Floruit Constantino et filiis ejus
regnantibus. Vixit anno 105.
S. Athanasius in Vita S. Antonii, cap. 15, interprete Evagrio.
Quadam die cum sanctus Antonius a congregatis fratribus rogaretur, ut eis institutoria largiretur
praecepta, cum prophetica fiducia exaltans vocem aiebat: Ad omnem quidem mandatorum disciplinam
Scripturas posse sufficere, etc.
[0423C] {main}
OBSERVATIO CRITICA IN REGULAM SEQUENTEM.

19

