23. Huic innovationi, cui complures obstiterunt, adhaesit praesertim C. Guyetus, qui et ipse alios hymnos ecclesiarum proprios emendavit. Saeculis
vero recentioribus alii non pauci hymnorum compositores additi sunt, praesertim in Gallia, quorum tamen opera, etsi hic atque illic in peculiaribus
breviariis, non in universali breviario Romano sunt locum adepta.
24. In hoc autem hymnis veteribus novi sunt adiecti, novis in liturgia celebrationibus accedentibus. Neque defuerunt qui venustos versus
conficerent, etsi tenore ac sapore ab antiquis diversos: inter quos ipse Summus Pontifex Leo XIII et recentes numerandi sunt S. Rituum
Congregationis hymnographi.
25. Tam vetustum sacrumque thesaurum, cui comparando diu allaboraverunt plurimorum variorumque virorum acumen ingenii, cordis religio, ardor
poeticus, artis amor et sensus, iure meritoque diligit atque custodit Ecclesia, rite agnoscens et suas esse has divitias pretiosas et valde posse iis
plebem Dei iuvari ac foveri ad Dominum in laetitia atque sanctitate laudandum.
6

C - De pristinae formae restitutione
a) De textu reddendo

26. Quod praecipit Constitutio, nempe ut "hymni, quantum expedire videtur, ad pristinam formam restituantur", hoc probe respondet diuturno
liturgiae atque rei litterariae cultorum desiderio, qui aegre ferebant, tum solito detrimento quod usus affert, tum praecipue recognitione illa
Urbaniana, multos breviarii hymnos primigenam formam in verbis et in ipsis sententiis amisisse. Equidem hodierna criticae artis eruditio postulabat,
ut etiam haec praeclara christianae poeseos documenta ad puritatem suae originis redderentur.
27. Cui muneri obeundo favebant complura opera quae, praesertim a superiore saeculo ad dies nostros, cum singulorum auctorum poemata, tum
hymnorum plus minusve copiosorum collectiones iuxta normam criticam exhibebant. Memorare hic satis sit, quamvis defectibus non careant,
Analecta hymnica edita a J. M. Dreves, C. Blume, H. M. Bannister.
b) De necessariis mutationibus

28. Res tamen, quae facilis quodammodo videbatur, suis non erat difficultatibus destituta. Hymni enim liturgici, de quibus nobis erat agendum,
tractandi non sunt quatenus textus litterarii aulis academicis destinati aut com-mentariis philologicis vel aestheticis subiciendi, sed quatenus
breviario inserti, ut electissima fiant orationis, cantus, elevationis in Dominum instrumenta.
29. Ex quo manifeste patet non posse quoad eos normam de critica "formae restitutione" tam rigide ac severe intellegi et servari, ut nullam omnino
sinat mutationem, ne levem quidem, ubi practica orationis vel cantus vel ipsius doctrinae theologicae ratio hoc requirat. Neque iustum hoc aut
rationabile videtur, quod, ne ulla fiat immutatio, tota stropha, aut fortasse totus hymnus expungatur. Quot gemmae hoc principio concesso perirent!
Quin immo, nullus fere hymnus esset qui non cogeretur discedere vel aliquam sui partem amittere.
30. Neque ita recidimus in defectum illum qui Urbanianis correctoribus exprobratur. Illi enim in hoc defecerunt, quod opinionibus humanisticis
impulsi, textus frequentissime ac fere omnes deturbaverunt ut ad leges metricas ac prosodicas reducerent, hymnosque rhythmicos non rite
iudicantes omnino spreverunt. Nunc vero, textus pristinos plurimi facientes maximaque sedulitate servantes, aliquid hic vel illic mutare, invertere,
substituere audemus, quando legitima vere ratio expostulare videtur.
Haec autem, iuxta humilem sententiam nostram, in iis potissimum casibus apparet:
31. α) quando rigor theologicus exigit: ex. gr. (Maria) verbo creavit Filium (cf. n. 73);
32. β) item quando id requirit veritas historica, ut cum ad diem natalem alicuius sancti refertur hymnus, qui nunc alio die dicitur; ex. gr. Hac
(festivitate) Benedictus aurea ... ad regna conscendit pater (cf. n. 264) ;
33. γ) quando quaedam nostris temporibus iam non conveniunt: ex. gr. stropha Gentem auferte perfidam / credentium de finibus (cf. n. 250) ;
34. δ) quando hodiernus sensus psychologicus a quibusdam locutionibus in liturgia refugit: ex. gr. nos haedis iungat foetidis (cf. n. 18); o
principissae caelicae (cf. n. 187);
35. ε) quando rhythmus et accentus, praesertim in cantu cui rite iam assueti sumus, aspere aures nostras offendunt: ex. gr. redempta plebs
captívata (cf. n. 100); urbs beata Ierusálem (cf. n. 143);
36. ζ) quando deficiunt vel superabundant in versu syllabae: ex. gr. Rex aeterne Domine (cf. n. 103); Benedicta caeli nuntio (cf. n. 147); vel asperae
elisiones per ecthlipsim habentur: ex. gr. aram ante ipsam simplices (cf. n. 227);
37. η) quando demum exigit necessaria vel maior perspicuitas versuum aut locutionum : ex. gr. Quiddamque paenitentiae / da ferre, quamvis
grandium / maiore tuo munere / quod demptio sit criminum (cf. n. 92).
38. Ut patet, tales mutationes quam minimae proponuntur in textibus auctorum magni nominis, magis in hymnis anonymis. Si quid vero
abundantius in iis esse videatur, recolat optimus lector nunc agi de mutationibus proponendis, quae tunc reapse inserentur cum probatae fuerint et
acceptae.
c) De stropharum expunctione, divisione, compactione

39. Quae diximus, pertinent etiam ad omissionem quam necessariam quandoque vel opportunam duximus unius aut plurium stropharum quae
videbantur vacuae, vel tantum genericae, vel nimis ab hodierno gustu difformes.
40. Adde quod brevitati semper consulere debuimus; saepissime enim et instanter a nobis undique petitum est ne longi manerent aut inveherentur
hymni. Quare, ubi concinnitas vel poetica "organicitas" compositionis non vetabat, etiam brevitatis gratia strophas minoris momenti suppressimus,
aut duas (si res ferebat) in unam contraximus.
41. Divisionem quoque stropharum item, sed raro, concessimus, cum nimia carminis longitudo id postulabat neque litteraria eiusdem unitas
prohibebat.
42. Rarissime vero "centonizationi" indulsimus; aliquanto autem amplius ea usi sumus solum quoad strophas celeberrimi iubili Dulcis Iesu memoria,
et quoad versus quosdam Prudentii, quorum alios iam ita compactos in quibusdam hymnis invenimus, alios noviter compegimus, ne tam pulchrae
gemmae, in longissimis carminibus passim dispersae, breviario abessent.
43. Ceterum haec omnia, quae circa formam pristinam recte restituendam animadvertimus, sapienter praevidet ac providet, ni fallimur, ipsa
Constitutio, cum addit, uti legimus, "quantum expedire videtur". Neque abs re erit adicere experientia nos hoc didicisse, quod multi atque ii
doctissimi viri, criticae severaeque restitutioni merito adhaerentes, visis tamen schematibus ac propositionibus nostris, de mutationibus sincere
convenerunt, quin etiam ultro alias suggesserunt.
7

D - De iis "quae mythologiam sapiunt aut christianae pietati minus congruunt"

44. Nullum dubium quin haec demenda vel mutanda sint. Non multa vero ipsa sunt, sive in hymnis qui nunc in breviario Romano exstant, sive in iis
qui modo proponuntur. Agitur praesertim de vocabulo Olympus; rarius de aliis, ut sunt Styx, Avernus, Numen, etc.
45. Idem dicendum de verbis vel sententiis christianae pietati complurium fidelium parum consentaneis: ex. gr. ne polluantur corpora (cf. n. 64);
etc.
46. Attendatur autem quantum haec Constitutionis animadversio ea confirmet quae de necessariis vel congruis immutationibus iam exposuimus.
8

E - De aliis recipiendis hymnis

47. Cum Constitutio addit: "Recipiantur quoque, pro opportunitate, alii qui in hymnorum thesauro inveniuntur", maximi momenti novitatem inducit,
quam et liturgistae et eruditi et populus universus christianus omnino Patribus laudi dabunt. Ingens enim ac pretiosus thesaurus est hymnorum qui et
venustatem possit Ecclesiae circumamictae varietatibus demonstrare, et animorum pietatem diversis fontibus irrorare. Cur tantae divitiae
permaneant inutiles doctorumque solum studiis coartatae? Cur Ambrosii, Prudentii aliorumque etiam anonymorum voces poetarum non hodie quoque
in ore populi nostri resonent ad Dominum celebrandum?
48. Praecepto igitur Constitutionis obtemperantes, ampla collectionum volumina alacriter exquisivimus, unde alios delibaremus hymnos. Haec
autem in iis seligendis secuti sumus iudicia: ut ipsi essent ratione poetica vere nobiles ac digni, theologice orthodoxi, pietatis devotionem excitantes,
sensui huius aetatis conformes, cantui apprime idonei.

3

