1

INTRODUCTIO
3

2
I
DE CONSTITUTIONIS PRAECEPTO CIRCA HYMNOS EXSEQUENDO

Constitutio «Sacrosanctum Concilium» de sacra Liturgia, art. 93, haec praecipit: « Hymni, quantum expedire videtur, ad pristinam formam
restituantur, iis demptis vel mutatis quae mythologiam sapiunt aut christianae pietati minus congruunt. Recipiantur quoque, pro opportunitate, alii
qui in hymnorum thesauro inveniuntur".
4

A - De hymnorum natura

1. Hoc praescripto Concilium Vaticanum II supponit in primis atque confirmat hymnos in nova Breviarii ordinatione esse servandos.
2. Neque mirandum. Hymni enim, quippe qui in lyricorum ordine carminum locum teneant egregium, vi potiuntur optima ut affectus exprimant vel
excitent animorum, ita ut quae mens de Deo divinisque rebus rite cogitat, pietas in poeticam celebrationem convertat, quae vero commota corda
versibus modisque proferunt, et veritatem intellectui magis pandant et devotionem religionis augeant.
3. Quandoquidem "cantare amantis est", ipse quoque amor in Deum cantum suscitai vehementer; unde fit ut singulorum animi, maxime vero
fidelium in unum collectorum, summopere gaudeant carminibus cantui musicaeque aptis Dominum collaudare, ipsum supplices deprecari, eius
mirifica commentari mysteria, Virginis Matris sanctorumque omnium extollere gesta ac postulare suffragia.
4. Conditi ab hominibus, hymni etiam in Opere Dei psalmis misti sunt canticisque divinitus inspiratis, non quidem ut illis pares efficerentur, sed ut
verbis quae de caelis missa erant mortalibus decantanda, humilis quaedam ipsi evaderent et grata responsio, quae de terra ad caelos cantibus
resiliret.
5. Hanc hymnorum efficacitatem in sensus animi erga Dominum erigendos, hanc eorum dulcedinem qua plurimum Dei populo iure probantur,
operatur etiam et auget litteraria venustas qua complures ex iis, saltem qui usui sunt ascripti liturgico, omnium peritorum iudicio sunt induti.
6. Neque illud praetereundum est eorum officium, quo uniuscuiusque Horae canonicae vel mysterii individuam specialemque notam statim et
expresse exhibent, iustamque singulis celebrationibus condicionem mentium cordiumque suppeditant.
7. Inde patefìt cur ipsi locum teneant iam longissima traditione stabilem in laudis sacrificio persolvendo; quem Patres Concilii, zelo ducti et
experientia pastorali, sollemniter firmaverunt.
5

B - Brevis conspectus historicus

8. Quod gentiles, ac praesertim Graeci et Romani, in suorum honorem deorum hymnodicis erant cantibus prosecuti; quod tanto sanctius elatiusque
populus Hebraeus gesserat in laudem Dei vivi et veri, hoc et egerunt christiani iam aevo apostolico, quos Paulus inducit "psalmis, hymnis et canticis
spiritualibus, in gratia cantantes... Deo" (Col. 3, 16; Eph. 5, 19).
9. Etsi distincte designare non valemus quid sit "carmen" illud quod Plinius (Ep. X, 96) aiebat christianos "Christo quasi Deo dicere secum invicem",
hoc tamen certum est, quod praeter cantica neotestamentaria, alia quoque satis cito invecta sunt hominum ingenio comparata, inter quae magnam
doxologiam memorare sufficiat Δόξα εν 'υψίστοις, et hymnum Φως 'ιλαρόν, in quo imago Ioannis de Christo-Luce primum fortasse inter tales textus
invenitur, optimam longamque in hymnodia occidentali adeptura fortunam.
10. Neque id omittendum, quod carminibus fundendis ac diffundendis incrementum dedit anxius haereticorum usus, cui et orthodoxi respondentes
aliquantulum adhaeserunt: verbis enim illis populus delectabatur et simul doctrinis imbuebatur vulgatis. Qua ratione ductus, etiam Augustinus
abecedarium Psalmum contra partem Donati composuit.
11. De hymnorum liturgico usu in Oriente non plurimi quidem textus, sed complura exstant testimonia. In Occidente vero primus videtur exhibere
testimonia Tertullianus, quorum praecipuum nobis est illud (De spectac., 39): "ut quisque de scripturis sanctis vel de proprio ingenio potest,
provocatur in medio Deo canere".
12. At primus, quem in comperto habemus hymnos de industria composuisse ut a populo, more Orientalium, in Dei laudem canerentur, Hilarius
Pictaviensis fuit, cuius tamen poetici partus fere omnes perierunt, neque videntur multum ad plebis usum aut ad posteriorum hymnorum
procreationem valuisse.
13. Maximopere vero valuit Ambrosius Mediolanensis, qui primus exemplar carminis strophis concinne exaratis effinxit, quod a populo facile
intellegeretur et delectabiliter caneretur, ac simul esset sententiarum nobilitate, ob-servantia metri, devotionis pietate conspicuum. Hymnorum eius
tam secunda merito fortuna ac lata propagatio fuit, ut plurimi ad eius formarti statim et postea compositi sint et summatim "ambrosiani" ipsius ex
nomine nuncupati.
14. Splendorem praeterea sacris carminibus tunc ac superveniente aetate addiderunt versuum conditores illustres, praecipue Prudentius, quem
omnes agnoscunt christianorum veterum poetarum principem, Sedulius, Ennodius, Venantius Fortunatus, qui metrorum quoque diversitatem
structurasque varias induxerunt.
15. Usus tamen hymnorum in liturgia non ubique eodem tenore viguit; quin immo hic atque illic, praesertim in Hispania, vim obsistentium debuit
sustinere; in ipsis basilicis Urbis sero, circa saeculum XII, invalescere potuit.
16. Propagatio vero numquam desiit, ope praesertim monachorum. Regulae enim Caesarii et Aureliani, potissimum vero Regula Benedicti, cuius
observatio totam fere occupaverat Europam, hymnos ad Opus Dei praecipiebant; praeceptum autem novis producendis favebat; unde factum est ut
mira in coenobiis creatio carminum effloresceret indeque in ecclesias promanaret.
17. Neque solum in Italia et in Gallia, sed etiam in Hibernia cultus hymnorum viguit, in Hispania, ubi in liturgiam propriam sunt illati, et apud AnglosSaxones, inter quos Beda eminet.
18. Renovatio autem, quam vocant, Carolina, ope praesertim Alcuini, Pauli Diaconi, Paulini Aquileiensis, Theodulfi, Rabani Mauri, novum addidit
incrementum, ad morem sane veterum auctorum stilum reducens. Neque tamen progressio per eam impedita est aliarum formarum quae rhythmo
magis quam metro iamdiu serviebant, quaeque infinitam varietatem invexerunt eorum carminum quae "sequentiae" appellantur. Quae quidem, sine
certa regula prius quodammodo procedentes, ut apud Notkerum, ad eam tandem regularem structuram pervenerunt quam in Adamo de S. Victore
aliisque compluribus aevi medii hymnographis admiramur perfectam, illo saepissime praeditam consonantiae elemento, quod vulgarium usui
carminum maxime congruebat.
19. Incredibile dictu est quanto vigore aetas media, traditioni insistens ac libertati simul favens, hymnos protulerit, accedentibus ad veteres
monachos recentibus Mendicantium ordinibus. At si non pauci ex illis fervore pietatis, sensuum simplicitate et stili saepe elegantia sunt insignes, ut
apud Petrum Damiani, Alfanum Salernitanum, Thomam Aquinatem, etc., fatendum sane est plurimos esse vi poetica destitutos vel vacuis artificiis
nimium indulgere.
20. Ii vero qui in liturgia Romana, iam fere omnibus communi, sedem habebant, digni paene omnes et opportuni aestimandi erant. Quod non
accipiendum visum est viris illis litteratis qui saeculis XV ac XVI summo sunt incensi ardore in antiquorum auctorum elegantiam resumendam.
"Barbarizare" ab iis dicti sunt tot hymni quos longo saeculorum decursu docti homines devotusque populus in Ecclesia consueverant decantare.
Emendatio postulabatur, atque tanti muneris officium commissum est Zachariae Ferreri, qui hymnos paravit et edidit (a. 1523) tam arguenda ratione
ethnicismum olentes, ut nullum successum sint recte ac merito consecuti.
21. Parum vero hymnis nocuit breviarium Quignonianum; quin etiam Pianum, a. 1568 editum, fere omnes veteres retinuit, ita ut ipsum dici possit
quoad hymnos simile magis esse breviariis manu scriptis saeculorum XIII et XIV, quam breviariis initio saeculi XVI excusis. Parum quoque
immutationum induxit emendatio quae in breviario a. 1602 est effecta.
22. At vehementissima orta est perturbatio sub Urbano VIII, quo iubente, moderante et operis quoque socio, docti viri F. Strada, T. Galluzzi, H.
Petrucci et M. Sarbiewski in totius hymnarii correctionem incubuerunt, quae, humanistarum praeiudicatis opinionibus nimium innixa, saepe facta est
depravatio. Non facile quidem contra eos lapides sunt iactandi; neque ex toto est illi adhaerendum effato "Accessit latinitas, recessit pietas", cura
quaedam in ipsis emendatis hymnis, nunc quoque exstantibus in breviario Romano, sint feliciter inventa et eleganter expressa. Negari tamen nequit
iniuriam compluribus ac venerandis carminibus esse illatam, nimiis immutationibus absque necessitate solaque metrorum sollicitudine introductis.

2

