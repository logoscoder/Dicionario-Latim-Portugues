Latinitas canonica magis ad Ecclesiae leges intendit, quas in Codicem Iuris Canonici
[25.I.1983 cum correctionibus: AAS LXXV 22.IX.1983 (Appendix)] antiquitas christiana collegit.
Huiusmodi sacrae disciplinae leges in catholica Ecclesia induunt naturam sive primatialem Romani
Pontificis sive collegialem Episcopatus universi, inque canones sunt congesti ut ordini in ecclesiali
societate faverent vel eundem gignerent. A ceteris Latinitatis formis distinguitur brevitate ac
proprietate sermonis, non ad eum finem tamen ut christifidelium fides, charismata, caritas
substituantur frigidis mandatis sed potius ut ordinatam atque ad temporis adiuncta accommodatam
praebeant progressionem sive ecclesialis societatis sive singulorum christifidelium.
Sermo igitur canonisticus, qui compendium ac syntesis esse videtur ispius doctrinae
Ecclesiae in re theologica, morali, liturgica, est simplex et nitidus atque, ut res ipsa postulat,
proprius ac perspicuus ex temperata elegantia: ''Inde a primevae Ecclesiae temporibus mos fuit
sacros canones in unum colligere, ut eorum scientia et usus et observantia faciliores evaderent,
praesertim sacris ministris, quippe cum nulli sacerdotum suos liceat canones ignorare, iuxta
Caelestini papae epistulam [Coelestinus, Ep. ad episc. Apuliae et Calab., 21.VII.429: Mansi 4,469]
cumque ignorantia mater cunctorum errorum maxime in sacerdotibus Dei evadat, ut invenitur in
praefatione Codicis Iuris Canonici (Praef., 26).
Vir doctus Springhetti Latinitatis canonicae fontes edidit et canonicae Latinitatis naturam
definivit, vel potius descripsit. Lingua Latina Medii Aevi varia est ornatu et colore, verborum
delectu et sensu, pro aetate et regione qua usurpata est, pro re vel disciplina sacra aut profana iam in
suo genere definita aut nova neque in sua natura bene contituta, pro varietate fontium externique
influxus et elaborationis, prout denique est vel omnibus destinata et in usu vel peculiari ratione in
angusto hominum coetu exculta et usurpata. Ita specialis quaedam lingua habetur Latinitas
philosophiae scholasticae in schola et pro schola elaborata auxilio linguae aristotelicae, abstracta et
artificiosa, maxime propria ac definita in notionibus enuntiandis, flexibilis ac libera in
constructionibus syntacticis, mire fecunda in derivandis componendisque vocabulis et aptissima ad
philosophandum, adeo ut et recentiori philosophiae et disciplinis philologicis vel proprias mutuet
voces vel normas extet in novis confingendis.
Item ius canonicum Theologiae per saecula commixtum est et cum iure Romano coniunctum
et excultum. In Conciliorum canonibus documentisque Pontificum exprimitur et in Collectionibus
lento gressu in systema ordinatum est. Sed postea ab iure Romano et sacra Theologia seiunctum est
et in propriam disciplinam constitutum. Glossis igitur commentariisque in scholis et illustratum est
et novis auctum in dies iuridicis institutis. Nil mirum ergo quod tantis vicissitudinibus et litterariae
elaborationis ratione urgentibus, lexicon confixerit magna ex parte proprium, formas litterarias
elaborationi et usui accomodatas, stilum etiam seu ornatum proprium, qui ''stilus (linguae) Curiae
Romanae appellatur''.
Quam Canonicam Latinitatem d.v. Gravina laudibus extollit, quippe quae arcana
iurisprudentiae detegat et sententias Iuriconsultorum declaret, germanis vocibus et abstrusioribus
confectas, neque minus emendata' existimanda est quam elegans classica, cum radices Romano Iuri
innitantur et per saecula varias linguae Latinae fortunas experta sit. More Romanorum Imperatorum
Pontifices pluralis maiestatis formam usurpavere in decretis: decrevimus, praecipimus, prohibemus,
interdicimus, definimus, necnon statuendi formas: iudicatum est, constituit. Relatio vel provocatio
est ratio interpellandi Pontificem ex parte Episcoporum; ita audientia.
Ex statutis Ecclesiae Antiquis (a.476-485) a Gennadio Massiliensi collectis et redactis:
25. Clericus ne comam nutriat nec barbam radat.
26. Clericus professionem suam etiam habitu et incessu probet et ideo nec vestibus nec
calceamentis decorem quaerat.
27. Clericus cum extraneis mulieribus non habitet.
29. Clericus victum et vestimentum sibi artificiolo vel agricultura absque officii sui detrimento
praeparet.
31. Sacerdote verbum in ecclesia faciente, qui egressus de auditorio fuerit, excommunicetur.
8

