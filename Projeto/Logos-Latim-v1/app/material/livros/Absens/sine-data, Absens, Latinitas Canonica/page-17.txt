agendum, iuris etiam antiqui leges contineri, eas videlicet, quae ante Gratiani tempora promulgatae
sunt.
In comperto etiam est, antiqui iuris syllogas privato consilio compositas esse et Sedis
Apostolicae iniussu. Prioribus saeculis, canonicae syllogae nihil aliud fuerunt nisi ipsae leges,
praesertim a Conciliis latae, ordine temporis dispositae; quas inter praestat vetus collectio canonum
ab orientalibus Conciliis, praesertim Nicaeno, editorum, quae antiquarum collectionum fere
omnium quasi principium et fons habenda est. Hanc DIONYSIUS EXIGUUS in latinam linguam
convertit, praetereaque aureas illas decretales epistolas Romanorum Pontificum collegit quae
saeculis IV et V conscriptae sunt. Opus vero Dionysii Exigui, cum apud Romanam Ecclesiam in
usum venisset, multum auctoritate valuit, ita ut, accessionibus auctum, ab Hadriano papa Carolo
Francorum regi quasi proprius Romanae Ecclesiae codex dono datum sit; et apud Francos receptum,
dici coepit proprio nomine Liber canonum...
Ex eo autem tempore collectiones prodierunt, quas systematicas dixeris; in iis enim canones
undique quaesiti secundum eorum sensum remque ipsam de qua agunt sub variis titulis ordine
quodam logico disponuntur. Saeculo XI eiusmodi syllogae adornatae sunt non paucae ut auxilio
essent praestantibus illis viris qui, duce sancto Gregorio Papa VII, Ecclesiae iura libertatemque
tuebantur; eas vero omnes Gratiani Decretum paene oblitteravit. Sub medium enim saeculum XII
GRATIANUS, monachus, vir acerrimi ingenii, cum probe intellexisset, quanti ad commune bonum
referret, tot canones, qui dispersi disiunctique essent et haud raro inter se pugnarent, apte
compositos in unum colligi, novam atque unicam ecclesiasticarum legum ordinare syllogen
aggressus est: quae primum Concordia discordantium canonum, post vero quam Gratianus ipse
decesserat, Decretum Gratiani nuncupata est. At non ille nudum et collecticium tantummodo
digessit opus, sed etiam, pro temporum ratione, rem tam erudite sapienterque tractavit, ut studiorum
iuris canonici tum veluti fundamenta iecerit, tum initia posuerit, cum praeclara posterorum utilitate.
Materiam Decreti sui amplissimam mutuatus est Gratianus ab omnibus collectionibus quae
antecesserant; innumeris Synodorum canonibus et Pontificum decretalibus et rescriptis satis multos
addidit locos ex sacra Scriptura, ex SS. Patrum et scriptorum ecclesiasticorum operibus; quaedam
etiam deprompsit ex libris apud Romanam aliasque peculiares Ecclesias receptis, cuiusmodi erant
Ordo Romanus, Liber diurnus RR. Pontificum, itemque ex nonnullis poenitentialibus libris; denique
attulit locos ex iure romano et germanico non paucos...
GREGORIUS XIII, quem supra memoravimus, praeterquam quod novam Corporis iuris
canonici editionem curavit, decrevit quoque pleniorem redigi syllogen, quae pontificios
complecteretur canones ante Tridentinum latos et in Corpore iuris minime comprehensos, quippe
quod vel Clementinis, vel, ad summum, Extravagantibus Ioannis XXII et Extravagantibus
Communibus terminabatur, ut in volumine Parisiis edito an. 1500... Communium votorum
interpretes praestiterunt se Patres Concilii Vaticani. Episcopi enim, inde ab an. 1865, cum ad litteras
rescriberent ab Apostolica Sede de Concilio Oecumenico Romae habendo datas, Pontificem
Maximum rogarunt, vellet rem, quae tantam paritura esset Ecclesiae utilitatem, considerare; deque
eadem, cum in Concilium coiverunt, postulata deferre cunctati haud sunt...
Eos exceperunt plurimi ex Galliarum Episcopis: «Evidentissimum est et ab omnibus iamdiu
agnitum et ubique conclamatum, iuris canonici aliquam revisionem et reformationem necessariam
esse valdeque urgentem; siquidem, ob tam multiplices gravesque rerum et societatis humanae
mutationes, leges permultae, quaedam inutiles, aliae observatu impossibiles aut difficillimae
evaserunt. De innumeris quoque canonibus ambigitur, utrum adhuc vigeant, necne. Demum per tot
saeculorum decursum ita excrevit legum ecclesiasticarum numerus et leges illae in ingentibus iuris
Collectionibus adeo cumulatae sunt, ut aliquo sensu dicere possimus: OBRUIMUR LEGIBUS.
Hinc fit ut studium iuris canonici infinitis prope et inextricabilibus difficultatibus implicetur,
controversiis ac processibus latissimus locus pateat; et conscientiae mille anxietatibus angantur et in
contemptum legis impellantur …
Haec deinde Germaniae Episcopi: «Quia autem in Corpore iuris canonici permulta
inveniuntur praescripta, quae in praesentiarurn non amplius habent vigorem, maxime optandum est,
17

