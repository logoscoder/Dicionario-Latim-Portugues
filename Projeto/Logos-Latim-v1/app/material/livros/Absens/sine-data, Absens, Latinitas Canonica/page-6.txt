Cum igitur matrimonium in lege evangelica veteribus connubiis per Christum, gratia præstet,
merito inter novæ legis sacramenta adnumerandum, sancti patres nostri, concilia, et universalis
Ecclesiæ traditio semper docuerunt, adversus quam impii homines hujus sæculi insanientes non
solum perperam de hoc venerabili sacramento senserunt, sed de more suo prætextu evangelii
libertatem carnis introducentes, multa ab Ecclesiæ Catholicæ sensu et ab apostolorum temporibus
probata consuetudine aliena scripto et verbo asseruerunt non sine magna Christi fidelium jactura;
quorum temeritati sancta et universalis synodus cupiens occurrere, insigniores prædictorum
schismaticorum hæreses et errores, ne plures ad se trahat perniciosa eorum contagio,
exterminandos duxit, hos in ipsos hæreticos eorumque errores decernens anathematismos.
DE SACRAMENTO MATRIMONII.
CANON I.--Si quis dixerit, matrimonium non esse vere et proprie unum ex septem legis
evangelicæ sacramentis a Christo Domino institutum, sed ab hominibus in Ecclesia inventum,
neque gratiam conferre: anathema sit.
CANON II.--Si quis dixerit, licere Christianis plures simul habere uxores, et hoc nulla lege divina
esse prohibitum: anathema sit.
CANON III.--Si quis dixerit, eos tantum consanguinitatis et affinitatis gradus, qui Levitico
exprimuntur, posse impedire matrimonium contrahendum et dirimere contractum, nec posse
Ecclesiam in nonnullis illorum dispensare aut constituere, ut plures impediant et dirimant:
anathema sit.
CANON IV.--Si quis dixerit, Ecclesiam non potuisse constituere impedimenta matrimonium
dirimentia, vel in iis constituendis errasse: anathema sit.
CANON V.--Si quis dixerit, propter hæresim, aut molestam cohabitationem, aut affectatam
absentiam a conjuge, dissolvi posse matrimonii vinculum : anathema sit.
CANON VI.--Si quis dixerit, matrimonium ratum non consummatum per solemnem religionis
professionem alterius conjugum non dirimi: anathema sit.
CANON VII.--Si quis dixerit, Ecclesiam errare, cum docuit et docet juxta evangelicam et
apostolicam doctrinam, propter adulterium alterius conjugum matrimonii vinculum non posse
dissolvi, et utrumque, vel etiam innocentem, qui causam adulterio non dedit, non posse, altero
conjuge vivente, aliud matrimonium contrahere, ' mæcharique eum, qui, dimissa adultera, aliam
duxerit, et eam, quæ, dimisso adultero, alii nupserit: anathema sit.
CANON VIII.--Si quis dixerit, Ecclesiam errare, cum ob multas causas separationem inter
conjuges quoad thorum seu quoad cohabitationem ad certum incertumve tempus fieri posse
decernit: anathema sit.
CANON IX.--Si quis dixerit, clericos in sacris ordinibus constitutos, vel regulares castitatem
solemniter professos posse matrimonium contrahere, contractumque validum esse non obstante
lege ecclesiastica vel voto; et oppositum nil aliud esse quam damnare matrimonium, posseque
omnes contrahere matrimonium, qui non sentiunt se castitatis, etiam si eam voverint, habere
donum: anathema sit; cum Deus id recte petentibus non deneget, nec patiatur nos supra id quod
possumus, tentari.
CANON X.--Si quis dixerit, statum, conjugalem anteponendum esse statui virginitatis vel
cælibatus, et non esse melius ac beatius manere in virginitate aut cælibatu, quam jungi
matrimonio: anathema sit.
CANON XI.--Si quis dixerit, prohibitionem solemnitatis nuptiarum certis anni temporibus
superstitionem esse tyrannicam ab ethnicorum superstitione profectam, aut benedictiones et alias
ceremonias, quibus Ecclesia in illis utitur, damnaverit: anathema sit.
CANON XII.--Si quis dixerit, causas matrimoniales non spectare ad judices ecclesiasticos:
anathema sit.
Gen. ii. 23, 24.
Matt. xix. 6.
3
Matt. xix. 6.
1
2

6

