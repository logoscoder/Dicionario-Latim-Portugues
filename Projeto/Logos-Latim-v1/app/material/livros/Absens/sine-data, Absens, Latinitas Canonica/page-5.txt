adhibere theologici tractatus palmaris: ''Ut fidelis populus ad suscipienda
sacramenta maiori cum reverentia atque animi devotione accedat, praecipit
sancta Synodus Episcopis omnibus ut non solum, cum haec per se ipsos erunt
populo administranda prius illorum vim et usum pro suscipientium captu
explicent, sed etiam idem a singulis Parochis pie, prudenterque etiam lingua
vernacula, si opus sit et commode fieri poterit, servare studeant iuxta formam
a sancta Synodo in cathechesi singulis sacramentis praescribendam, quam
Episcopi in vulgarem linguam fideliter verti atque a Parochis omnibus populo
exponi curabunt'' (Acta Conc.Tr., sess. XXIV, De Reform., c. VII). 1.VII.1566 Pius
V instantem editionem esse et XXVIII.IX. editam curante Paulo Manuzio
proclamavit.
Pogiani, Borromei a secretis, callentis latinum sermonem, extant Epistulae
et orationes. De stilo editor Anton Maria Graziani: Liber editus est ea doctrinae
integritate, ea vero dignitate orationis, nihil ut videatur scribi potuisse
absolutius, ac dicendi quidem genus si spectes, disertam illam veterum
aetatem sic redolet, ut de divinis rebus equidem putem christianorum
neminem ante eum emendatius, splendidiusque scripsisse'' (P.RODRIGUEZ, El
catecismo Romano: fuentes e historia del texto y de la redacciòn, Pamplona
1982; Cathechismus Romanus, Città del Vaticano 1989).
Decretum de editione et usu Sacrorum Librorum (Sessio quarta, 1546)
(46) Insuper eadem sacrosancta Synodus, considerans non parum utilitatis accedere posse Ecclesiae
Dei, si ex omnibus latinis editionibus, quae circumferuntur sacrorum librorum, quaenam pro
authentica habenda sit, innotescat; statuit et declarat, ut haec ipsa vetus et vulgata editio, quae longo
tot saeculorum usu in ipsa Ecclesia probata est, in publicis lectionibus, disputationibus,
praedicationibus et expositionibus pro authentica habeatur, ut nemo illam reiicere quovis praetextu
audeat vel praesumat.
(47) Praetera ad coercenda petulantia ingenia decernit, ut nemo, suae prudentiae innixus, in rebus
fidei et morum ad aedificationem doctrinae Christianae pertinentium, Sacram Scripturam ad suos
sensus contorquens, contra eum sensum, quem tenuit et tenet sancta mater Ecclesia, cuius est
iudicare de vero sensu et interpretatione Scripturarum Sanctarum, aut etiam contra unanimem
consensum Patrum, ipsam Scripturam Sacram interpretari audeat, etiamsi huiusmodi
interpretationes nullo umquam tempore in lucem edendae forent. Qui contravenerint, per Ordinarios
declarentur, et poenis a iure statutis puniantur...
SESSIO VIGESIMAQUARTA, celebrata die XI. Nov. 1563.
DOCTRINA DE SACRAMENTO MATRIMONII.
Matrimonii perpetuum indissolubilemque nexum primus humani generis parens divini Spiritus
instinctu pronuntiavit, cum dixit: Hoc nunc os ex ossibus meis et caro de carne mea; quamobrem
relinquet homo patrem suum et matrem et adhærebit uxori suæ, et erunt duo in carne una.
Hoc autem vinculo duos tantummodo copulari et conjungi, Christus Dominus apertius docuit,
cum postrema illa verba tamquam a Deo prolata referens dixit: Itaque jam non sunt duo, sed una
caro; statimque ejusdem nexus firmitatem ab Adamo tanto ante pronuntiatam his verbis
confirmavit: Quod ergo Deus conjunxit, homo non separet.
Gratiam vero, quæ naturalem illum amorem perficeret et indissolubilem unitatem confirmaret
conjugesque sanctificaret, ipse Christus, venerabilium sacramentorum institutor atque perfector,
sua nobis passione promeruit; quod Paulus Apostolus innuit, dicens: Viri, diligite uxores vestras,
sicut Christus dilexit Ecclesiam, et seipsum tradidit pro ea; mox subjungens: Sacramentum hoc
magnum est, ego autem dico in Christo et in Ecclesia.
5

