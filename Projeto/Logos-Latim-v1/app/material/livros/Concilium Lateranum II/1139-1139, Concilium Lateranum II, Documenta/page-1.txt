1139- Concilium Lateranum II - Documenta
Concilia oecumenica et generalia Ecclesiae catholicae - Concilium Lateranense a. II 1139
Statuimus ut si quis simoniace ordinatus fuerit ab officio omnino cadat quod illicite usurpavit.
Si quis praebendam vel prioratum seu decanatum aut honorem vel promotionem aliquam ecclesiasticam seu
quodlibet sacramentum ecclesiasticum utpote chrisma vel oleum sanctum consecrationes altarium vel
ecclesiarum interveniente exsecrabili ardore avaritiae per pecuniam acquisivit honore male acquisito careat.
Et emptor atque venditor et interventor nota infamiae percellantur.
Et nec pro pastu nec sub obtentu alicuius consuetudinis ante vel post a quoquam aliquid exigatur vel ipse dare
praesumat quoniam simoniacum est.
Sed libere et absque imminutione aliqua collata sibi dignitate atque beneficio perfruatur.
A suis episcopis excommunicatos ab aliis suscipi modis omnibus prohibemus.
Qui vero excommunicato antequam ab eo qui eum excommunicaverit absolvatur scienter communicare
praesumpserit pari sententiae teneatur obnoxius.
Praecipimus etiam quod tam episcopi quam clerici in statu mentis in habitu corporis deo et hominibus placere
studeant et nec in superfluitate scissura aut colore vestium nec in tonsura intuentium quorum forma et exemplum
esse debent offendant aspectum sed potius quae eos deceat sanctitatem prae se ferant.
Quod si moniti ab episcopis emendari noluerint ecclesiasticis careant beneficiis.
Illud autem quod in sacro Chalcedoniensi constitutum est concilio irrefragabiliter conservari praecipimus ut
videlicet decedentium bona episcoporum a nullo omnino hominum diripiantur sed ad opus ecclesiae et
successoris sui in libera oeconomi et clericorum permaneant potestate.
Cesset igitur de cetero illa detestabilis et saeva rapacitas.
Si quis autem amodo hoc attentare praesumpserit excommunicationi subiaceat.
Qui vero morientium presbyterorum vel clericorum bona rapuerint simili sententiae subiiciantur.
Decernimus etiam ut ii qui in ordine subdiaconatus et supra uxores duxerint aut concubinas habuerint officio
atque ecclesiastico beneficio careant.
Cum enim ipsi templum dei vasa domini sacrarium spiritus sancti debeant esse et dici indignum est eos cubilibus
et immunditiis deservire.
Ad haec praedecessorum nostrorum Gregorii vii Urbani et Paschalis Romanorum pontificum vestigiis
inhaerentes praecipimus ut nullus missas eorum audiat quos uxores vel concubinas habere cognoverit.
Ut autem lex continentiae et deo placens munditia in ecclesiasticis personis et sacris ordinibus dilatetur statuimus
quatenus episcopi presbyteri diaconi subdiaconi regulares canonici et monachi atque conversi professi qui
sanctum transgredientes propositum uxores sibi copulare praesumpserint separentur.
1

