Praecipimus etiam ut presbyteri clerici monachi peregrini et mercatores et rustici euntes et redeuntes et in
agricoltura persistentes et animalia cum quibus aratur et semina portant ad agrum et oves omni tempore securi
sint.
Treguam autem ab occasu solis in quarta feria usque ad ortum solis in secunda feria et ab adventu domini usque
ad octavas epiphaniae et a quinquagesima usque ad octavam paschae ab omnibus inviolabiliter observari
praecipimus.
Si quis autem treguam frangere tentaverit post tertiam commonitionem si non satisfecerit episcopus suus in eum
excommunicationis sententiam dictet et scriptam episcopis vicinis annuntiet.
Episcoporum autem nullus excommunicatum in communionem suscipiat immo scripto susceptam sententiam
quisque confirmet.
Si quis autem hoc violare praesumpserit ordinis sui periculo subiacebit.
Et quoniam funiculus triplex difficile rumpitur praecipimus ut episcopi ad solum deum et salutem populi
habentes respectum omni tepiditate seposita ad pacem firmiter tenendam mutuum sibi consilium et auxilium
praebeant neque hoc alicuius amore aut odio praetermittant.
Quod si quis in hoc dei opere tepidus inventus fuerit damnum propriae dignitatis incurrat.
Porro detestabilem et probrosam divinis et humanis legibus per scripturam in veteri et novo testamento
abdicatam illam inquam insatiabilem foeneratorum rapacitatem damnamus et ab omni ecclesiastica consolatione
sequestramus praecipientes ut nullus archiepiscopus nullus episcopus vel cuiuslibet ordinis abbas seu quivis in
ordine et clero nisi cum summa cautela usurarios recipere praesumat.
Sed in tota vita infames habeantur et nisi resipuerint christiana sepultura priventur.
Detestabiles autem illas nundinas vel ferias in quibus milites ex condicto convenire solent et ad ostentationem
virium suarum et audaciae temerarie congrediuntur unde mortes hominum et animarum pericula saepe
proveniunt omnino fieri interdicimus.
Quod si quis eorum ibidem mortuus fuerit quamvis ei poscenti poenitentia et viaticum non negetur ecclesiastica
tamen careat sepultura.
Item placuit ut si quis suadente diabolo huius sacrilegii reatum incurrerit quod in clericum vel monachum
violentas manus iniecerit anathematis vinculo subiaceat et nullus episcoporum illum praesumat absolvere nisi
mortis urgente periculo donec apostolico conspectui praesentetur et eius mandatum suscipiat.
Praecipimus etiam ut in eos qui ad ecclesiam vel coemeterium confugerint nullus omnino manum mittere audeat.
Quod si fecerit excommunicetur.
Indubitatum est quoniam honores ecclesiastici sanguinis non sunt sed meriti et ecclesia dei non hereditario iure
aliquem neque secundum carnem successorem expectat sed ad sua regimina et officiorum suorum dispensationes
honestas sapientes et religiosas personas exposcit.
Propterea auctoritate prohibemus apostolica ne quis ecclesias praebendas praeposituras capellanias aut aliqua
ecclesiastica officia hereditario iure valeat vindicare aut expostulare praesumat.
3

