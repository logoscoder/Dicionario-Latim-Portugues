Quod si quis improbus aut ambitionis reus attentare praesumpserit debita pena mulctabitur et postulatis carebit.
Sane coniunctiones consanguineorum omnino fieri prohibemus.
Huiusmodi namque incestum qui fere stimulante humani generis inimico in usum versus est sanctorum patrum
instituta et sacrosancta dei detestatur ecclesia.
Leges etiam saeculi de tali contubernio natos infames pronuntiant et ab hereditate repellunt.
Pessimam siquidem et depopulatricem et horrendam incendiorum malitiam auctoritate dei et beatorum
apostolorum Petri et Pauli omnino detestamur et interdicimus.
Haec etenim pestis et hostilis vastitas omnes alias depraedationes exsuperat.
Quae quantum populo dei sit damnosa quantum que detrimentum animabus et corporibus inferat nullus ignorat.
Assurgendum est igitur et omni modo laborandum ut tanta clades tanta que pernicies pro salute populi eradicetur
et exstirpetur.
Si quis igitur post huius nostrae prohibitionis promulgationem malo studio sive pro odio sive pro vindicta ignem
apposuerit vel apponi fecerit aut appositoribus consilium vel auxilium scienter tribuerit excommunicetur.
Et si mortuus fuerit incendiarius christianorum careat sepultura.
Nec absolvatur nisi prius damno cui intulit secundum facultatem suam resarcito iuret se ulterius ignem non
appositurum.
Poenitentia autem ei detur ut Hierosolymis aut in Hispania in servitio dei per annum integrum permaneat.
Si quis autem archiepiscopus vel episcopus hoc relaxaverit damnum restituat et per annum ab officio episcopali
abstineat.
Sane regibus et principibus facultatem faciendae iustitiae consultis archiepiscopis et episcopis non negamus.
Presbyterorum filios a sacri altaris ministeriis removendos decernimus nisi aut in coenobiis aut in canonicis
religiose fuerint conversati.
Sane quia inter cetera unum est quod sanctam maxime perturbat ecclesiam falsa videlicet poenitentia confratres
nostros et presbyteros admonemus ne falsis poenitentiis laicorum animas decipi et in infernum pertrahi patiantur.
Falsam autem poenitentiam esse constat cum spretis pluribus de uno solo poenitentia agitur aut cum sic agitur de
uno ut non discedatur ab alio.
Unde scriptum est qui totam legem observaverit offendit autem in uno factus est omnium reus scilicet quantum
ad vitam aeternam.
Sicut enim si peccatis esset omnibus involutus ita si in uno tantum maneat aeternae vitae ianuam non intrabit.
Falsa etiam fit poenitentia cum poenitens ab officio vel curiali vel negotiali non recedit quod sine peccato agi
nulla ratione praevalet aut si odium in corde gestetur aut si offenso cuilibet non satisfiat aut si offendenti
offensus non indulgeat aut si arma quis contra iustitiam gerat.
4

