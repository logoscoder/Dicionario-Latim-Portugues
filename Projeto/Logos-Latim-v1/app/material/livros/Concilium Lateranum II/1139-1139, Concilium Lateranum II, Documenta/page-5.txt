Eos autem qui religiositatis speciem simulantes domini corporis et sanguinis sacramentum baptisma puerorum
sacerdotium et ceteros ecclesiasticos ordines et legitimarum damnant foedera nuptiarum tamquam haereticos ab
ecclesia dei pellimus et damnamus et per potestates exteras coerceri praecipimus.
Defensores quoque ipsorum eiusdem damnationis vinculo innodamus.
Illud quoque adicientes praecipimus ut pro chrismatis olei sacri et sepulturae acceptione nullum venditionis
pretium exigatur.
Si quis praeposituras praebendas vel alia ecclesiastica beneficia de manu laici acceperit indigne suscepto careat
beneficio.
Iuxta namque decreta sanctorum patrum laici quamvis religiosi sint nullam tamen habent disponendi de
ecclesiasticis facultatibus potestatem.
Ad haec perniciosam et detestabilem consuetudinem quarundam mulierum quae licet neque secundum regulam
beati Benedicti neque Basilii aut Augustini vivant sanctimoniales tamen vulgo censeri desiderant aboleri
decernimus.
Cum enim iuxta regulam degentes in coenobiis tam in ecclesia quam in refectorio atque dormitorio communiter
esse debeant propria sibi aedificant receptacula et privata domicilia in quibus sub hospitalitatis velamine passim
hospites et minus religiosos contra sacros canones et bonos mores suscipere nullatenus erubescunt.
Quia ergo omnis qui male agit odit lucem ac per hoc ipsae absconditae in iustorum tabernaculo opinantur se
posse latere oculos iudicis cuncta cernentis hoc tam inhonestum detestandum que flagitium ne ulterius fiat
omnimodis prohibemus et sub poena anathematis interdicimus.
Simili modo prohibemus ne sanctimoniales simul cum canonicis vel monachis in ecclesia in uno choro
conveniant ad psallendum.
Obeuntibus sane episcopis quoniam ultra tres menses vacare ecclesias prohibent patrum sanctiones sub
anathemate interdicimus ne canonici de sede episcopali ab electione episcoporum excludant religiosos viros sed
eorum consilio honesta et idonea persona in episcopum eligatur.
Quod si exclusis eisdem religiosis electio fuerit celebrata quod absque eorum assensu et convenientia factum
fuerit irritum habeatur et vacuum.
Artem autem illam mortiferam et deo odibilem ballistariorum et sagittariorum adversus christianos et catholicos
exerceri de cetero sub anathemate prohibemus.
Ad haec ordinationes factas a Petro et aliis schismaticis et haereticis evacuamus et irritas esse censemus.

5

