vociferabatur de Maria virgine purum hominem esse natum, et a Judaeis crucifixum, nec proinde Dei genitricem
dicendam beatissimam inter mulieres Mariam. Quam ob causam, cum jussu Theodosii tertia Synodus
Oecumenica CC patrum Ephesi ageretur, cunctante Johanne Antiocheno, Cyrillus Alexandrinus adscitis iis, qui
aderant, damnavit Nestorium, ostenditque manere in duabus naturis unam Jesu Christi personam. Sed decreto
Joannes Antiochenus, Theodoretus Cyrensis, Ibas Edessenus, et alii, per contentionem adversati, Cyrillum ipsum
communione Ecclesiae interdixere, praesentique vix tandem Theodosii autoritate in concordiam reducti sunt.
Nestorius cum non desisteret sententiae suae suffragatores aucupari, Oasin Arabiae remotus, corrosa a vermibus
lingua periit.
Interea Valentinianus non tantum Hispaniam, Galliam Britanniamque direptionibus expositas, minime liberavit,
verum etiam Occidentalem amisit Lybiam, dum instinctu Aetii Bonifacium, Africae ducem, novarum suspicione
rerum
322

onerat. Bonifacius enim edoctus dolosis Aetii literis de periculo, quod ei a Placidia et Valentiniano immineret, in
perniciem efferbuit Reipublicae, Gunthariumque et Gensericum, reges Vandalorum, ex Hispania evocavit in
Africam, qui eamferro, flamma, rapinis crudelissime devastarunt, Arianaque simul infecerunt impietate.
Patefacto deinde dolo Aetii, in animo quidem habuit Bonifacius pellere Africa, quos introduxerat, Vandalos, sed
inferior praelio Romam venit, victoque acie Aetio, tantarum fraudium magistro, paucis diebus interjectis, morbo
exstinctus est, Africa Vandalis relicta.
Sub hoc rerum turbine beatus Augustinus, Hipponensis Episcopus, ne civitatis suae ruinam cerneret, tertio
ejusdem obsidionis mense, LXXVI vitae annis expletis, ad Christum perrexit, vir cui parem sacra eruditione
sequentia secula vix tulere, Donatistis, Manichaeis, Pelagianis, Arianis, aliisque Haereticis valide obstiterat,
Episcoporum etiam Romanorum ambitioni, qui causas transmarinas, ad suum trahere tribunal conabantur,
Apiariumque presbyterum ab Africanis Episcopis damnatum, de integro judicari Romae postulabant, prolato ad
id Nicaeni Synodi canone, qui requisitus in archivis Ecclesiarum Orientalium nusquam comparuit.
Ita Zosimi, Bonifacii, Caelestinique Episcoporum elisa dominatio, statutumque, ut unaquaeque negotia in suis
locis, ubi oriuntur, accipiant definitionem; nec putetur, Deum uni inspirare examinis justitiam, et
innumerabilibus congregatis in concilium sacerdotibus eam denegare.
Dum ita Spiritus Christi libertatem Africani, et Christi hominis gloriam Ephesini patres tuentur, Judaei in Creta a
quodam Pseudo-Mose miserabiliter delusi, veritatem sera poenitentia agnovere. Ille enim cum freta eis pervia,
sicut quondam mare rubrum verus Moses, promisisset, plurimos in aquas desilire impulit, mox vorticibus
haustos, reliqui deceptione tam exitiabili emendatiores, relictis majorum erroribus, Christi crucisixi potentiam
coeperunt venerari.
Paulo post Aetius, Hunnorum usus amicitiis, pacem principum, cum recepta interpolatae potestatis usura
obtinuit, dataque Vandalis Numidia, Africae portione, pax cum eisdem necessaria magis quam utilis facta.
Aetius Burgundiones, Litorius Gothos, Theodorico rege Narbonem obsidentes, pacem amplecti coegere.
Porro Imperatori Theodosio conjux erat Athenais, Leontii Philosophi Atheniensis filia, literis bene erudita, quae
ex baptismo Eudoxiae nomen acceperat. Ex ea susceptam filiam matri cognominem, Valentiniano dedit
conjugem, Constantinopolin profecto: Mater Augusta Jerosolymam ivit anno sequenti, gratificos hymnos ac
donaria Christo oblatura, unde secum catenas Petri retulisse fertur.
Tricesimo deinde anno Theodosii, terrae motus facti sunt ingentes per menses aliquot integros, maximarum
praenuncii mutationum, quibus Respublica tum Ecclesiastica, tum mundana mox laboravit, ac tantum non
occidit. Romanum tunc praesulatum accepit Leo, qui primus in omnes totius orbis Christiani Episcopos
dominatum sibi aliquem, velut ex privilegio Petro dato, coepit arrogare, venerator imaginum et reliquiarum
magnus, autorque verborum canonis: quibus sanctum sacrificium, immaculatamque hostiam se Deo offerre dicit
Sacerdos, Dominicam coenam celebrans. Vir caeteroquin eruditus, et assertor veritatis adversus Eutychen, a quo
tamen deceptus, cum Flaviani improbaret Synodum, qua Eutyches erat damnatus, maximarum praebuit
dissensionum materiam. Negabat Eutyches, Archimandrita Constantinopolitanus, remanere in Christo incarnato
duas naturas, divinam atque humanam, docebatque
323

ambas in unam contemperatas permixtasque esse. Eum communione privaverat Flavianus Episcopus, quam
sententiam Eutyches a Leone cupiens retractari, effecit, ut temeritatis collegam argueret Leo. Quare Chrysaphii
Eunuchi potentia subnixus haereticus, impetrat concilium fieri Ephesi, ubi praesidente cum militibus Dioscoro
Alexandrino, damnatus est Flavianus Episcopus, absolutus Eutyches. Episcopi qui aderant, metu coacti, placitis
Dioscori subscripsere. Flavianus calce ictus Dioscori, triduo post mortalitatem explevit. Postea Domnus
Antiochenus poenitens suffragii, in stabilimentum impietatis dati, vociferationibus suis accendit iras Theodosii in
Dioscorum. Quibus sedandis Chrysaphius Anatolium Apocrisiarium admovet ad Episcopatum urbis regiae,
Pulcheriamque prudentissimam Theodosii moderatricem fictis criminibus in privatum redigit statum.
Verum Theodosius vix tandem meliora edoctus, Chrysaphium multat exilio, sororemque in aulam revocat. Illa ut
erat solertis ingenii, ad coarguendam fratris socordiam, componit literas, quibus Eudocia Augusta Pulcheriae
203

