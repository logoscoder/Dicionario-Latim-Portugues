a Camenecia quindecim fere passuum millibus inter confinia Volyniae ac Podoliae. Porro Rex postquam
Nobilitas ac caeterae copiae convenissent, aucto exercitu ad centum fere millia, Socalia movens, in hostem duxit.
Neque Chmielnicius detrectavit certamen, eo jam ferocior quod paulo ante in castra ejus intraverat, ipse
Imperator Tartarorum, cum selectissimis suorum. Dein numero ac multitudine Polonos longe superabat, quippe
si fides adhibenda iis, quae ex castris scripta sunt, fuere ad trecenta millia. Promotis igitur utrimque copiis apud
oppidum Beresteczko convenere; hinc Poloni et Lithuani cum suo Rege, et flore nobilitatis, Illinc Tartarorum ac
Cosaccorum immensa prope atque incredibilis multitudo; Primum impetum in castra Polonorum decem millia
Tartarorum fecere, die vigesima octava Junii, quibus cum clade repulsis, postridie Imperator ipse Praecopensis
cum omnibus suis ac parte Cosaccorum, Polonorum aciem magna vi aggressus est, duravitque id praelium,
donec nox pugnantes dirimeret; dixisses hoc bidui conflictu universali praelio praelusum, ac veluti adhuc vires
periclitarentur mutuo metu invicem discessisse. Tertio itaque die quae fuit ultima Junii tota acie concurritur,
tanta utrimque vi, atque pertinacia, ut diu, in quam se partem daret victoria, ambiguum maneret. Ad extremum
vicit robur Polonorum, qui cum primum impetum in Tartaros fecissent, et loco pepulissent, eorum fuga
Cosaccorum aciem perturbarunt. Ita fusus fugatusque numerosissimus exercitus amplissimam Polonis victoriam
reliquit. Rex sub vesperam in ipso loco ubi pugnatum fuerat Deo hostium Victori gratias egit, cantato solemni
gratiarum Hymno, quem militarium tormentorum ac tubarum mixtus terrore clangor, grato temperamento
distinguebat. Postero die nunciatur Regi multo maximam hostium multitudinem, quae fuga evaserit, stare adhuc,
ac se communire loco idoneo ac paludoso, objectis ad latera carris atque impedimentis, quorum apud se magnum
numerum habebant. In eo loco erat Chmielnicius cum robore Cosaccorum, ac si quam, vindicandi se, fortuna
occasionem dedisset praestolabatur. Rex cum eos proter conditionem loci vi inde expellere non posset, obsessis
omnibus viis ne commeatus ad eos inferretur prohibere instituit; Quae res fere ad desperationem adigisset
obsessos nisi unum adhuc exitum habuissent, per quem cum se consumptis omnibus alimentis decimo post die
incompositi effudissent, ab insequentibus Polonis multi eorum trucidati sunt, nonnulli etiam paludibus ac stagnis
absorpti, effractis pontibus, quos ipsi in hac necessitate, ac inopia materiae e pellibus consuerant. In hac fuga
periere ad Viginti millia, atque inter eos Patriarcha Graecus ad animandos in hoc bellum Cosaccos
Constantinopoli missus. Hac parta victoria, Polonica nobilitas; etsi Rex ad prosequendam victoriam plurimum
hortaretur, accepta tandem venia domum discessit. Caeteri milites mercede conducti, ad insequendos fugientes
missi sunt. Janus Ratzivilius Dux Lithuanicae militiae cum suis ad Boristhenem insecutus Kioviam, olim
Metropolim totius Russiae, ac Moniloviam, aliasque citra ac trans Boristhenem sitas urbes vi aut deditione
intercipit. Tot ergo incommodis afflictus Chmielnicius; ac majora metuens, rursum ad petendam pacem
compellitur, quae ei a praefectis
803

Polonicae militiae, quorum copias contagio indies minuebat, data est in has conditiones, Primo permissa vulgo
libertas Religionis; Expulsis redditus in patriam ac bona sua concessus; Venia data omnibus hoc bellum secutis
ipsique Chmielnicio; ita tamen, ut ad proxima Comitia veniret, ac Regem supplex deprecaretur, neque deinceps
plus quam viginti millia Cosaccorum sub signis haberet, cum quibus jurejurando Regi Poloniae obstrictus, ejus
Regni fines contra incursiones Tartarorum, Turcarum ac Moscorum tueretur, quaeque cum hostibus Polonorum
foedera haberet, ea dissolveret; ac deinceps Regi et Regno fidem atque obsequium praestaret.
Rex insigni victoria potitus triumphabundus Varsaviam revertit. Ibi eum luctus domesticus excepit, intellecta
morte sororis Annae Catharinae Constantiae. Haec enim cum initio motuum Brandeburgicorum Dusseldorpio
Coloniam quietis causa concessisset, iis compositis, dum adveniente Principi marito, suo more laeta occurrit, et
manu prehensum ad aulam deducit, repentino animi deliquio correpta, inter manus ipsius exanimis, in terram
collabitur, et postridie magno Principis luctu, omniumque aulicorum, quibus ob mansuetudinem ac clementiam
eximie chara extitit, ex hac vita excessit, die nona mensis Octobris, Princeps omnibus Regiis virtutibus
cumulatissima. Cor atque intestina Coloniae in templo Patrum Societatis JESU sunt condita, Corpus peractis in
Basilica S. Gereonis solemnibus exequiis; deducente toto Clero ac Magistratu Coloniense ad ripam Rheni, a
nobilibus patriae delatum, avectumque inde Dusseldorpium apud eosdem Patres terrae mandatum est. Sub finem
mense Septembris eandem universae carnis viam ingressus est Maximilianus Elector Bavariae, aetatis anno
septuagesimo octavo, rerum gestarum gloria, imprimis vero Religione in Deum, prudentia, et felicitate nulli suae
aetatis Principum postponendus. Ex posteriore conjuge Maria Anna Ferdinandi II. Imperatoris filia, duos filios
reliquit Ferdinandum Mariam, et Franciscum Ignatium Wilhelmum, non modo ditionum, sed virtutis etiam et
gloriae haeredes. Ferdinando Mariae paucis mensibus ante mortem patris desponsata est Princeps Adelheids,
Ducis Sabaudiae soror, misso Taurinum cum insigni comitatu maximiliano Comite Curtio, aulae Bavaricae
supremo Praefecto; Cum quo hoc anno 1652. mense Junio, dum haec scribimus, in Bavariam profecta,
Wasserburgi a Sponso, Principe Electore, ejusque matre, Duce item Alberto, atque ejus filio Sigismundo
Episcopo Frisingense excepta, ac Monachium deducta est. Obiere eodem anno Aloysius Contarenus Reipublicae
Venetae ad aulam Othomannicam, et diversos Europae Principes ac nuper in Germaniam ad universalem
pacificationem Legatus ac Mediator: Leonardus Dorstensohnius regni Sueciae, per Germaniam jam pridem
supremus belli praefectus; Amelia Elisabetha Landgravia Hassiae Cassellensis, et Franciscus Piccolomineus
501

