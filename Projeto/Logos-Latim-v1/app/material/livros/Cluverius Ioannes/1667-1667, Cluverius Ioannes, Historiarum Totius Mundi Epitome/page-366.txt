Tomumbejum crearunt Sultanum. Selimus audito quod legatum suum interemissent, conceptis Jerosolymae et
Bethlehemi precibus, per solitudines in Aegyptum contendit, disspatisque Mamalucorum exercitibus, expugnavit
Alcairum. Tandem post varias utrinque caedes, Tomumbejum profugum, et nihil sani aut pacati spirantem,
interclusis per Arabes itineribus cepit, quo in furcam acto, Mamalucorum imperium evertit. Tantis igitur per
Orientem et Aegyptum partis victoriis, arma in Europam versurus videbatur: ubi anno XVIII actum de
conscribendo communibus Christianorum impensis in Turcos exercitu. Maximilianus Caesar Augustanis in
Comitiis sedulo rem egit, nepotesque suos Carolum et Ferdinandum commendavit Electoribus, cupiens Carolum,
qui jam Geldria et Westfrisia quoque potitus erat, maximarum ditionum decus et fastigium, Augustam
dignitatem adipisci. Ad ea comitia accitus et Lutherus, dicta coram Thomas Cajetano causa, cum assertam
veritatem negare juberetur, interposita appellatione, Wittebergam rediit. At Maximilianus sinceritate animi, et
castimonia corporis, peritia linguarum et modestia, inter Caesares conspicuus, cum quinquennium integrum
secreto sarcophagum suum circumtulisset, Welsae in Austria pridie Id. Januarii pie vitam siniit, natus annos LIX,
praecedente in sidere Geminorum solis deliquio.
Decumbens, passionum Domini Jesu historiam identidem relegi mandavit, et sub illa verba, quibus tradidisse
spiritum narratur Servator, suum et ipse spiritum dimisit. Singularis id pietatis habuit ac modestiae, ut neminem
sacerdotem circa se stare sineret, sed posita sella assidere semper juberet.
Arctoo in orbe Danis, Suecis, Norvegis, late imperitabat illis temporibus Joannes, filius Christiani: cui cum
Steno Sturus, gubernator Suecorum popularis, pertinacius adversaretur, decreto Senatorum motus officio, et a
Danis victus, necessitati cessit, impetrataque delictorum venia, patefecit Joanni Stockholmum, ubi corona
Suecica solemniter insignitur: Biennio post coniux ejus Christina, Ernesto Saxone prognata. Suecorum regina;
filiusque ejus Christianus II, qui et Christiernus, rex pronunciatur, anno salutis millesimo undequingentesimo.
Sed qui secutus est annus, ut sunt res mortalium, felicitatem regis Joannis atrae clamitatis nube obfuscavit.
Dithmarsos, gentem extrema Nordalbingiae, intra Albis et Eidori ostia, tenentem, Fridericus Imper. Holsatis
subjecerat: Populus id imperium detrectabat. Joannes igitur Rex, et Fridericus ejus frater evocant peditum
phalangem, quae magna Guardia dicebatur, ipso tum nomine terribilem, quod vastatores terrarum invicti
haberentur, eorumque robur in Belgio, Frisia, Hadelia, nuper etiam in Suecia enituisset. Tendebat etiam in
Dithmarsiam solito alacrior miles Danus et Holsatus, facile ratus, sparsam per pagos, et longa pace opulentam
Dithmarsam gentem debellare. Meldorpium capitur, jugulantur incolae: Heidam itur, alteram provinciae
Metropolin. Sed quia coelo hyberno dies humectus et decolor vel contiguum eripiebat adspectum, Dithmarsi
juvante locorum gnaritate, obsepta vallis via, prope Hemmingstedam pagum, adorti legiones regias, in praelium
nec opinantes cogunt.
584

Regii imprudenti consilio a tergo curribus annonariis impediti, cum nec perrumpere urgentes a fronte hostes, nec
reverti Meldorpium propter currus possent, interclusi a latere utroque fossis altissimis, miseranda strage
caeduntur. Flos ipse Danicae Holsateaeque nobilitatis periit, infinito suorum gemitu, quem auxit Dithmarsorum
intemperies, qui in ipsa cadavera saeviebant. Itaque splendidissimi bellatores in luto sub sole computruere,
conspicuum argumentum, quam perniciosa militantibus res sit, nimium hostem contemnere.
Rex qui cladem effugerat, consolatus suos, cum ulcisci tot virorum mortem statuisset, tandem exorari se pacem
passus est. Adversam enim ejus fortunam, Sueci in occasionem novae rebellionis traxere. Dissidebant ibi
Jacobus praesul Upsaliensis, et Steno Sturus: utrique sua factio adhaerescebat. Jacobus Danis, Steno Suecis
plerisque nitebatur. Persuasum regi, tum Sueciam disponenti, Stenonem in caput ejus conspirasse: nec
defensione Stenonis tam deleta suspicio, quam aucta, in manifestam exarsit alienationem. Ipsa comitatus regii
vilitas animos insolenti viro addebat. Timens autem sibi a majori assultu, communicat cum suis consilia, ait
regem pactis conventis haud stare, extraneis praefecturas et imperia committere: teneri eos patriam a violentia
tueri Danorum. Nec mora; Regi fidem obedientiamque renunciant. Rex haud satis fisus Suecis, reginam quidem
Stockholmi relinquit cum mille praesidiariis; ipse in Daniam festinat, exercitum domando Stenoni adducturus.
Sed cum per phyemis rigorem tardius classem expediret, Steno arces exteris creditas subigit: Stockholmum
proditione occupat, arcem octo mensibus circumsessam fame expugnat. Regina liberam cum suis abitionem
pacta, ut detineri se vidit, Wadstenum intrat coenobium, necessitatem in religionem vertit. Filia ejus unica
Elisabeta, Joachimo interea Brandeburgico Electori nupsit, Joachimi soror fratri regis Friderico. Illis in nuptiis
torquati tantum principes autoratique equites: nobili domo orti annulis insignes apparuere. At Steno diversurus in
Norvegos belli molem, totum regnum, autore Herlovo Hudefato, in seditionem agit: Bahusam tantum Otho
Rudus Danis defendit, qui et Olsburgum arcem, per temulentiam suam oppressis Suecis, eripuit. Mittitur in
Norvegiam Christiernus regis filius, qui victo acie Herlovo, multos cum eo nobiles affecit supliciis, domitosque
Norvegos, mascule et severe ad officium reduxit, maxima avitae libertatis parte diminutos. Ex eo magis haeredes
se Norvegiae Danorum reges gessere. Christiernus, cum per decennium ei regno praeesset, apud Bergenses
virginis cujusdam Batavae pulchritudine captus, adolescentiae famam impuris maculare amoribus coepit. Divica
erat puellae nomen, matri Sibritta, quae et infandarum credita artium magistra fuit.

366

