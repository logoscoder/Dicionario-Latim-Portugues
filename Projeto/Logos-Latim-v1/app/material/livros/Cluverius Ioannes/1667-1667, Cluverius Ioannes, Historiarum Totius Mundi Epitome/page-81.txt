terrorem nominis sui late circumtulisset, classemque ingenti praeda onustam et triumpho gravem praemisisset in
urbem, privatim, unde ipse conjugem et liberos aleret, vix habuit, quibus sumptus publice sunt dati. Jam ipsam
belli caput Carthaginem urgebat obsidio, pacemque non nisi durissimis dabat conditionibus, cum irato ambitioni
ejus numine, magnum, utriusque casus, factus est exemplum. Nam conversis ad externa auxilia Poenis, quum
Xanthippum illis ducem Lacedaemon misisset, a viro militiae peritissimo victus Regulus, triginta amisit millia,
ipse cum quingentis vivus in hostium pervenit manus. Sic comprobatum, quod sapienter dixit Euripides, unicum
rectum consilium magnam militum vincere manum. Caeterum non procedente Aspidae urbis, in quam Romani
confugerant, expugnatione, usi tempore Romani, 364 navium classem celeriter expediunt, et prostratis Poenorum
excubitoribus, acceptisque qui Aspidae erant militibus, novi
126

Coss. in Siciliam trajiciunt. Ibi dum nautarum spernunt consilia, oborta tempestate, exiguae spei gratia in
maximas se praecipitant calamitates. De 364 navibus solae 80 sunt servatae, reliquae omnes vel absorptae
fluctibus, vel scopulis aut vado illisae. Occasione usus Carthalo Poenorum dux Agrigentum delevit. Nihilo
tamen fractiores Romani intra trimestre 220 reficiunt naves, Coss. A. Attilius et Cn. Cornelius Panormum,
praecipuam Carthaginiensium in Sicilia civitatem, expugnant. Sequenti anno, qui erat urbis conditae
quingentesimus, Cn. Servilius Caepio et C. Sempronius, tempestatibus iterum CL naves amittunt. Quare
desperatis viribus maritimis, territique Elephantis Romani, per biennium abstinuerunt praeliis, donec. anno belli
hujus decimo quarto L. Caecilius Metellus, irritatis jaculando ex oportunis locis Elephantibus, disturbavit aciem
Asdrubalis, viginti Poenorum cecidit millia, et centum viginti potitus est elephantis, sic quoque magna praeda, si
gregem illum non bello sed venatione tantum cepisset. Hac iterum dejecti Carthaginienses clade, Regulum
mittunt Romam, ni pax aut permutatio captivorum fieret, Carthaginem rediturum. Ille diversa, quam hostes
mandaverant, censuit, ne pax fieret, ne permutatione captivorum reciperetur. Igitur cum fide custodita, in
carcerem esset reversus, foedo supplicio de eo sumpto misere periit.
Hinc ad oppugnandum Lilybaeum Romanis consilia vertentibus, classemque instaurantibus, Poeni urbem
omnibus modis tuentur. Ad eam dum sedent Coss. C. Attilius et L. Manilius, decem militum millia gladio,
totidem peste absumuntur, Publiusque Claudius, Appii filius, successor eis mittitur. Is nimiae homo confidentiae,
ab Adherbale Poenorum duce ad Drepanum victus est, nonaginta tribus navibus, et viginti hominum millibus
amissis; ob magnitudinem temere acceptae cladis consulatu excidit. Nec multo tamen felicior, qui successit, L.
Junius, quas adduxerat naves et copias, partim bello, partim tempestatibus perdidit; coactique denuo Romani
imperium maris Carthaginiensibus relinquere. Hinc Amilcar Locros, Brutios, aliaque Italiae maritima vastavit, ac
bellum utrimque variis incursionibus et damnis tractum est, ambabus rebuspublicis, tanquam generosis
volucribus, ad extremum usque spiritum inter se certantibus, donec viribus dissolutis, lassatas extricandi alias
occasio sese obtulit. et Roma Carthagini praevolavit. Igitur inopi aerario, de privatis singulorum opibus tertium a
Romanis classis reparatur, et L. Lutatio Cos. committitur, anno belli Punici XXIV, Olympiade 134. Profectus est
cum CCC navibus in Siciliam Afri contra ipsum CCCC paraverunt. Fit pugna apud Aegates insulas, qua vix alia
major mari. Quippe commeatibus, exercitu, propugnaculis, armis gravis Poenorum classis, et in ea quasi tota
Carthago: quod ipsum exitio fuit. Romana classis prompta, levis, expedita, et quodam genere castrensis. Ad
similitudinem pugnae equestris, sic remis quasi habenis agebatur, et in hos vel in illos mobilia rostra, speciem
praeferebant viventium. Itaque momento laceratae hostium rates, totum inter Siciliam Sardiniamque Pelagus
naufragio suo operuerunt. LXX Carthaginiensium naves captae sunt, L demersae, X millia hominum capta, XIII
occisa. Aurelius Victor sexcentas Carthaginiensium naves depressas aut captas, Eutropius CXXV demersas,
LXXIII captas prodit, infinitum auri argentique pondus in potestatem redactum Romanorum. Ex classe Romana
XII naves demersae. Statim Carthaginienses pacem petiverunt. Tributa iis pax, redditique gratis captivi, nisi qui a
privatis tenerentur, quos pretio redimere oportuit. Carthaginiensibus Sicilia reliquaeque insulae ademptae, et
multa MCC talentorum argenti imposita. Ita bello per XXV annos gesto, et obsidioni
127

Lilybaei decennium continuatae finis datus.
Felix fuit haec aetas a divini verbi in Graecas literas translatione, quae etiam documentum Judaeorum eruditionis
praebet isto seculo, quum Pontifex Eleazarus, Jaddi nepos, sacris praeesset Hierosolymae.
Accendit et Graecorum ingenia Ptolomaeus Philadelphus, apud quem septem vixisse Poetas ferunt. Aratum,
Apollonium, Theocritum, Lycophronem, Nicandrum, Philiseum, Homerum juniorem, Plejadas appellatos. Ejus
liberalitatem aemulatus est Antigonus Gonates, Demetrii filius, sed potationibus addictior Platonis tunc
Philosophiam, post Polemonem, Crates, et Crantor, mediam Academiam Arcesilaus propagarunt. Arisiotelica
dogmata post Stratonem Lycon, a suavitate sermonis Glycon dictus, egregiae illius autor sententiae: ita
circumdari pueris pudorem et laudis studium oportere, ut equis frenum et calcaria. Zenonem Stoicum, in virtute
sola beatitudinem ponentem, e plurimis discipulis maxime aemulatus est Cleanthes, non minus labore corporis,
quem alendae philosophiae impendit, quam Philosophia ipsa celebris. Metrocles Cynicus cum sorore Hipparchia
Cratetis inciviles complexus est argutias, Timon Nicaeus Pyrrhonis effrenem opinandi licentiam. Hermachum et
Dionysium Epicuri provexisse dogmata tradit Laertius. Ea cum audisset apud Pyrrhum C. Fabricius Luscinus, ut
81

