meminit, nec successoris ejus Urbani, quos tamen sanguinem pro Christo fudisse Damasus, et post eum marianus
Scotus, Platina, Sabellicus, Nauclerus, aliique scripsere. Sed nobis ea, quae a suorum temporum historiographis
nec fidem, nec probabilitatem habent, in literas mittere religio est.
JULIUS MAXIMINUS.
HActenus imperium Romanum a Romulo ad Septimium certatim evolans, Bassiani consiliis tanquam in summo
constitit. Quo ne consfestim laberetur, Alexandri fuit. Abhinc dum domandi suos, quam subigendi externos
cupidiores sunt, atque inter se armantur magis, Romanum statum quasi abrupto praecipitavere, quemadmodum
Johannes Apostolus Apocalypsi sua globum montis ignitum, in mare populorum praecipitio ruentem vidit, ex
quo pleraque gentium sanguine cruentata, naves Rerumpublicarum corruptae.
Etenim immissi in imperium promiscue boni malique, nobiles atque ignobiles, ac Barbari multi. Quippe ubi
passim turbata confusaque omnia, neque suo feruntur modo, quique fas putant, uti per turbam, rapere aliena
officia, quae regere nequeunt, quaeque inscientia bonarum artium foede pervertunt. Itaque abhinc Augusti
semestres vel annui, plerique per biennium, ad summum per triennium vel sexennium, et vis fortunae licentiam
nacta, postquam pene omnes flagitiis subacti sunt, etiam infirmis genere institutoque publica permisit, donec
Christianismus rerum potitus fessum cladibus orbem sub Constantino restauravit.
Igitur occiso Alexandro, Maximinus Thrax, patre Gotho, matre Alana genitus, robore et virtute militari ad
ducatum provectus, nondum senator, sine decreto senatus, primus e corpore militari Augustus ab exercitu
appellatur, filiumque corpore pulcherrimum, animo deformem, sibimet socium dicit. Hic conciliatis omni arte
militibus, cum propter ignobilitatem generis contemni se a Senatu crederet, imperium sola crudelitate teneri
posse ratus, sine delectu dignitatis supplicia exercuit. Ac tantum degeneris animi conscientia apud eum valuit, ut
omnes sui generis conscios necaret, etiam amicissimos, parum memor, multos ei cavendos, qui singulos
interficit. Comperta deinde seu ficta (nam utrumque traditur) Magni cujusdam consulatus factione, sine judicio,
sine defensione, plus quatuor millibus hominum occisis, se satiare non potuit ferarum more, quae vulneratae
magis exulcerantur. Sed ut Alexandri gloriam vinceret, Germaniam ingressus Transrhenanam, vicos per
quadringenta millia soli hostilis incendit, greges abegit, militem divitem reduxit, plurimos interemit, cepit
innumeros. Inde Sirmium venit, Sarmatis inferre bellum parans, atque in animo habens, usque ad Oceanum
Septentrionales partes in Romanam ditionem redigere. At cum Romani ejus crudelitatem ferre non possent, quod
subornato accusatore consulares viros et duces multos interimeret, contra eum defectionem parant. Nec solum
Romani, sed, quia et in milites saeviebat, exercitus, qui in Africa erant, subita et ingenti seditione, Gordianum
senem octogenarium, virum gravissimum, qui erat proconsul, Imperatorem faciunt. Et quidem primo invitus
Gordianus, cogente eum turba, quae procuratorem Maximini ob avaritiam necarat, purpuram sumpsit; postea
vero cum vidit neque filio, qui legatus erat, neque familiae suae tutum id esse, volens suscepit imperium, et
appellatus ab omnibus Afris Augustus cum filio, apud oppidum Tysdrum inde Carthaginem venit cum pompa
regali, literasque Romam misit ad senatum, quae in odium Maximini gratanter sunt acceptae. Interfecti deinde
omnes delatores, omnes amici Maximini: Maximinus ipse cum filio hostis appellatus, missae ad omnes
provincias literae, ut communi saluti libertatique subvenirent.
270

Tacitum id senatus consultum videbatur, adjuratis qui aderant, ne quis eliminaret. Sed statim omnia comperit
Maximinus, ut habent se hominum mentes, erubescentium saepe, non cognosci per se ea quae sciunt, et humiles
se putantium, nisi commissa produant arcana. Igitur homo natura ferus sic exarsit, ut non hominem sed belluam
putares, inducendaeque oblivioni injuriae vino esset obruendus. A quo cum resipuisset, muneratus milites
Romam iter intendit.
Interim Gordianus in Africa primum a Capeliano quodam agitari coepit, cui Mauros regenti successorem
dederat. Contra eum misit filium, quem quum acerrima pugna interfectum comperisset, ipse laqueo vitam sibi
abrupit, sciens et in Maximino multum esse roboris, et in Afris nihil virium, multum quinimo perfidiae. Tunc
Capelianus Victor pro Maximino, omnes Gordiani partium in Africa aut interemit, aut proscripsit, nec cuiquam
pepercit, prorsus ut ex animo Maximini videretur illa facere. Civitates denique subvertit, fana diripuit, donaria
militibus divisit, plebem et principes civitatum concidit, praeludens ad imperium, si Maximinus periisset. haec
ubi Romam nunciata sunt, senatus maximini et naturalem, et jam necessariam crudelitatem timens, Maximum,
qui et Pupienus, ex praefecto urbi, ignobilem genere, sed virtutibus clarum, et Clodium Balbinum, moribus
delicatiorem, Imperatores creavit. Quibus a populo Augustis appellatis, per milites et eundem populum, etiam
parvulus nepos Gordiani e filio, Caesar est adjunctus.
Profecto igitur ad bellum Maximo, Balbinus Romae seditionibus urgetur, Gallicano et Mecaenate senatoribus in
praetorianos irruentibus, quod curiae secreta rimarentur, populo vicissim a praetorianis laniato, magna denique
urbis parte incensa, plateis omnibus cruore pollutis. Cum Balbinus per senectutem sedare tumultum nequiret,
viso tandem Gordiano conquievit.
Maximinus Italiam ingressus, sublatis per provinciales omnibus quae victum praebere possent, fame coepit
laborare, Aquileia porta ei clausit. Ea civitas oppugnationem fortiter sustinuit. Cumque nervi ad emittendas
sagittas deessent, funes de capillis mulierum fecit, unde postea, victo et interempto Maximino, Romana civitas
170

