sacerdotia, annum quoque in duodecim menses, fastos dies nefastosque descripsit. Ille Ancilia et Palladium,
secreta quaedam imperii pignora, Janumque geminum, fidem pacis et belli, imprimis focum Vestae aeternum
virginibus colendum dedit, ut ad similitudinem siderum custos imperii flamma vigilaret. Haec omnia quasi
monitu Deae Aegeriae, quo magis Barbari acciperent. Nullum bellum gessit, Remp. XLIII annis in alta pace
tenuit. Ejus libros multis post annis e terra erutos, quia ad solvendam religionem pertinere existimabantur,
Praetor Urbanus in conspectu populi cremavit.
Numae haud absimilis fuit eodem tempore Gyges, homo itidem praestigiator et Magus, qui annuli cujusdam pala
ad se conversa inconspicuum se fecisse legitur. Hic summa Candaulis Myrsili, Lydorum regis, gratia florens, ut
reginam stulta heri ostentatione nudam contemplatus est, odium ei apud conjugem, et interitum, sibi vero regnum
ac regias nuptias peperit. Sic Lydorum regnum ab Heraclidis in Mermnades (haec Gygis familia erat) transiit, qui
id annis 170 tenuere. Gyges 38, Ardys 49, Sadyattes 12, Halyattes 57, Croesus 14 annis dominatus est. Meliori
via Dejoces Medus, debilitato jam Assvriorum robore, justitiae ac prudentiae fama, apud liberam Medorum
gentem principatum initio, tandem etiam regnum sibi comparavit, et Ecbatanis, clarissima in Medis urbe condita,
novi imperii autor LIII annos viguit. Tunc, praeter Esaiam, regio genere Vatem, Micheas Nahumus, aliique in
Judaea Prophetae; apud Graecos Neoptolemus Parianus, Archilochus Parius, aliique nonnulli doctrinae laude
floruerunt.
MANASSES.
INterim Ezechiae post annum regni vicesimum nonum mortuo, successit Manasses filius, Rex Hebraeorum XVI,
impiorum crudelissimus, Prophetarum parricida, augurum, praestigiatorum et incantatorum cultor et assecla, qui
tam foedis institutis vixit, ut impietate velut certare cum paterna religione videretur. Magistros quidem sacrorum
meliora monentes, et regi, populoque, ni resipiscerent, exitium comminantes, sprevit; Esaiam vero eorum
praecipuum, jam ultra LXX annos divinis oraculis conspicuum, serra dissecuit. Hierosolymam innoxii sanguinis
piaculis adeo incestavit, ut nullis ea lustrationibus cederent. Populum Hebraeum profanissimis gentibus, quas
Deus de terra illa deleverat, dissolutiorem reddidit. His morum viis captivitatem, et cladem, quam pius Pater
averterat, capiti suo facile acceleravit. Assyriacum tunc imperium cum Babylonico (cui per octo annos rex
defuerat) tenebat Assaradinus, quemadmodum e Ptolomaei canone intelligitur. Is plurimos in Samariam colonos
deduxit, duce Osnapharo, quem alias in Scriptura Olofernem vocari credimus. Idemque missis in Judaeam
copiis, Manassi victo catenas injecit, captivumque Babylonem traxit. Hinc, ut apparet e Judithae libro, postquam
Medos acie superasset, universam Asiam duce Oloferne sub jugum mittere destinavit. Syriam sane, Ciliciam,
Mesopotamiam, Arabiamque subegit, atque universae Judaeae dirissima quaeque minatus est. Sed
43

quae divina manus fuit, Olofernes ducum maximus, Judithae cujusdam, lectissimae viduae, quam deperibat,
insidiis trucidatus, in ipso thalamo interiit, libidinisque juxta et tyrannidis promeritas poenas luit. Joachas tunc
Pontifex et seniores Judaeam regebant, Manasse captivo apud Babylonios, qui tandem confusus animi, quod
carceres et vincula suapte sibi profanitate, et in Deum patrium contumacia accersivisset, cum lacrimis ac
suspiriis veniam petiit sceleribus suis, et, quae est Numinis clementia in poenitentes, impetravit. Nam
Assaradino, post tredecimum Babylonici imperii annum, vita functo, successit Saosduches, a quo Manasses in
regnum remissus est. Forte ad liberationem ejus multum momenti attulit Phraortis, Medorum regis, in Persas
expeditio, qui devictis illis Asiae agitabat imperium, Assyriisque ipsis, Ninon tenentibus, bellum atrox inferebat.
Sed hoc ut pro explorato non confirmaverim. Ita illud scriptum reliquit Herodotus, Assyrios tunc a sociis fuisse
desertos, et Aegyptum quoque eadem tempestate maximam subiisse mutationem. Etenim Sethone defuncto, cui
cum Sannacharibo bellum fuerat, libertatem adeptos Aegyptios, ait, duodecim sibi reges pari potestate
praefecisse, quorum opus Labyrinthus ille fuerit apud Maerin, stagnum manu factum, situs, qui inter septem
mundi miracula connumeratus est. Hi Reges oraculi cujusdam monitu, suspicione onerarunt Psammetichum,
unum e collegio suo, tanquam tyrannidem affectaret, eumque ne res novare posset, in palustria loca expulerunt;
Psammetichus contra injuriae intolerans, cum Iones Caresque ex Asia pulsi in Aegyptum transfugissent, eorum
sibi conciliavit auxilia, et collegas undecim armis aggressus subegit, totiusque Aegypti potitus est annos LIV. Ex
quo tempore exploratior Graecis Aegypti historia fuit, ipsis Graecis in ea collonis res gestas accuratius
annotantibus, quibus circa Bubastum urbem ad Pelusiacum ostium sedes sunt attributae. Psammeticho Necos
filius successit, qui Josiam regem praelio interemit, ut suo loco monebitur.
Iis vero temporibus Peloponnesus quoque novis bellis exarsit. Unde quadraginta anni effluxerant, ex quo Ithome
eversa Messenii Lacedaemoniis bello succubuerant. Victi igitur palabundique per civitates Graeciae, dum
mortem praeoptant servitio, denuo arma induunt Olympiade vicesima quarta exeunte, Anaxandro Eurycratis, et
Anaxidamo Zeuxidami Spartae regnantibus, Aristomene Messeniis praesidente. Athenis jam annui magistratus
erant, civitate pertaesa rectorum decennalium, atque tunc Tlesias praetura fungebatur. Tunc bellum Messenium
secundum sumtum. Argivi, Arcades, Elei et Sicyonii Messeniis, Corinthii Laconibus se junxerant, Athenienses
ex oraculo Tyrtaeum Poetam, ne Spartanis ex Attica dux deesset, miserant. Congressis inter se populis,
Messeniis pro libertate, pro imperio Lacedaemoniis, initia belli his admodum tristia, illis laeta fuere, infaustisque
praeliis Laconum res valde attritae sunt. Qui tum primum a virtute in fraudem versi, Aristocratemque Arcadum
29

