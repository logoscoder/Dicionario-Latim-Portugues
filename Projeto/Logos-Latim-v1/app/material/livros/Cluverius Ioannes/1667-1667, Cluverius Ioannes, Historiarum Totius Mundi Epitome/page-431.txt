Sub tricesimi anni auspicium beerwaldam appulit Hercules de Charnace, Ludovici XIII Galliarum Regis legatus,
qui sopiendo inter Reges Polonum et Suecum bello perutilem navaret operam, foedusque inter suum Regem et
Suecum quinquennale condidit. Leges dictae, ut mutua sibi praestarent auxilia Reges, ad defensionem Oceani
maris et Balthici, in restitutionem exulum et adflictorum Germaniae Ordinum, ac demolitionem
propugnaculorum, quae in Rhaetia hoc bello Germanico emersissent. Hoc fine Rex Suecus XXX peditum, VI
Equitum millia aleret, in sumptus Rex Galliarum XLM Imperialium subministraret annua, delectibus utrumque
regnum pateret, religio Teutonibus secundum imperii pacta statutaque exerceretur.
Rex Britanniae Carolus, cum Philippo IV, Hispaniarum et Indiarum Rege firmam pacem iniit, fidam fanxit inter
subditos utriusque commerciorum societatem. Injuriarum mentio utrimque
688

abolita. Nihilominus Regi Gustavo ex insulis Britannicis copiae auxiliares submissae, quae adulta jam aestate a
Marchione hamiltono in Pomeraniam perductae sunt.
Sub haec Alberto Fridlando Duci ademptum Caesarianae militiae magisterium, seu quod mutandis per
Germaniam sacris mens viro parum fervida; seu quod metus de ipsius exercitu et potentia Caesaris, in cujus
verba juraverat, Catholicis Ordinibus foret. Joannes Tzerclasius, Comes Tillius, Walo genere, generalissimam
omnium, tam Caesaris, quam foederatorum exercituum curam suscepit. Is calliditate et solertia nobilissimus, ut
adolescenti de se famae alimenta largiretur, statim lustrare coepit exercitus, disciplinam labantem sanare,
commercari annonam, laboranti Scaumburgico supplementum validum submittere in Marchiam, omnia belli
momenta captare.
Rex aliquot legiones Gustavo Hornio ad expugnandam Landsbergam tradit: Ipse Demminum vadit cum XVI
millibus. Neobrandeburgum in itinere, arcemque Clempenaviam, et Loitzam deditione capit. Treptovia a
Caesarianis deseritur. Malchinum Joachimus Molctius astu rapit pro Regiis. Medio mense Februario Demminum
magnis viribus invaditur, Dodone Kniphusio peropportune duo peditum millia, et equites mille adducente. Ita
duorum simul principatuum ferro suecico tres urbes cinguntur, Colberga Pomeraniae, Landsberga Marchiae,
Demminum confine Mechlenburgiae. Demminum Regiis impar viribus inopinato tradit Dux Savellius, arce,
commeatu, re tormentaria permunitum. Dux, qui praesidio erat, cum suis dimittitur incolumis. Sequitur finiente
Februario Colberga. Julianae Comes, Gubernator ejus oppidi, novem peditum, sex equitum agmina, educit,
signis nudata, Landsbergam versus iter instituit. Colbergae ingens instrumenti bellici apparatus, annonae nihil
erat. Fame subacti sunt praesidiarii, cui levandae qui missi erant classiarii, quinto a deditione die adrepentes,
parum abfuit quin in hostium manus pervenirent. Landsberga usque in Aprilis exitum vim obsidentium sustinuit.
Dixeris, infelices eos dies Caesaris Ducibus fuisse. Nam qui Rostochio praeerat Tribunus, Hatzfeldius, a cive
quodam literato Jacobo Varmejero inflicta cervice securi obtruncatus est. Auctor facinoris ab angelo se id jussum
professus, quantumvis ad necem exagitatus cruciamentis, nihil agnovit sceleris.
Ea damna pensare cupiens Comes Tillius ad d. IV Iduum Martii neobrandeburgum summa vi adoritur, expugnat,
praesidiarios plerosque omnes mactuat, suorum ad duo millia amittit. Kniphusium, qui praesidio fuerat, cum
uxore et filiabus capit. Templum ibi ipsum Consulis ac civium cruore profanatum, IX signa capta, oppidum
direptioni expositum, et quod mireris, derelictum. Inde cum Regem ipsum, munitionibus se tuentem, invadere
non posset Tzerclasius, Magdeburgum regreditur, in itinere ejus agmina carpentibus Sueci equitibus: qui et
Lieben-Waldam intercepere, et mox Neobrandeburgum a Tillianis exarmatum.
Caeterum Magdeburgici, per absentiam Tillianorum, resumtis animis, aliquoties eruperant, commeatu et
instrumento bellico urbem suam auxerant. Eo autem reverso sub Martii mensis exitum, brevi ejecti munitionibus
sunt, quas extra vallum urbis fixerant, optimisque bellatoribus ibidem locatis exuti. Cumque sibi adversus vim
Caesarianam non satis instructi a militum copia viderentur, Sudenburgum, novamque civitatem (nomina
suburbiroum sunt. quae ipsa erant munita) ipsi incendere, aequaruntque solo eorum aggeres.
Dum ibi Martis flagrant studia, Rex Suecus Francofurtum ad Viadrum circumvallat, cujus suburbia, perinde ac
Magdeburgensium, praesidiarii
689

cremarant. Hanc urbem commeatu opibusque refertam vi expugnat subito, Dominica a Palmis cognominata, duo
amplius millia occidit Caesarianorum, ad octingentos capit. Hannibal Scaumburgicus, Tieffenbachius,
Montecuculius, cum reliqua multitudine effugere. Civitas aliquot horis praedae exposita, tantum damni pertulit,
ut ejus miseratus cladem Wolfg. Henricus Baudis flagris compesceret militarem insolentiam.
Decimo septimo post die Landsberga itidem Regi dedita est. Exiere peditum signa XXV, equitum XII. Silesia
Suecicis armis patefacta. Brandeburgum vetus a Wittenhorstio centurione Tilliano desertum est. Sic Aprilis
actus.
Kal. Maii Copenica mittuntur ad electorem Brandeburgicum, qui Custrinum et Spandaviam (praecipua haec
Electoratus istius firmamenta sunt) Regi Sueco tradi postulant, restituenda Septemviro, simul ac Magdeburgum
obsidione exemerit. Id aegre persuasus Elector, adsensit tandem de Spandavia, postquam Berlinum circumdatum
signis vidit: praesidium Spandaviense utrique principi juramentum dixit. Petitus deinde transitus Regi per
Saxoniam, atque ut junctis viribus, Joannes Georgius Sax. Elector Magdeburgum obsidione levaret. Neutrum
431

