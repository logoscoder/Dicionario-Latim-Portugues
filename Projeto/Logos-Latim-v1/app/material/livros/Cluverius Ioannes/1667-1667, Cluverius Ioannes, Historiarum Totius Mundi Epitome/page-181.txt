His de causis Julium Constantium Chlorum et Galerium Maximinum (qui nonnullis etiam Maximianus
cognomento Armentarius) creatos Caesares, in affinitatem vocant. Constantium enim Carus, quod nemo tunc vir
melior videbatur, in locum filii subrogare consultaverat, et Carinum occidere. Idem Constantius, per filiam nepos
Claudii quondam Augusti, erat: Galerius in Dacia haud longe a Sardica natus. Constantius Theodoram Herculii
privignam accepit, ex qua postea sex liberos, Constantini fratres, habuit: Galerius filiam Diocletiani Valeriam:
ambo uxores, quas habuerant, repudiare compulsi, sicut olim Tiberius ducta Augusti filia. Hi quanquam literis
parum, juris tamen scientia ac militiae miseriis imbuti satis, boni Reipublicae fuere. Prudentes enim, (ait
Aurelius) sensu mali promptius fiunt, expertes aerumnarum, dum opibus suis cuncta aestimant, minus consulunt.
Tres isti Valerium, ut parentem, seu Dei magni suspiciebant modo, a quo in Imperium se allectos meminerant. Et
quoniam bellorum moles acrius urgebat, quasi partito imperio, cuncta quae trans Alpes Galliae sunt, Constantio
commissa; Africa Italiaque Herculio: Illyrici ora usque ad Pontum Galerio; Caetera Valerius retentavit. Hinc
parti Italiae invectum tributorum ingens malum, quo exercitus atque Imperator, qui semper aut maxima parte
aderant, ali possent: pensionibus inducta lex nova, quae sane illorum temporum modestia tolerabilis, in
perniciem processit postea.
287

Interim Diocletiano Alexandriam profecto, provincia credita Maximino Caesari, ut relictis finibus, in
Mesopotamiam progrederetur, ad arcendos Persarum impetus, a quibus primo graviter vexatus, cum Diocletiano
occurreret, ab irato indigne exceptus est, atque ut erat purpuratus, ante vehiculum ejus ad aliquot millia passuum
cucurrisse traditur. SEd reparato confestim e veteranis ac tyronibus exercitu, per Armeniam in hostes contendit:
quae ferme sola seu facilior vincendi Parthos via est. Ibi Narseum Persarum Regem in ditionem subegit: simul
liberos conjugesque, et aulam regiam: adeo Victor, ut ni Valerius, cujus nutu omnia gerebantur, abnuisset,
Romani fasces in provinciam essent novam lati. Pars tamen utilior terrarum, et quinque ultra Tigrim regiones
Romanis acquisitae, quae dum acrius deinde reposcerentur, gravia admodum perniciosaque bella pepererunt.
At in Aegypto Achilleus faciliore negotio pulsus, poenas luit, nudata muris Alexandria, Coptos et Ptolemais
excisae, tota Aegyptus gravibus proscriptionibus caedibusque foedata, Per Africam gestae res pari modo: solique
Corausio remissum Britanniae Imperium, postquam jussis ac munimento incolarum, contra gentes bellicosas,
oportunior habitus. Quem sane sexennio post, quidam Allectus nomine, dolo circumvenit. Qui cum ejus
permissu summae rei praeesset, flagitiorum, et ob ea mortis formidine, per scelus imperium extorserat: quo usum
brevi, Constantius praemisso Asclepiodoro, cum parte classis et legionum delevit.
Caesi interea et Marcomanni, Carporumque natio translata omnis in Romanum solum; cujus fere pars jam tum
traducta ab Aureliano erat.
Neque minori studio, pacis officia vincta aequis legibus, remotumque pestilens frumentariorum genus, qui ad
explorandos in provinciis motus instituti, compositis nefarie criminationibus, injectoque passim metu, praecipue
remotissimo cuique, cuncta foede diripiebant. Simul annona urbis, ac stipendiariorum salus anxie solliciteque
habita; honestorumque provectu, et econtra suppliciis flagitiosi cujusque, virtutum studia aucta, novis moenibus
ornatae urbes, Roma, Carthago, Mediolanum, Nicomedia. Neque tamen cum haec agerent Imperatores, extra
vitia fuerunt. Quippe Diocletianus ex auro primus vestem quaesivit, serici ac purpurae, gemmarumque vim
plantis subdidit, affluentis tumidique animi indicia. Levia tamen prae caeteris. Nam renovata Caligulae
Domitianique impietate, Dominum se palam dici passus est, et adorari appellarique ut Deum, documentumque
praebuit, humillimos quosque, ubi alta accesserunt, superbia atque ambitione immodicos esse, dum animus
potentiae expers, tanquam inedia refecti, insatiabilis est.
Herculius libidine tanta agebatur, ut ne ab obsidum corporibus quidem animi labem comprimeret, propalam ferus
et incivilis ingenii, asperitatem suam etiam vultus horrore significans. Hic naturae suae indulgens, Diocletiano in
omnibus est austerioribus obsecutus, cui parum honesta in amicos fides erat, discordiarum metu, quas
enunciationibus agitari suspicabatur. Hinc etiam quasi truncatae vires urbis, imminuto praetoriarum cohortium,
atque in armis vulgi numero. Triumphum egerunt Romae inclytum ex numerosis gentibus, quas devicerant,
pompa ferculorum illustri, qua Narsei conjuges sororesque et liberi ante currum ducti sunt. Erat et a Constantio
Caesare pugnatum in Galliis, circa Lingones, die una adversam erat et secundam fortunam expertus. Nam cum
repente Barbaris ingruentibus, intra civitatem esset coactus, ram praecipiti necessitate, ut clausis portis in murum
funibus tolleretur, vix quinque horis mediis adventante exercitu, LX fere millia Alemannorum cecidit. Sic omnia
imperio
288

prospere provenerunt, usque ad annum Diocletiani XIX, Christi CCCVI, quo elatiores jam victoriis, sumptisque
Deorum suorum cognomentis terribiles, Diocletianus et Maximianus, Christum atrociter oppugnare coeperunt.
Saevitum antea in milites fuerat, exautoratis qui immolare idolis nollent, multis etiam occisis. Qua tentatione
praeludebatur quidem ad truculentiores conatus; Sed vulgus Christianorum aspernatum preces et vota, quibus
tristiora praeverteret apud Deum, securitate sua multo graviora promeruit,. ingenti cessura gloriae iis, qui serio
diligerent Deum.
181

