insaniente adhuc mundo in cultu numinum, felicitas illa longior esse non potuit. Exstincto enim seu morbo, seu
Philippi artibus Misitheo, deducti sunt in ea loca milites, in quibus annonari non posset. Hinc imperitiam
Gordiani perosus exercitus, imperium Philippo mandavit, praefecto praetorii, jussitque ut quasi tutor pariter cum
ipso imperaret. Sed cum Philippus se contra Gordianum superbissime ageret, ille conquestione apud milites non
tantum nihil egit, sed quod curae eorum famis causa vehementes essent, privatus etiam imperio est, et paulo post,
jubente ac connivente Philippo, occisus sexennio imperii, juvenis egregius, prorsus ut nihil praeter aetatem ei ad
imperium deesset. Familiae Gordiani hoc senatus decrevit, ut a tutelis atque legationibus, et a publicis
necessitatibus, nisi si vellent, posteri ejus semper vacarent. Quicunque illum gladio appetiverant (qui novem
fuisse dicuntur) postea sua manu, suisque gladiis, et iisdem quibus illum percusserant, feruntur interisse. Titulus
Gordiano positus in finibus Persidis, Graecis, Latinis, Persicis, Judaicis, et Aegyptiacis literis, ut ab omnibus
legeretur: Divo Gordiano Victori Persarum, victori Gothorum, Victori Sarmatarum, depulsori Romanarum
seditionum, Victori Germanorum, sed non Victori Philipporum.
Tunc Pontiano in Sardiniae exilio, Anthero autem in Maximini tyrannide peremptis, successit in Episcopatu
Romano Fabianus, qui cum nuper rure in urbem commeasset, columbae in ipsum devolantis omine dignitatem
assecutus est. Origenes Athenodorum fratremque ejus Theodorum (qui et Gregorius Thaumaturgus postea)
discipulos Caesareae habuit: et Beryllum Bostrensem in Arabia Episcopum, negantem Christum fuisse, ante,
quam in humanam carnem immigraret, ab errore in viam reduxit.
Florebant tunc Historiographi Herodianus Alexandrinus, Arrianus, Dexippus Graeci. Vulcatius Terentianus,
Curius Fortunatus, Serenus Sammonicus Latini, quorum Capitolinus in Gordianorum historia meminit.
M. JULIUS PHILIPPUS CUM FILIO.
MJulius Philippus Arabs Trachonites, ortus patre nobilissimo latronum ductore, in consortium sumsit filium
puerum, cumque pro Caio Julio Saturnino C. Philippum appellavit. Hinc rebus ad Orientem compositis,
conditoque apud Arabiam Philippopoli oppido, quae quondam Bozra fuerat, Romam venit. Ibi extructo trans
Tiberim lacu, quod eam partem aquae penuria fatigabat, annum urbis millesimum ludis omnium generum
celebravit. Exhibiti elephanti triginta duo, alces decem, tigres decem, leones mansueti LX, leopardi mansueti
XXX, hyaenae decem, gladiatorum fiscalium paria mille, hippopotamus et rhinoceros unus, archoleontes decem,
camelopardali decem, equi feri quadraginta, et caetera hujusmodi animalia innumera et diversa, quae Gordianus
antea ad triumphum Persicum paraverat. Cum Pontificum lege hostiae mactarentur, suis utero maris faeminarum
genitalia apparuere. Id
273

haruspices solutionem posterorum portendere, vitiaque fore priora interpretati.
Quod frustratum iri aestimans Philippus, usum virilis scorti removendum honestissime consultavit. Veruntamen
manet, inquit Aurelius, quippe conditione loci mutata pejoribus flagitiis agitur, dum avidius periculosa,
quibusque mortales prohibentur, petunt. Sed ignorasse patet verum aruspices, mollissimum quemque beatum
fore dicentes, Satanae haud dubio instinctu. Pudore enim amisso, fortunatus quis esse potest? Philippus, tradente
ex fama Eusebio, Christianismum amplexus est, sed non admissus ob scelera, quibus maculabatur, donec inter
poenitentes humiliter anteactorum veniam petiit. Filius ejus adeo severi et tristis animi dicitur fuisse, ut tener
adhuc nullo prorsus cujusdam commento ad ridendum solvi potuerit, patremque ludis secularibus petulantius
cachinnantem, vultu notaverit aversato. Forte ex Christiana institutione insolitam morum gravitatem traxit, quam
in multis tunc velut miraculo fuisse, Origenes contra Celsum testis est. Caeterum Philippus Priscum fratrem
Syriacis exercitibus, Severianum generum Mysiae Macedoniaeque praefecit. Ipse adversum Carpos profectus,
Istri vicina populantes, victos in foedus recepit. Sed abeunte Philippo, Mysorum et Pannoniorum legiones
Marinum, Orientales avaritiam Prisci non ferentes, Jotapianum Imperatorem creant. Tertius Philippus, et jam de
deponendo agitans imperio, confirmatur a Messio Decio, rebelles deturbat. Decium in Pannoniam mittit,
castigaturum ibi factionis Marini complices. Illi in rem suam rati, beneficio vincere Decium, qui poenas
sumpturus venerat, imperare eum sibi compellunt, et in Philippum contra tendentem infesto agmine pergunt.
Philippus, filio urbi relicto, quanquam debili per aetatem corpore, confligit apud Veronem cum Decio, pulsoque
et amisso exercitu cadit. Queis Romae compertis, apud castra praetoria filius duodecimum agens annum
interficitur. Annos potentiae sex egere.
Hoc demum tempore quum vehementer augesceret fides Christiana, Origenes jam sexagenarius per notarios
exigi dictata sua, et in lucem edi passus est. Confutavit et Arabum haeresin, animas cum corporibus exstingui,
pariterque cum iis resurrecturas delirantium. Confutavit et Helcesaitas, Paulum Apostolum improbantes, et satis
esse dicentes, si quis corde fidem teneat, etiamsi eam ore non confiteatur. Tunc etiam Plotinus Philosophus, et
Dionysius Alexandrinus Episcopus effloruere.
DECIUS cum Filio.
DEcius e Pannonia Syrmiensium vico ortus, militiae gradu ad imperium conspiraverat, laetiorque hostium nece,
filium Hetruscum nomine Caesarem facit: statimque eo in Illyrios praemisso, Romae aliquantum moratur,
moenium gratia, quae instituit, dedicandorum. Atque ut erat osor Philippi, qui Christianis faverat, odium in
sancto evomuit, ad supplicia eos rapi imperans, aliis contra placidus et communis, inque armis promtissimus.
172

