Dum hoc pulvere dux antedictus per Mauritaniam anhelat et Africam, movetur etiam Quadorum natio, indignata
in suis terris, ultra Istrum fl. praesidiaria aedificari castra, regemque Gabinium a Caelestio Perca inter hospitales
epulas sceleste trucidatum. Igitur transgressi Istrum, dum plebem Pannonicam circa messes occupatam rapiunt
improvisi, pene ipsam Constantii Imperatoris filiam, cum duceretur Gratiano nuptura, intercepissent, nisi
Messala Pannoniae rector, judiciali carpento impositam, ad Sirmium eam cursu reduxisset effuso. Latius inde se
pandentes cum Quadis Sarmatae, praedasque hominum agentes et pecudum, caesa Moesiaca legione, longius
erant progressuri, nisi Theodosius, prima tum lanugine juvenis, Princeps postea perspectissimus, Sarmatas densis
congressibus adeo attrivisset, ut residui, abjecta pugnandi fiducia, veniam pacemque peterent.
Sed cum Caelestius tam segniter defenderet Pannonias, quam turpiter conciverat Quados, Valentinianus ipse a
Celtis profectus in Illyricum, Merobauden praefecit exercitui, qui vastatis late Quadorum regionibus, incolumem
exercitum reduxit. Subsequentibus deinde Quadorum legatis, ac nihil communi mente procerum suorum
delictum adseverantibus, sed munitionem injuste structam, ad ferociam agrestes animos accendisse, ira
vehementi perculsus Valentinianus, nationem omnem ut beneficiorum immemorem et ingratam increpat,
vitalique simul via ac voce obstructa, tanquam ictus e coelo, animam diu colluctatam efflavit, aetatis anno LV,
imperii minus centum dies, secundo et decimo. Princeps solers ingenio, animo gravis, sensu integer, sermonis
parcus, severus, acerbus infestusque vitiis, atque, ut breviter concludam, si ei infidis hominibus, quibus sese
quasi fidissimis prudentissimisque dederat, carere, aut probatis eruditisque monitoribus uti licuisset, perfectus
haud dubie Princeps futurus. Inter religionum diversitates medius stetit, nec quenquam inquietavit, neque ut hoc
coleretur imperavit, aut illud: nec interdictis minacibus subjectorum cervicem ad id,
311

quod ipse colebat, inclinavit, sed intemeratas reliquit has partes, ut reperit.
Post conclamata Imperatoris suprema, quod Valens et Gratianus abessent longius, ne sine summo imperio
agentem exercitum invaderent Barbari, aut Gallicanae quid legiones innovarent, Valentinianus adhuc
quadriennis, autoribus Equitio, Cereale ac Merobaude propinquis, ubi cum matre Justina, Magnentii quondam
conjuge, suerat allatus, creatus est Imperator, eique Italia, Illyricum et Africa provinciae cessere.
Interim Valentem undique fragores bellorum circumstrepunt. Isauris praedae erant Pamphylia et Lycia. Hunni
gens ignota, ultra paludes Maeoticas glacialem Oceanum accolens, absque lare, absque lege et ritu stabili,
semper palabunda, in carpentis habitans, nulla versandi vomeris cura, cum immenso equitatu in Transistrianas
terras se effuderat, Scythas Gothosque cogens Valentis implorare sidem. Valens exitiali consilio jubet pulsos
depositis armis, Romano solo suscipere, sperans Gothorum se opibus externa in bella usurum. Sed dum
Maximus, aliique praesides, res suas agunt, et conspicuas venustate foeminas maresque suis conquirunt
voluptatibus, quod fame penuriaque urgerentur Scythae exules, plerique barbarorum armati transeunt Danubium,
auctique indies, Thraciam universam ita turbant, ut necesse esset Valenti, compositis quomodocunque bellis
Persicis, desperatis pene Thraciis succurrere. Irritati enim Lupicini injuriis Gothi, a quo Martianopolis mercatu
prohibebantur, caesis etiam Alavivi et Fritigerni, regum suorum satellitibus, tumultuarias ejus legiones fuderant,
armisque induti Romanis, impune jam per obvia quaeque grassabantur, affluente quotidie mancipiorum,
fugitivorum, metallariorumque turba, et quemcunque rerum taedebat praesentium. Ergo crebra ibi praelia, caedes
altrinsecus nefandae. Mox novae ab occiduis etiam partibus turbae, Alemannis Lentiensibus Gratianum, patruo
laturum opem, invadentibus.
Sed eorum ad quadraginta millia, latenter transito Rheno, delevit Gratianus, Princeps facundus, bellicosus,
clemens, et Occidentalium nationum per oportunam hanc victoriam, singulari Numinis nutu hebetator. Sed
teneram ejus fratrisque Valentiniani aetatem, plerique malis suggestionibus adnubilabant; quae causa exstitit
Sebastiano duci, relictis iis, Valenti semet applicandi. Qui quidem Dux, reformata ad priscam virtutem
bellatorum manu, faustis barbaros excursionibus fudit, dumque nullam pugnae majoris copiam facit, castellis
locisque munitis se tenens, ad diram eos famem adigere, sedendoque conficere bellum conabatur. Verum
incitantibus Valentem assentatoribus, nec consortem Gratianum pene jam partae victoriae censentibus
faciundum, cum universis copiis in Gothos, Alanos, Hunnosque itum est. A quibus superatus acie Valens, sagitta
saucius, casam subit rusticanam, ubi supervenientibus Gothis dignitatis ejus ignaris, ignique supposito, incendio
concrematus est. Constat vix tertiam evasisse exercitus partem, nec post Cannensem pugnam, usquam deterius
rem Romanorum gestam. Hanc gratiam debuerunt Valenti nationes Gothicae, quas autore Eudoxio, Ariana
haeresi infecerat, Episcopo eorum Ulphila pecuniis delinito. Nec illis impune illata clades stetit. Nam dum
Adrianopolin, prope quam pugnatum fuerat, oppugnant, indeque Perinthum, et ipsam urbem regiam, caesis per
vecordem suam audaciam plurimis, repelluntur, praedandoque effuse, ad Alpes usque Julias cum caede
sanguineque tam suo quam alieno remearunt. Hoc exitu periit Valens, quinquagesimo anno contiguus, cum per
annos quatuor imperasset et decem, parvo minus; pervigil semper et anxius, ultor acer ambitionum, erga
deferendas potestates vel adimendas nimium tardus, subagrestis ingenii, nec bellicis nec liberalibus
312

studiis decenter eruditus, religioni pene omni placabilis, praeterquam orthodoxae. Nam plerasque Orientis
Ecclesias nudare pastoribus instituit, et immanes ejus minas mulier Edessena, parvulum filium secum ad poenas
196

