prope oppidum Bethsemen, adverso Amaziae fato. Nam fuso exercitu, vivus in hostis provocati manus venit,
thesaurosque omnes amisit. Muri Jerosolymae, qua Samariam spectabant, diruti, obsides imperati victis. Victor
Joas in regnum suum reversus, et paulo post satis consumtus, suspicionem praebuit, odio potius Dei in Amaziam,
quam erga se favore, superiores in bello partes tulisse. Amazias illi quindecim annis supervixit, conspiratione
tandem suorum interemptus, quemadmodum antea pater, cujus ut peccata, sic exitium imitatus est, regnaverat
annos XXIX.
In haec tempora conjicit Eusebius Tonos-concoleron, extremum Assyriorum regem, quem Graeci Sardanapalum
nominant. Ad hunc videndum, quod nemini ante eum permissum fuerat, praefectus ipsius, nomine Arbactus
(Diodorus ex Ctesia Cnidio Arbacem vocat) cum admitti magna ambitione obtinuisset, invenit eum inter
scortorum greges purpuram colo nentem: et muliebri habitu, cum mollitia corporis et oculorum lascivia omnes
foeminas anteiret, pensa inter virgines partientem. Quibus visis, indignatus tali foeminae tantum virorum
subjectum, negat apud socios, se ei parere posse, qui se mulierem malit esse quam virum. Fit igitur conjuratio,
bellum Sardanapalo infertur, flagranti imprimis studio Belesis Babyloniorum Satrapae, qui sidera etiam Assyriis
infesta esse jactabat. Sardanapalus excitis in rebelles subditis, triplici eos acie superat, ad extremum tamen
Bactrianis se Arbaci sociantibus, victus in regiam se recipit. Ninos urbs maxima et praevalida obsidione
clauditur, quam cum solvi posse desperaret Sardanapalus, extructa incensaque pyra et se et divitias suas in
incendium misit, hoc solo imitatus virum. Sepulchro inscriptum tradunt literis ei vernaculis:
Haec habeo quae edi, quaeque exsaturata libido
Hausit; at illa jacent multu et praeclara relicta.
Post hunc rex constitutitur Arbaces, qui praefectus Medis fuerat. Sic imperium ab Assyriis ad Medos translatum
refert Diodorus ex Ctesia Cnidio, additque, Ninon solo aequatam ab Arbace. Idem nonum ab Arbace regem facit
Astyagen, quem Cyrus devicit, adeo ut collectis Medorum imperii annis (qui sunt numero 317 apud Ctesiam)
necesse sit Sardanapali Historiam ad paulo antiquiora revolvere secula. Sed nobis e divinis monumentis, quibus
suffragatur etiam Herodotus, certum est, Ninon urbem usque ad Cyaxaris, Medorum regis, tempora viguisse, et
cum Nino quoque imperium Assyriacum, utcumque illud post Sannacharibi in Judaeos expeditionem ad ruinam
vergere coeperit; Sardanapalum quidem Satrapae, Medus et Babylonius, occiderint, populosque suos in
libertatem vindicaverint: At Ninon urbem eos excidisse, imperiumque Assyriorum prorsus evertisse vanissimum
est. Vixit hoc seculo Jonas, Vates Hebraeorum, quo victoriam praedicente, Jeroboamus secundus, Samariae rex
in Syros egregie dimicavit, secundisque praeliis recepit Damascum, Ematham, et quicquid terrarum
35

Syri antea Samariae regno ademerant. Illum Vatem Deus Hebraeorum ad Ninvitas ablegavit, exitium urbi
maximae praedicturum, ni intra dies XL e sceleribus flagitiisque suis resipisceret. Reluctantem et profugum ceto
immani devorandum objecit, cujus ille visceribus clausus triduum, miserante Deo in littus ejectus est,
imperiumque ejus ante detractatum peregit. Ac si verum est, quod plerisque placet historiarum consultis, Medos
occupasse Assyriorum imperium exstincto Sardanapalo, atque tot annis ab iis regnatum, quot Ctesias e diphtheris
prodidit, oportuit Ninon a Mandauce Arbacis filio esse gubernatam, quando exitium ei Jonas praenunciavit.
Etenim rex Assyrius, ut peregrinum Vatem tanta autoritate scelera urbis reprehendere, praesentissimamque ei
cladem imminere cognovit, praeveniendam Dei iram poenitentia ratus, supplicationes Deo Israelis faciendas per
praeconem indixit, mutataque in melius vita certam perniciem humillima pietate antevertit.
OZIAS.
TUnc Ozias admodum puer, vacans ex morte Patris Amaziae regnum administrare non poterat; sed decimo sexto
aetatis anno id tandem adeptus, dignum se majoribus suis regem ostendit, praecipuam Dei cognoscendi curam
arbitratus. Igitur Zacharia Propheta plurimum usus est, quemadmodum Jeroboamus Samariae Rex Jona. Isthac
mente prospere pugnavit in finitimos. De Philistaeis Gethum, Jamniam, Azotum urbes cepit, captasque moenibus
nudavit. Pari successu Arabes et Ammonitas subegit, regnique fines Aegypto tenus protulit. Cum victoria
reversus Hierosolymam, urbis moenia vetustate priorumque regum cladibus collapsa valide instauravit,
aquaeductibus, castellis et propugnaculis exornavit terram: habuitque interim sub signis florentissimas copias,
ultra tercentum millia, omni armorum genere egregie instructa.
Nec agrorum cultum est aspernatus, vineis, rei pecuariae et hortensi apprime deditus. Rex omnino laudatissimus,
ni omnium bonorum affluentiam, prosperrimumque rerum cursum, animi elatione, ac sacerdotum contemptu
corrupisset. Magnae illi cum Azaria Pontifice, et universo Sacerdotum ordine, de sacrorum ritu altercationes in
ipso templo fuere. Nam sua manu sacrificare, quodque solis Sacerdotibus fas erat, sibi sumere, in Sacerdotes,
suas officii partes strenue asserentes, graviter stomachari. Sed incandescente in Sacerdotes rege Deus ipse litem
diremit. Nam et terra horribiliter contremuit, et lepra regem invasit prodigiosa, ut etiam mox regia sua ultro
confusus excederet, qui templi imperium in juste arripuerat. Igitur deinceps parum pro rege egit, filioque ad
Reip. administrationem admoto privata in domo consenuit, consumptus anno regni secundo et quinquagesimo.
Ejus temporibus Prophetarum scholae eximiis doctoribus florebant. Nam praeter Jonam et Zachariam, qui initia
regni Oziae collustraverunt Hoseas et Amos regno Samariae, Esaias, Joel, Obadias, aliique, et illi regno et aliis

24

