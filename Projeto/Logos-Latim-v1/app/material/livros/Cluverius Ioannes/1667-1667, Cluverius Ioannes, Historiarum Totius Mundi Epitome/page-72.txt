quasi regnum Macedoniae quod affectabat, aliter consequi quam scelere non posset. Eo anno Eclipsis Solis tanta
fuit, ut plane diem noctem diceres, stellis undique apparentibus, ipsumque adeo solem detestari regnantum
scelera pronunciares. Tum Agathocles, qui adolescens figulinam ob paupertatem didicerat, et postea uxoris suae
locupletatus divitiis, per fraudes et sceleratam audaciam, Syracusanae corripuerat imperium urbis, varia cum
Siculis et Carthaginiensibus fortuna per octennium belligeratus, atque ad extremum prope Syracusas victus,
exercitum in Africam transtulit, relictoque in patria praesidio, Carthaginienses ad sua tuenda revocare studuit.
Itaque Magnam et Tunetem urbes capit, acie Carthaginienses improvisos superat, magnumque Poenis metum
incutit. Illi cum Deos sibi iratos judicarent suos, Saturno ducentos e nobilissimis juvenes immolant, Herculi
Tyrio supplicationes faciunt, et Amilcarem (id quod in votis erat Agathocli) e Sicilia deducere jubent copias, qui
dimissis in Africam VII millibus, dum Syracusas obsidet, paulo post a paucis Syracusanorum superatur, et
miserabili cum cruciatu occiditur. Agathocles oppidis Africae plusquam ducentis potitus, Carthaginienses
quoque Tunetem obsidentes, non parva afficit clade. Unde planissime patuit, quam parum illos daemonia
cruentis placata hostiis adjuvarent.
Inter Macedonum quoque Duces recrudescebat bellum. Ptolomaeus fratre Antigoni genitus, cui copias in
Peloponneso commiserat, ad Cassandrum deficit. Ptolomaeus Aegypti princeps, ob praesidiis munitas
Graecorum civitates, quas liberas esse oportebat, Antigono bellum faciens, repellitur quidem a Demetrio: At
Nicoclem, Paphiorum regem, cum propinquis mori cogit. Nec diu post patruelem Antigoni Ptolomaeum, ad se
pellectum, cicuta tollit, hominem novarum rerum cupidissimum, qui hac morte patruo suo Antigono perfidiae
poenas dedit. Supererat de Alexandri stirpe soror Cleopatra, quam certatim duces ambiebant, matrimonii
dignitate imperium firmaturi. Ea ad Ptolomaeum, nuper occupatis Graecis civitatibus celebrem, animum
adjecisse comperta, Antigoni fraude Sardibus primum custoditur, mox per corruptas quasdam mulieres nefarie
interimitur. Tablibus consumpti fatis Philippi posteri, documentum dedere eximium humanae fragilitatis, et
poenarum perjuros eorumque haeredes manentium. Nam intra triginta annorum spatium, partas fraude et
caedibus totius pene orbis opes, iisdem, quibus acquisiverat artibus, Philippi posteritas amisit. Caeterum annus
post Alexandrum decimus tertius, quo Seleucus Orientem recepit, et Ptolomaeus Palaestinae Syriaeque afflixit
civitates, victo ad Gazam Demetrio, novum imperio Graecorum initium praebuit, ex quo scriptoribus Judaeorum
annos supputare Graeci regiminis visum. Tum etiam Ptolomaeus multos Judaeorum deportavit in Aegyptum,
quorum perspecta fide et religione, in honore eos habuit, et Alexandriam pari cum Macedonibus jure inhabitare
permisit, Onia Jaddi filio Pontifice Hierosolymorum.
Nec multum intervenit temporis, cum Duces Macedonum praecipui Regium
112

sibi nomen palam sumere sunt ausi. Nam Demetrius, Antigoni filius, Athenas aggressus, Pyraeum cepit, sine quo
Athenae esse non poterant. Dedita urbe Demetrium Phalereum dimisit in Aegyptum, expugnatisque Cassandri
praesidiis, Athenienses, Megarenses, aliasque civitates Graeciae libertati restituit: ob quam rem summis eum ac
pene divinis honoribus vana Graecorum ingenia affecere. Abhinc in Cyprum navigavit, captisque nonnullis
oppidis, Salaminem terribili machinarum apparatu perseveranter oppugnavit, donec Ptolomaeus suis auxilio
veniens praelii navalis fecit copiam, quo nec sine clade, egregie victor Demetrius, Cyprum subegit totam, et ad
patrem tunc temporis Antigoniam urbem aedificantem, gratulabundum misit nuncium Aristodemum Milesium.
Ptolomaeus, ne ob acceptam cladem minoris apud suos autoritatis haberetur, se quoque regem dicit. Quibus
auditis, Seleucus, Cassander et Lysimachus, et ipsi regiam sibi vendicant majestatem, ac pro uno multi subito
emergunt reges. Hujus honoris ornamentis tamdiu omnes abstinuerant, quoad Alexandro justus haeres fuit,
verecundia justitiae ardentes ambitione animos paulisper reprimente. At postquam Cassander regii nominis
haeredes ferro tollere non dubitasset, Antigonus etiam minimam nominis praedam de facili invasit, eoque
exemplo tacitas reliquorum cogitationes in medium evocavit. Sed nec hujus nec illius posteris firmum mansit
imperium, caelorum Rege injustas cupiditates perpetuis flagris castigante.
Eadem tempestate in Sicilia Agathoclis crudelis ambitio clarius eluxit. Is Carthagini inhiabat, et Ophellam
Cyrenaicae a Ptolomaeo praepositum, in societatem traxerat, potiundae totius Libyae inanissima spe tumentem.
Conjunctum autem sibi cum maximis copiis scelerata fraude perdit, copias quoque amici suae potestati subdit.
Comperto etiam, Bomilcarem Carthaginiensis tyrannidis invasorem, militum fraude periisse, Regem se ipsum
dicit, et Uticam urbem expugnat. Hinc relicto ad continuandum bellum filio Archagato, transit in Siciliam, ut
civitates, quae Agrigentinorum ductu in libertatem se erexerant, ad obedientiam reducat. Sed dum ipsi cum
Dinocrate exulum duce res est. Archagatus gemina a Poenis clade afficitur, et in Uticensium compulsus urbem,
magnis obsidetur copiis. Igitur Agathocles, astu superatis Poenorum classiariis, et Siculorum praestantissimis
sueta truculentia necatis, in Libyam solvit, cladem Poenis regesturus. Ibi armis inferior plurimos suorum amittit,
sociisque deficientibus, eandem in aliis fidem, qua ipse erat, reperit. Sed nec illi nec Poenis propitius erat Deus,
sanguinarios semper mortalium animos detestatus. Nam dum Poeni captivorum pulcherrimos diis immolant suis,
incenso igni validus repente incumbit ventus, raptaque in proxima tabernacula flamma, cum universis plurimos
mortales absumit castris. Qui effugerant, in transfugas incidunt, ab Agathocle ad Poenos tendentes, et ab iis pro
hostibus trucidantur. Vicissim transfugae igni castrorum, ad quae iter intenderant, consternati, plerique aut a
72

