plerique Romanorum nandi essent rudes, nec pontes compaginari paterentur undae torrentes, furebat inedia
iraque percitus miles, ferro properans quam fame, ignavissimo genere mortis, absumi. Erat tamen pro Romanis
aeternum DEI coelestis Numen, quod Christiano ritu ab omni exercitu placari jubebat Imperator. Igitur Persae
praeter sperata, priores super fundanda pace Oratores mittunt, animos ipsi quoque despondentes, quod omnibus
prope praeliis res Romana superior, gravius eos quassabat indies. Nam quo praelio Julianus, aliique ducum
primores ceciderant e Romanis, eodem quinquaginta Persarum optimates et Satrapae, cum plebe maxima erant
absumti. Attamen pro redemptione exercitus, quem omnium rerum penuria circumsistebat, postulatae Persis
regiones quinque transtigritanae, Arzanena, Moxoena, Zabdicena, Rehimena et Corduena, cum castellis
quindecim et Nisibi et Singara, et castris Maurorum, munimento perquam oportuno. Et cum pugnari decies
expediret, ne horum quidquam dederetur, terrebat contra fames, ac simul adulatorum globus instabat timido
Principi, Procopii metuendum subserens nomen, ob propinquitatem generis regii, et Mesopotamiae, quam
curabat, vires, novas res, nullo retinente, facile molituri. Foederata igitur pax ignobilis, sed necessaria, ut Nilibis
et Singara sine incolis transirent in jura Persarum, additis transtigritanis: utque negaretur Arsaci, Armeniorum
regi, contra Persas auxilium, unde postea contigit, ut vivus caperetur Arsaces et Armeniae maximum latus,
Medis conterminans, inter dissensiones, et turbamenta raperent Parthi. Atque tunc primum post undecim secula a
Romanis impetratum, ut suorum aliquid finium concederent hosti, ac post dedecorosam pacem potior esset jurata
fides, quam imperii cupiditas. Ita Nisibis perdita, quae jam inde a Mithridatici regni temporibus, ne Oriens a
Persis occuparetur, viribus restiterat maximis. Quare acclamatum est Caesari, Venisti e bello, quo te periisse
deceret.
Antiochiae hinc paululum moratus Jovianus, ambientibus favorem novae purpurae Episcopis, qui fidei Nicaenae
erant adversati, respondit; se nemini, qualemcunque fidem amplexante, molestiam exhibiturum; maxime autem
honoraturum eos, qui Ecclesiae ad concordiam reducendae autores se ostenderent. Inde Illyricum petens, quo
praemissum Lucilianum socerum suum Batavi milites trucidaverant, Valentinianumque fuga semet eripere
coegerant; Dadastanae, Galatiae vico, exanimatus inventus est nocte, seu nimia cruditate, ut erat cibis vinoque
indulgentior, seu odore cubiculi, recenti calce illiti, quem nimia ob frigus prunarum succensio irritaverat.
Decessit imperii mense octavo, aetatis anno
308

tertio et tricesimo, suscepto clarior apice quam gesto.
VALENTINIANUS Et VALENS.
TUnc recusantibus Imperium Salustio praetorii praefecto, et aliis, Valentiniano absenti illud aggeritur, Numinis
adspiratione Coelestis, nulla discordante sententia. Pater erat ei Gratianus, humili apud Cibalas Illyrias stirpe
ortus, cui venalitium funem portanti, quinque milites extorquere nequiverant, atque ex eo corporis robur ad
militiam, militia ad praetorianam dignitatem aditum aperuerat. Cum Julianus sacrificare cogeret Idolis milites,
maluit Tribunatu suo excidere Valentinianus, quam fide; colaphumque impegit Sacerdoti, ut erat animi
vehementior, lustrales ei aquas apergenti: Sed ob fortitudinem retentus est cum Valente germano, ficut et
Jovianus, quod minime exautorandos putaret Apostata Reipublicae necessarios duces.
Urgente exercitu, ut consortem imperii diceret Valentinianus, cunctanti Dagalaiphus, equestris militiae rector,
fidentius: Si tuos, inquit, amas Imperator optime, habes fratrem: Si rempublicam, quaere quem vestigas. Quo
dicto asperatus ille, et occultans quae cogitabat, cum venisset Constantinopolin, Valentem pronunciat Augustum,
nullo audente refragari, participem quidem legitimum potestatis, sed in modum apparitoris morigerum majori.
Abrogati statim plerisque magistratus quos Julianus dederat, et ad ritum Christianum reformata ministeria.
Hoc tempore, gravis exstitit terrae motus, et velut per universum orbem Romanum, bellicum canentibus
buccinis, excitatae gentes saevissimae, limites sibi proximos persultabant. Gallias Rhetiasque simul Alemanni
populabantur: Sarmatae Pannonias et Quadi: Picti, Saxones et Scoti, et Attacorti Britannos aerumnis vexavere
continuis: Austoriani Mauricaeque aliae gentes Africam solito acrius incursabant: Thracias diripiebant
praedatorii globi Gothorum. Persarum Rex manus Armeniis injectabat.
Ergo diviso Sirmii palatio, Valentinianus Mediolanum, Constantinopolin Valens discessit, Eudoxii statim
Arianorum Episcopi ibidem fraudibus illaqueatus, soceroque suo expositus Petronio, qui ad nudandos sine
discretione cunctos, immani flagrabat avaritia. Antiochiam inde profectus Valens, ut proprior Persarum
molitionibus obsisteret, Ecclesiis mox exegit Catholicos, Euzoiique Ariani partibus semet applicans, mulctis
suppliciisque innocentes afflictavit. Extemplo iniquam dominationem, intestini tumultus invasere.
Procopius Joviani metu latens hactenus, susurro militum pretio illectorum, et succlamatione plebis, Petronii
execrantis avaritiam, subito apud Constantinopolin purpuratus apparuit, quaesitaeque artes, quibus bellatricis
Thraciae gentes et Gothi allicerentur in partes. Expressae literae Nebidrio, praetorii praefecto, quibus id
postulabatur, et Constantii Imperatoris filia posthuma, Faustinae soboles, circumgestata apud exercitus, quod
ejus neceslitudinem haud vane praetendebat novus Imperator. Redigitur in potestatem variis casibus Bithynia,
conflantur exercitus, mittitur Hyperechius, ventris minister et gutturis, cum Arintheo lectissimo Valentis duce
conflicturus. Sed Arintheus, fiducias sui contemptor adversarii despicabilis, vinciri eum jubet, tantamque sui

194

