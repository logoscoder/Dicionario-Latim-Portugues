Siciliensibus, aut sociis, celantibus omnia tenebris, miserabiliter necantur. Sic ad novem hominum millia
nefandae Poenorum arae perdiderunt. Agathocles cladibus perculsus, clam exercitu in Siciliam refugit, qui
relictum se a duce inter barbaros indignatus, Archagatum et Heracliden filios ejus trucidat, et cum Poenis pacem
facit. Ille in rabiem efferatus, Aegestanos, ad pecuniam ei dan dam collectos, inaudita crudelitate omnes
interficit, et militum, qui in Africa erant, propinquos passim comprehensos jugulat. Mox rebus suis desperatis,
tyrannidem deponere, et in gratiam redire cum Siculis sera poenitentia expetit, Dinocrata refragante. Hunc cum
acie vicisset, in Italiam transiit, et cum Brutiis Crotoniatisque gessit bellum. Dum hisce malis reliquus orbis
ingemiscit,
113

Romanis cum Samnitibus, Hetruscis, et Umbris cruenta etiam bella ducuntur. Satricum, Sora, Nola, Cluvia,
Bovianum, variis expeditionibus, de Samnitibus captae. Hetruscorum LXM a Q. Fabio uno proelio caesa. Ab
eodem dictator dictus L. Papyrius, quanquam inimicus, Samnites celeberrima victoria fudit. Appius Claudius
viam a se dictam, Roma Capuam versus muniit, alter Censorum Plautius Venos, inventis venis, fontalem urbi
aquam induxit.
Enituere tunc ingenia philosophorum, contrariis semet placitis, non minus quam Reges armis invicem
oppugnantium, Cratetis Thebani, qui paupertatem, Pyrrhonis Eliensis, qui dubitationem, Epicuri Atheniensis, qui
voluptatem, Menedemi Eretriensis, qui honestatem, Xenocratis Chalcedonis, qui continentiam docuit: Nec
defuerunt historiarum scriptores egregii, Megasthenes Persa, Agatarchides Cnidius, Hieronymus Cardianus frater
Eumenis.
Haud scio an addam Menandrum, novae autorem comoediae, a regibus Macedoniae et Aegypti classe et per
legatos petitum. Indigni certe Hosthanes, magices propagator, et Theodorus Atheus, qui literis memorantur, nisi
cum seria profanitatis execratione.
PTOLOMAEUS SOTER, SELEUCUS NICANOR, DEMETRIUS POLIORCETES, LYSIMACHUS.
JAm erant reges pro uno Alexandro multi, quemadmodum de imperio Graecorum Daniel praedixerat.
Ptolomaeus Aegyptum, Antigonus cum Demetrio Asiam, Seleucus Orientem, Lysimachus et Cassander
occidentales Graecorum, barbarorumque provincias tenebant, cum de integro bellum Antigonus conflavit.
Aegyptum enim omnibus modis Ptolomaeo eripere tentabat, sed Deo adversante conatibus, Rhodios Demetrius
tantis vexabat apparatibus, ut Poliorcetae nomen ex admiranda urbium oppugnatione duceret. Verum et illinc
nomine, non imperio auctus abscessit. Ptolomaeus egregie sustentans Rhodios, Soter ab iis dictus est. Multas
tamen Graecorum civitates Sicyonem, Corinthum, Scyrum, Aegium, alias, aemulorum nudavit praesidiis, et in
libertatem vindicavit, Cassandroque Graecia pulso, Dux Graecorum appellatus est, eodem tempore, quo Romani
Samnites maximis damnis attritos, post 22 annorum bellum, petita tandem pace bearunt.
Caeterum Ptolomaeus et Cassander, caeterique alterius factionis reges, cum carpi se singulos ab Antigono
viderent, dum privatum singulorum, non commune universorum bellum ducunt, per epistolas se invicem
confirmantes, tempus locumque coeundi condicunt, bellumque omnibus viribus instruunt. Cui cum interesse
Cassander propter finitimas Demetrii vires non posset, Lysimachum cum ingentibus copiis in auxilium sociis
mittit. Lysimachus Phrygiam majorem, Ephesum et Sardes, feliciter in potestatem redigit, neque Antigono ante
Seleuci adventum facit copiam praelii, cogitque Demetrium e Graecia Asiam petere. Ptolomaeus quoque omnes
Cavae Syriae urbes, excepta Sidone, expugnat. Interim Seleucus peditum viginti millia, equitum duodecim,
elephantos pene D, currus falcatos centum, in Cappadociam adducit, junctisque Lysimacho copiis, praelium cum
Antigono committit. In eo Antigonus jam octogenarius occiditur, Demetrius ex acie profugus, cum parte
copiarum elabitur in Cyprum. E Cypro Athenas petit, quas ob redditae libertatis memoriam quam maxime sibi
fidas reputabat. Sed longe deceptus est suoque didicit damno, civitates non tam amore et benevolentia, quam
saepius metu ductas, potentiores honorare. Nam afflictum adverso praelio ne urbe quidem sua receperunt
Athenienses, quam paulo ante victoriam Deum
114

et Servatorem suum praedicaverant. Perosus vanitatem Demetrius, vacuus tunc ulciscendi virium, in
Chersonesum navigat, et e Lysimachi provinciis, quem socii reges negligebant, militem opesque venatur.
Paulo post insperata ei obtigit felicitas. Nam Seleucus ab India ad Oceanum totius potitus Asiae, filiam Demetrii
in matrimonium postulavit. Conspicatus enim geminas inter Ptolomaeum et Lysimachum nuptias, (nam alteram
Ptolomaei filiarum sibi, alteram Agathocli filio copulaverat Lysimachus) adjungendum sibi Demetrium nova
affinitate judicavit. Igitur quanquam ex Apama Persica filium haberet Antiochum, tamen ei Stratonicen, quam
Demetrius e Phile Cassandri sorore genuerat, superinducere non dubitavit. Hanc dum ad novum generum
deducere parat Demetrius, exscensione in Ciliciam facta, intercipit thesauros in castello Quindano depositos,
ipsumque Plistarchum provincia illa exuit. Qui ne Cassandrum in bella nova accenderet, Demetrius Philen
conjugem suam, Cassandri et Plistarchi sororem, deprecatum ad affinem Cassandrum misit. Hinc cum Siciliam
et Sidonem reposceret Seleucus, dedignatus ejus avaritiam Demetrius, in Graeciam expeditionem facit,
expugnatisque fame Athenis veniam dat ingratitudinis. Ne Spartam occupet, novo impeditur infortunio, quod
Lysimachus Asiae oppida, Ptolomaeus totam Cyprum, excepta Salamine, interea occuparant. Dum ista fiunt,
73

