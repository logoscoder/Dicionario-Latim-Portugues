noluit pecunia commutare istam Reipubl. dignitatem, ne ut armis, sic ingeniis superarent Graecos Agareni. Igitur
Leonem Thessalonicensium creaverat Episcopum, apud quos in maxima positus autoritate, exciderat tamen
sacerdotio, quod Joanni Syncello, cognato suo, in oppugnanda imaginum veneratione subscripsisset, regnante
Theodora. Huic pro Episcopatu Scholasticum orbis magisterium tradidit Bardas Caesar, atque hoc pacto animam
agentes, si non intermortuas literas, feliciter resuscitavit. Idem vero Bardas, ob repudiatam uxorem, sacris
prohibitus ab Ignatio Patriarcha (is Michaelis Rangabis quondam Augusti, filius erat spado) dejecit eum sede
Byzantina, ac Photium insignem doctrina virum, cujus bibliotheca thesaurum praebet adhuc priscae eruditionis,
primarium tunc a secretis, evexit in thronum, per quem Nicolai Papae, quos Byzantium miserat imaginum
curaturos adorationem, legati, tracti sunt in sententiam, ne rem sacris contrariam legibus morosius perurgerent.
Paulo post Rossi, Tauri montis ad Boream accolae, classe invadunt Pontum Euxinum, ac Byzantium annituntur
expugnare: sed manifesta de coelo ira impediti, renavigant domum, ac Deum, cujus manum senserant, revereri
incipiunt.
At Michael indies corruptior, ne interpellari quidem passus est nugas suas. Cum forte certamen ludicrum
interturbasset nuncius, qui per ignium dispositorum in montibus in dicia cognoverat, Saracenos in provincias
imperii fecisse irruptionem, stolidus homo amoveri praecepit stationes excubitorum, ut securius deinceps
indulgere voluptatibus suis posset. Neque contentus imperii majestatem lusitando exponere derisui, sacras etiam
templorum ceremonias histrionicis vecordium adolescentum gestibus imitabatur. Per quae tandem exitium
sibimet ipse comparavit. Traduxerat in aulam Basilium quendam Macedonem, e prisca quidem Arsacidarum
nobilitate, sed longa annorum serie obscurata, hominem pauperculum, exulem, mercenarium, fortitudine et circa
equos curandos dexteritate commendatum. Hunc cum stabulo praefecisset, brevi tantum dilexit, ut ad ejus et
aliorum calumnias Bardam avunculum, ineptiis suis morosius refragantem, sineret se adspectante trucidari,
Basiliumque juncta ei Eudocia nobilissima conjuge, pellice sua, Caesarem pronunciaret. Sed cum per amentiam
familiaris suos variis exciperet ludibriis, naso unum, alterum manu, capite etiam multaret aliquos, subvereri
coepit novus Caesar, ne idem aliquando sibi eveniret lusus. Nec vana fuit suspicio. Paulo post ebrius Michael,
remigem quendam, effusius sibi adulantem purpura induit, torvumque ob id videnti Basilio, Nonne, inquit, licet
mihi, sicut te feci, sic et alium Imperatorem facere? Atque exinde insidias ei ponit. Basilius cognito periculo,
anticipare insaniam hominis certus, effracto cubiculo, crapulabundum et semisomnem percussorum
380

gladiis interemit. Dominatus erat Michael cum matre annos XIV, solus XI. Basilius rara felicitate ex equisone
Imperator, annis XVII gubernavit Orientem.
Is Justitiae et legum studiosus, quos noverat ab avaritia alienissimos, praefecit judiciis, ipse omnium querelis
faciles praebuit aures, Pauperibus judiciorum implorantibus opem, alimenta ordinavit, ne inopia coacti,
vadimonia desererent. Cum statuissent Optimates, adigendos ad restitutionem eos, qui malis rationibus a
Michaele pecuniam obtinuissent, Basilius mitigata sententia, dimidium reddi jussit. Hoc modo auri ccc
centenaria recuperata sunt aerario. A Photio sacris prohibitus, tanquam homicida, Ignatium ab exilio reduxit,
Photium expulit. Insidiis quorundam patriciorum denudatis, filios suos Constantinum, Leonem, tandemque et
Alexandrum Augustalibus ornavit insignibus, quartum Stephanum adscripsit clero. Adversus Orientales
Agarenos aliquot secunda praelia fecit, totamque peragravit Asiam ad Euphratem usque, et captis, eorum
pluribus castellis, triumphans rediit Constantinopolin.
Eadem fortuna Ludovicus pugnavit, Germaniae Rex, missis filiis in Sorabos, Siuslos seu Silesios, Bohemos et
Sclavos. Carolomannus Bojoarios defendit, Ludovicus junior Thuringos et Saxones, Carolus Rasticen Sclavorum
regem devicit. Bohemi in fidem Caroli, datis dextris sunt accepti, cum interim Ludovicus pater decumberet, et
Carolus Calvus, occupata Lotharii ditione, imperio inhiaret, qui tamen deinde convalescenti Ludovico alteram
Lotharingiae partem restituit, in qua erant Argentoratum, Treviri, Trajectum, Metis.
Sed contra Adrianus Papa Ludovicum Imperatorem coronat, ut Regem Lotharingiae, ac literis minacibus jubet
patruos fraternas Augusto ditiones restituere, quod et Engilberga Augusta precibus juxta contendit. Basilius
interea defuncto Ignatio Patriarcha, reddidit honorem Photio, quem Synodus acta Constantinopoli damnarat,
asserto imaginum cultu, sed in favorem Pontificis, contra antiquos Canones, ut habet Aimoini Continuator.
Idemque Basilius receptis liberatisque aliquot Italiae oppidis, incitavit Adelgisum, Beneventanum Ducem,
missisque auxiliis roboravit in Ludovicum Imperatorem. Ludovicus cum aliquoties rebellem superasset, dolo
tandem persuasus dimittit exercitum, atque ita inermis in potestatem Adelgisi redigitur. Solutus est ignominiosis
conditionibus ne unquam fines intraret Beneventi. Verum a Johanne IX Papa, qui Adriano successerat, solita
Pontificum indulgentia, juramenti religione eximitur, novumque Adelgiso infertur bellum. Imperator tamen,
reverentia execrationum, quibus suum devoverat caput, per conjugem et duces Beneventum recuperavit,
Adelgiso ad Corsos profugo.
Domesticis sub haec calamitatibus implicantur reges. Ludovicus Imperator expers prolis moritur, anno ejus
saeculi LXXV, Imperii XX. Carolus Calvus, cum ex Hirmandrude regina tres haberet filios, Carolum natu
maximum fortuita amisit caede: Carolomannum, quem coegerat invitum sacros ordines suscipere, ex clerico
rebellem factum excoecavit, Ludovicum solum retinuit incolumem. Ludovicus Germaniae rex, Sclavis, per
239

