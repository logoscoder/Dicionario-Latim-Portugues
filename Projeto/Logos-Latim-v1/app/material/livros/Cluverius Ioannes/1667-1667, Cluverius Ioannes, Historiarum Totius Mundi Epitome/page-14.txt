Thessaliam Laomedontem Trojae regem, Ili filium, quod pactam pro filiae salute mercedem negasset,
obtruncant, regnum Priamo filio tradunt. Inde Jasonis patruum Medeae veneficiis perimunt. Ex Argonautis istis
Hercules, percursata etiam deinceps Hispania, per Gallias in Italiam penetravit, captivis adhuc Iliensibus
multaque praeda gravis. Eum Evander benigne suscepit, nec paucos comitum ejus, seu amoenitate locorum, seu
expeditionis taedio, in Latio detinuit. Idem Hercules Amazonibus ad Thermodoonrem Ponti fluvium
habitantibus, bellum intulit: Theseus iisdem Hippolyten eripuit. Quibus irritatae injuriis mulieres, quae olim
conjugum suorum caedem sinitimorum exitio erant ultae, cum Asiam percurrissent, in Graeciam irrumpunt, iras
suas in Atticam Thesei patriam effundunt. Cum iis bello congressus Theseus, vincit quidem, at superstites
foedere inito dimittit. Amazones patria desperata, cum Scythis belli sociis communes occupatum sedes
remigrant. Epheso antea, aliisque in Asia urbibus conditis. Apud eas viri mulierum, mulieres virorum operas
administrabant; Faemellis adusta mamillarum altera, ut expeditiores arcum tenderent. Sic muliebre imperium per
multas aetates continuatum ferunt. Africanas Amazonas Herculem delevisse, scribit Diodorus. Asiaticarum
reliquias ad Alexandri tempora durasse perhibent. Hercules plurimis laboribus exantlatis Olympicos ludos,
Theseus Isthmios edidit, ante primam Olympiadem 430. Theseus tandem a Lycomede Scytio de rupe
praecipitatus: Hercules toxico Deianirae cruciatus, flammis rogi a se ipso constructi periit. Ambos Graecia,
Herculem reliquus etiam orbis, quem peragraverat, divinis honoribus coluit. Thesei cineres e Scyto insula post
400 annos reportavit Cimon, Plutarcho teste. Caeterum Eurystheo ab Herculis, cui aerumnas facesserat, filiis
tandem trucidato, successit Atreus, qui cum Thyeste fratre capitales inimicitias exercuit. Thyestes enim Atrei
uxorem adulterio macularat, Atreus Thyestis filios clam peremtos ipsimet epulandos apposuit, atrocem injuriam
atrociori ultus. Foedum quoque Laji Thebani domus spectaculum edidit. Oedipus patris interfector, matris
maritus, filiorum frater, suus vitricus factus est. Lajus enim oraculo territus Oedipum filium, trajectis ferro
pedibus, exposuerat. Servatus a pastore filius cum viriles annos attigisset, patrem sibi in Phocide obvium, per
rixam ignarus occidit. Idem paulo post, quod agrum Thebanum Sphyngis cujusdam praeferocis atque insidiosae
mulieris latrocinio liberasset, regno potitur, matremque Jocastam inscius matrimonio sibi copulat, et ex ea
Etheoclem et Polynicen filios procreat. Illi per Tyresiam vatem de piaculo edocti, regnum sibi vendicant, patrem
domi tenent, turpitudinis conscientia excaecatum, mox et ipsi sceleratis se natalibus dignos gerunt. Etheocles
enim Polynicen alternis secum annis regnare, ut convenerat, non passus, ex fratre hostem reddidit. Polynices
Adrasti soceri potentia adjutus, comitibus Tydeo, Capaneo, Amphiarao, et aliis Thebas oppugnat. Scelerati belli
tristis exitus fuit. Nam fratres mutuis vulneribus consumti, Amphiaraus, perfidiam uxoris Eriphyles, a qua
proditus ad bellum fuerat, parricida manu filii ulturus, hiatu terrae periit; duces reliqui omnes, praeter Adrastum
belli tempestatibus hausti sunt. Eorum filii, Epigoni dicti, Thebanos ingenti strage affectos urbe tandem
expulerunt.
JEPHTES.
PEr id tempus Gileaditae Hebraei Jephten virum strenuum haereditate sua
19

ejecerant, maternae originis inhonestatem ei objectantes, cum ipsi Deo fidem nefarie frangerent. Itaque servitute
pressis postquam remedium a vanis numinibus nullum suppetebat, Jephtem Deo fidum ducem postulant. Is
privatam ignominiam publicae saluti condonans, ut nihil se non Dei causa facturum testaretur, vovetse ei
daturum, quicquid victoria potito primum domo obviam procederet, votique reus filia se unica orbat, ut fidem
Deo datam omnibus modis servandam demonstret. Inde hostibus juxta ac superbis popularibus formidabilis,
sexto ducatus anno obiit, succedente Ebzone Bethlehemita, qui tranquillis rebus exacto imperio, septimo anno
decessit, XXX filiorum, totidemque filiarum pater, omniumque vivo adhuc seniore in matrimonio degentium.
Post Ebzonem Allon Zebulonites annis decem, itemque Abdon, Graecis Labdon, annis octo rerum potiti, nihil
singulare, quod Historia eloqueretur ediderunt. Abdon numero filiorum nobilitatus est. Filios enim XL, nepotes
XXX habuit. Istis ut LXX egregiis equitibus stipatus circumvectabatur. Majores rerum motus eo tempore in
Graecia Asiaque fuere. Etenim Priamus, quem Argonautae, justitiae opinione, Laomedonti occiso substituerant,
Antenorem misit in Graeciam, de iniqua patris caede expostulaturum. Ut verbis parum profici intelligit, injuriam
injuria pensare constituit. Alexandro filio mandat, ut seu vi, seu fraude Graecis noceat. Is classe advectus
Spartam, ex insidiis Helenam Menelai regis uxorem abducit. Qua non reddita, principes Graeciae conjurant in
Asiam, communem contumeliam rati communi Marte vindicandam. Agamemnon Menelai frater, nepos Atrei,
imperator decernitur. Bellum varia utrinque clade maximisque viribus geritur per decennium: Achille, Ajace,
Diomede, Ulysse Graecorum; Hectore, Memnoneque Trojanorum ducibus. Tandem excidio Trojae, Priamique
ipsius ac filiorum omnium exitio finitur, quum quindecies centena hominum millia ex utraque acie cecidissent.
Nam et Assyriorum Monarcha Tautamus, multaeque gentes aliae auxilia Priamo submiserant.
Dum Trosa capitur, Aeneas Anchise genitus, e semine Phrygum regio, arcem Pergami subito occupat,
Graecosque in urbe furentes sustinet, quoad imbellis multitudo praesidio munita Idam montem conscenderet.
Inde pactus sibi suisque incolumitatem, navibus reliquias Trojanorum imponit, variisque pelagi erroribus
jactatus, tertio anno Laurentum Italiae appellit, regnante ibi Latino, apud Athenienses Menestheo, apud Assyrios
Tautamo, apud Judaeos Abdone. Troja eversa, secundum Eusebii computum, ante primam Olympiadem annis
14

