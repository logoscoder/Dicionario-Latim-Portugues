quibus accensi Macedones, nec auditam nec defensam a quopiam, sine respectu pristinae Majestatis occidendam
decernunt Alexandri matrem: Immemores prorsus, quod per filium ejus, virumque non solum vitam ipsi inter
finitimos tutam habuissent, verum etiam tantas opes imperiumque orbis quaesiissent.
Cassander fugam suadet Olympiadi, non quod servatam cuperet, sed ut, cum ipsa se fugae damnasset, et in
navigatione periisset, justas dedisse poenas videretur. Negante ea se fugituram, et ad causam apud Macedones
dicendam se offerente, Cassander Macedonum inconstantiam veritus, ducentos milites ad eam necandam mittit,
qui majestate attoniti reginae, re infecta, substiterunt, donec interfectorum cognati interritam confoderent, nihil
muliebriter querulantem, sed ut Alexandrum posses etiam in moriente matre cognoscere.
Hoc facinore perpetrato, Cassander Thessalonicen Alexandri sororem matrimonio sibi jungit, filium Alexandri
cum matre in arcem Amphipolitanam mittit custodiendos, regiamque se habere authoritatem omnibus patefacit.
Thebas quoque vigesimo, postquam excisae fuerant, anno, civium superstitibus restituit, Graecorum gratiam
populari facto quaerens. Itaque finitum certamen inter duces Alexandri videbatur, tenente Ptolomaeo Aegyptum,
cum Africae parte majori, et Cypro ac Phoenice, Cassandro Macedoniam cum Gradecia, Asiam Antigono,
Thraciam et Hellespontum Lysimacho. Sed major erat Antigoni potentia, quam ut reliqui serendam existimarent.
Pythonem Media, Peucesten Persia amoverat, Argyraspidas in Arachosiam
110

relegarat, a Seleuco Babylonis satrapa, tanquam imperator Asiae, rationes exigere proventuum audebat. Ea
arrogantia adeo alienavit Seleuci animum, ut assumptis L equitibus ad Ptolomaeum profugeret, a quo perbenigne
est susceptus. Igitur Seleucus, accusato gravissime Antigone, facile perfecit, ut Ptolomaeus, Cassander et
Lysimachus, inita societate, ab Antigono postularent praedae Eumenianae, captarumque provinciarum
divisionem. Antigonus negavit, se in ejus belli praemia socios admissurum, in cujus periculum solus
descendisset. Et ut honestum adversus socios bellum moliri videretur, coacto suarum partium consilio,
Cassandrum Macedonum hostem judicat, se Olympiadis vindictam, et regis sui matrisque tutelam suscipere
divulgat, Graecosque omnes pronunciat liberos. His cognitis, socii duces bellum terra marique enixe instruunt,
Antigonus Tyrum, Joppen, Gazam in potestatem suam redigit, classem aedificat, Cyrum sibi adjungere parat,
cum Polysperchonte ejusque filio Alexandro amicitiam firmat, sed infirmatam mox Cassandri asturia, cum is
Peloponnesi administrationem Alexandro concederet. Secutae utrinque urbium in Cypro, Graecia, Asia, insulis,
expugnationes, sugae caedesque hominum innumerae, Ptolomaeus Polyclito duce Antigonianos in Cilicia,
vicissim Antigonus Cassandrianos in Caria strategematis opprimunt. Demetrius XXII annorum juvenis,
Ptolomaeo opponitur, Pater Antigonus transcendit Taurum, Cassandri et Lysimachi molitionibus occursurus.
Lysimachus Thraces, qui ad Antigonum defecerant, cruento praelio sternit, Cassander Epirotas, occiso rege
Aeacida. Antigonus, misso Telesphoro, plerasque Peloponnesi urbes subigit. Tentatur sane pax, sed fluxa, ut
inter cupidos regnandi, fide. Infida omnis regni societas ostenditur.
Olympiade 117. Antigonus duce Ptolomaeo patruele, Graeciae urbes, expulso passim Cassandri praesidio, in
libertatem asserit.
Ptolomaeus per Agin legatum Cyrenaeos ad obedientiam reducit. Ipse in Cyprum navigat, victisque rebellibus
Nicocreontem totius insulae ducem creat. In Cilicia quoque et Syria secundis usus consiliis, a Seleuco ad
praelium cum Demetrio committendum incitatur. Ned abnuit Demetrius, militum favore subnixus. Sed conflictu
superiores veterani duces Ptolomaeus et Seleucus, pulso Demetrio, fugientes persequuntur Gazam usque, et
urbem ipsam occupant. Cecidit et Python Agenorides, Alexandri ducum haud postremus, Elephanti omnes,
militumque VIII millia capti sunt. Victorum major moderationis, quam fortitudinis gloria celebratur. Siquidem et
amicos Demetrii gratis dimisere, et ipsius privatum instrumentum omne ac familiam reddiderunt, dicentes non
propter praedam, sed propter dignitatem inivisse bellum, indignatos, quod Antigonus devictis diversae factionis
ducibus solus communis victoriae praemia corripuisset. Ptolomaeus recuperata etiam Tyro, et plerisque Cavae
Syriae urbibus, Seleuco DCCC pedites, CC equites tradit, cum quibus Babyloniam repetit. Ille divino prorsus
favore usus, statim provinciam recepit, Nicanoris Mediae Praefecti copiosum exercitum ex insidiis fudit,
Mediamque et Susianen in suas pellexit partes, subitoque regium sibi splendorem comparavit. Interim Cillas
Ptolomaei dux, dum negligentius castra habet, a Demetrio oppressus, cum exercitu capitur, qua clade, et
Antigoni a Phrygia reditu, territus Ptolomaeus, Joppen, Samariam, Gazam, aliasque Phoenices et Syriae urbes
destruit, inque Aegyptum fugibundus recedit. Antigonus, recuperatis sine negotio Syria et Phoenice, Athenaeum
ad subigendos Arabes mittit, qui prima felicitate ad ignaviam seductus, gravem accepit cladem, quam ulciscens
Demetrius, Nabathaeos ad petendam adegit pacem.
111

Sequenti anno, qui erat a morte Alexandri tertius decimus, cum pace constituta, Europae imperium Cassandro
esset promissum, donec Alexander Junior adolevisset, veritus ille, ne per adolescentem favore paterni nominis,
regno Macedoniae deturbaretur, occidi eum tacite cum matre Roxane jubet, corporaque terra obrui, ne caedes
sepultura proderetur. Et quasi parum facinoris in matre Alexandri, conjuge, filioque admisisset, XV post
decessum ejus anno, alterum quoque filium Herculem, jam septendecim annos natum, quem Polysperchon
reducere in regnum conabatur, pellecto ad parricidium ipso tutore, cum matre Barsine veneno interficit: Scilicet
71

