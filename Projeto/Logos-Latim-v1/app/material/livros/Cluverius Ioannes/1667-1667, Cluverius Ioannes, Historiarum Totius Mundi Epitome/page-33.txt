vaniloqui, quorum consiliis homo inconstantissimus plus detulit, quam sanctissimis Jeremiae et Ezechielis
vocibus atque literis. Ezechiel sacerdotum exulum unus, sexto sui exilii, regnique Zedeciae, anno, aperte ei
denunciavit, fore, ut propter perjurium Babylonem abduceretur, nec terram tamen adspiceret exilii, orbatus
scilicet oculis, quemadmodum ei evenit postea. Sed tunc mentis inops, tyrannus, in perduellione permansit,
confisus opibus Apriae regis Aegyptii. Itaque frequens rebellio Judaeorum movit Nabuchodonosorem, Tyri tunc
obsidione implicatum, ut de exscindenda Jerosolyma totoque regno cogitationem susciperet. Quare compulsum
intra muros Zedeciam, in tertium usque annum obsidione fatigavit. Interim Jeremias, coelestias irae gnarus,
deditionem suadet; ni faciant, captivitatem et miserandam mortem, ait, imminere.
Tum vero in iram excitatus Zedecias, in carcerem trudit Prophetam; mox crudelis facti poenitens, dum absolvere
eum cupit, non audet, obsistente manu principum, quibus pridem solens erat, bonos innocentesque premere.
Propheta intrepidus pergit vaticinando, additque futurum, quod etiam ante praemonuerat, ut post septuaginta
annos redeant exules, Jerosolyma instauretur, Babylon vero corruat turpissime.
49

Interim Aegyptius, audito, quibus in angustiis essent socii, assumpto valido exercitu, obsidionem solvere
conatur. At Babylonius ea aliquantisper intermissa, obviam Apriae profectus, uno praelio victum tota Syria
expulit. Hinc instaurata obsidione, eam per XVIII menses continuat. Jeremias vero, absentibus Chaldaeis, solum
natale Anathotas visurus, transfugii infimulatur, et de sententia procerum in lacum demittitur coeno ac sordibus
foedum, ut ne simplici quidem mortis genere interiret. Mitigatus tamen rex, Aethiopis cujusdam Ebedmelechi
intercessione, extrahi eum lacu et carceris custodiis reddi jubet. Tandem obsessos vis hostium et penuria urget
undique, consumtisque omnibus, quae mandi poterant, fatiscunt inedia propugnatores moenium, capitur urbs
noctu et incenditur, Rex e fuga retractus, Riblathae sistitur Nabuchodonosori, qui filios principesque ejus mortis,
ipsum caecitatis damnat, aeternique exilii. Hieremias misericordia hostili carcere exemtus, donatusque liberaliter,
habitare in ruinis patriae, quam cum Nabuzaradano duce in Babyloniam migrare maluit. Denique ipsum etiam
templum conflagravit, auri argentique multa talenta, vestes, vesa, columnae, aliaque pretiosissima Babylonem
translata.
Puberes omnes, qui aliquantivis pretii essent, in exilium abrepti, relictis quorum aetas, aut imbecillitas fastidio
victoribus fuit. Ea turba inutilis servitio, colendis agris, ne efferaretur solum, deputata, eique Godolias
praepositus est, absque ullo insigni regio, quod praeesse paucis et calamitosis nulla dignitas haberetur. Sed tanta
fuit Dei in nefarium genus indignatio, ut paulo post Godolias etiam Ismaelis cujusdam regii juvenis fraude
perierit et quicquid erat populi reliquum, insano consilio in Aegyptum profugerit, ibidem deinceps Babyloniorum
gladiis conficiendum. Deleta Hierosolyma, exustumque templum longe pulcherrimum post annos 427 quam
conditum a Salomone fuerat. Summi Sacerdotes in eo ministraverant XVI, hoc ordine: Zadocus, Achimaas,
Azarias, Johannes qui et Jojadas, Azarias, Amarias, Achitobus, Zadocus, aliter Urias, Nerias, Azarias vel
Hodeas, Sallumus, Helzias, Azarias, Sareas, Jozadacus. Tempus ipsum et exitii causam, Ezechiel Propheta ante
sexennium praefiguraverat, testificatus Israelitarum iniquitatem 390 annis, Judaeorum XL portari a Deo, iisque
elapsis urbem gentemque exscindendas. Nam a Jeroboamo ad cladem totius populi anni CCCLXXX, a Josiae
reformatione et Jeremiae XL numerantur. Per haec tempora Romanas res administrabat Priscus Tarquinius,
Graecus origine, qui Anci Martii liberis datus tutor, fidei praetulerat regnum, acceptumque ita administrabat,
quasi jure adeptus fuisset. Sed nobis ut cum templo Dei strui liber coepit, sic cum ejus destructione desinet, ut
novo Babyloniorum imperio nova oratio impendatur.
LIBER VI. A Templi et politiae Iudaicae destructione, usque ad Plenam utriusque reparationem, tempus
annorum CXXXII.
NABUCHODONOSOR.
EVersa Iudaeorum politia, mirum quantae passim rerum publicarum strages, quantae gentium et populorum
ruinae vel migrationes exstiterint. E Prophetarum certe monumentis constat, quibus etiam Josephus Judaicus
50

autor suffragatur, Phoenices, Palaestinos, Ammonitas, Moabitas, Idumaeos, Syros, Assyrios, Medos, Persas,
Elymaeos, Aegyptios, Troglodytas, Aethiopes, aliosque ejus aetatis celebriores populos, unius
Nabuchodonosoris armis succubuisse, partim gladiis militum mactatos, partim dispersos, partim jugo Babylonico
illigatos. Item Josephus ex Megasthene Indicarum rerum scriptore annotat, Nabuchodonosorem praeter
universam Asiam, Africae quoque partem maximam et Iberiam subjugasse, majoremque Hercule habitum, ad
columnas, ab ipso denominatas, pervenisse. Strabo addit, Nabuchodonosorem ex Iberia in Thraciam, et Pontum
ductasse copias. Aegyptum quinto post captam Jerosolymam anno ingressus, totam imperio suo subjecit,
fortunatissimumque ante Regum Apryen, opulentissimo exuit regno, atque, ut Josephus tradit, etiam occidit. Ex
Herodoto autem colligitur, Apryen a Cyrenaeis victum, regno excidisse, jubente haud dubie Nebucadnezare,
posteaque ab Aegyptiis intersectum, cum jactasset stolidissime, se nec per Deum quidem regno excuti posse. Ita
eum fortunae benignitas Dementaverat, dementatumque exposuit ludibrio. Nec melior Tyriorum sors fuit. Eorum
enim ditione occupata, Tyrum ipsam urbium potentissimam, tredecenni obsidione exagitatam ingenti labore
expugnavit Nabuchodonosor, expugnatamque diruit. Unde jam minus mirabuntur aliqui, cur Daniel Propheta
33

