erat ingenuae vir gravitatis, Epicuream mentem et sententiam Pyrrho et Samnitibus, Romanorum hostibus,
exoptavit, nec vane imprecatus est.
Floruere hac etiam tempestate Astronomi, Berosus Chaldaeus, cui Athenienses statuam inaurata posuere lingua,
quia apud Babylonios 480 annorum observationes coctilibus inscriptas laterculis prodidit: et Aratus Solensis, qui
apud Antigonum Gonaten vixit et mortuus est. Poeta etiam Callimachus Cyrenaeus charus Philadelpho et
Evergetae; comicus item Philemon, et Sotades Cinaedologus ob maledicentiam a Ptolomaeo mari demersus.
Historiographos horum temporum prodit Diodorus, Philinum Agrigentinum; Laertius Philonidem et Perfaeum
apud Gonaten Antigonum, cum Zenone Rhodio. Memnon Nymphin Heracliensem, Plutarchus Hieronymum et
Philarchum: quorum omnium scripta perierunt, ut pleraque alia vetustatis.
Templo Dei Opt. M. apud Hebraeos, post Simonem Justum et Eleazarum, Manasses eorum patruus, eoque
defuncto, Onias, Onia genitus, Jaddi nepos, praefuit, quem praecipitem avarumque scribit Josephus.
PTOLOMAEUS III. EVERGETES. SELEUCUS II. CALLINICUS ET ANTIOCHUS III. HIERAX.
DEMETRIUS ET ANTIGONUS GONATES. ATTALUS.
QUingagesimum secundum annum post mortem Alexandri facit CL. Ptolomaeus 476 Nabonassari, eundemque
Ptolomaei Philadelphi decimum tertium, et a tricesimo primo anno Darii primi ducentesimum vicesimum. Ea
supputatio plane cum annis ab Herodoto, Thucydide, Xenophonte, Diodoro, assignatis consentit. Cum ergo
Ptolomaeus secundus ad 38 annos imperaverit, decessit anno post mortem Alexandri septuagesimo septimo,
eodemque, ut testatur Eusebius, diem obiit Antiochus secundus, quem Deum primi cognominaverunt Milesii,
quod Timarchum, tyrannum eorum sustulisset. Hunc Deum, intoleranda et blasphema adulatione dictum, conjux
Laodice veneno interemit, indignata torum a sorore occupatum Beronice, quae et ipsa erat Ptolomaei Philadelphi
filia. Itaque accensa furiali odio in sororem, cum parvulo filio eam tollere moliebatur, freta filio suo Seleuco, qui
paternum jam susceperat regnum.
128

Sed cum Ptolomaeus Evergetes appellatus, eodem tempore Aegypti potiretur imperio, sorori structas insidias
bello vindicare statuit. Et Beronice cum aliquos ad interficiendam se missos didicisset, Daphnae se clausit. Ubi
audito obsideri eam, Asiae civitates recordatione paternae majorumque ejus dignitatis, casum tam indignae
fortunae miserantes, auxilia ei omnes mittunt, Ptolomaeo etiam cum universis regni viribus advolante. Sed
Beronice ante adventum auxiliorum, cum vi expugnari non posset, dolo circumventa trucidatur. Indigna res
omnibus visa. Itaque cum universae civitates, quae defecerant, ingentem comparassent classem, repente exemplo
crudelitatis, simul et in ultionem ejus, quam defendere coeperant, Ptolomaeo se tradunt, qui de Laodice sumsit
supplicium, et ingressus Syriam, Babylonem usque pervenit, totumque Seleuci occupasset regnum, nisi
domestica seditione in Aegyptum esset revocatus. Deo Hebraeorum solennes pro victoria hostias mactavit
Jerosolymae. Post Ptolomaei discessum, Seleucus regnum recuperaturus classem instruit, quae Deo parricidium
puniente, orta tempestate tota periit, nec quicquam illi ex tanto apparatu, praeter nudum corpus, et spiritum, et
paucos naufragii comites residuos fortuna fecit, Misera quidem res sed optanda Seleuco: siquidem civitates, quae
odio ejus ad Ptolomaeum transierant, velut Deo arbitro satisfactum sibi esset, repentina animorum mutatione in
naufragii misericordiam versae, imperio se ejus restituunt. Laetus itaque malis suis, et damnis ditior redditus, ac
vere jam, ut dictus fuit Callinicus, bellum infert Ptolomaeo. Sed quasi ad ludibrium tantum fortunae natus esset,
nec propter aliud opes recepisset regni, quam ut amitteret, victus praelio, non multo quam post naufragium
comitatior, trepidus Antiochiam confugit. Inde ad Antiochum fratrem facit literas, quibus ejus implorat auxilium,
oblata ei Asia, quae inter fines est Tauri montis, in praemium latae opis. Antiochus autem, annos cum esset XIV
natus, supra aetatem regni avidus, occasionem non tam pio animo, quam offerebatur, arripuit: sed latronis more
totum eripere fratri cupiens regnum, puer sceleratam virilemque sumit audaciam, unde Hierax, id est, accipiter
est cognominatus. Interea Ptolomaeus, cum Antiochum in auxilium Seleuco venire cognovisset, ne cum duobus
uno dimicaret tempore, in annos decem cum Seleuco fecit pacem. Sed pax ab hoste data, interpellatur a fratre:
qui conducto Gallorum mercenario exercitu pro auxilio bellum, pro fratre hostem, imploratus se exhibuit. In eo
praelio virtute Gallorum victor quidem Antiochus fuit; Sed Galli arbitrantes Seleucum cecidisse, in ipsum
Antiochum arma vertere, liberius depopulaturi Asiam, si regiam omnem exstinxissent stirpem. Quod ubi sensit
Antiochus, velut a praedonibus auro se redimit, societatemque cum mercenariis suis jungit. Interea Pergamenus
Attalus, patruelis Eumenis, adspirat ad dominatum sparsis consumptisque fratribus bello intestinae discordiae,
quasi vacantem Asiae possessionem invasurus, victorem Antiochum, Gallosque aggreditur; nec difficile saucios
adhuc ex superiore congressione, integer ipse viribus, superat. Ea namque tempestate omnia bella velut in
exitium Asiae gerebantur, uti quisque fortior fuisset, Asiam velut praedam occupabat. Cum igitur majorem Asiae
partem subjugasset, ne tunc quidem fratres, perdito praemio, propter quod bellum gerebant, concordare
potuerunt: sed omisso externo hoste, in mutuum bellum reparant exitium. In eo Antiochus denuo victus,
multorumque dierum fuga fatigatus, tandem ad socerum suum Ariamnem, Cappadociae regem, pervehitur.
Ariamnes is nepos erat Ariarathis, quem Perdiccas peremit. Pater Ariamnis, cum apud Ardoaten Armeniae
regem aliquamdiu exulasset, occasione usus belli, quod Seleucus cum Antigono gerebat, Cappadociam receperat:
Cui suffectus
82

