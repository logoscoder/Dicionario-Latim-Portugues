Xerxes septingenta millia de regno, trecenta de auxiliis armaverat, exceptis lixis et calonibus, classiariis item
militibus, qui amplius ter mille navibus vehebantur, copiasque suas, quia numero non poterat, spatio mensus
fuerat, ut non immerito proditum sit, flumina ab exercitu ejus siccata, terras pelago pontibus junctas, omnemque
Graeciam vix capiendae multitudini fuisse. Herodotus ultra ter vicies centena millia fuisse prodit. Adversus eum
Graecia non tam armis, quam consiliis stetit. In itinere Xerxis omnia Asiae templa flammis data, excepto Dianae
Ephesiae, Thessali, Dolopes, Peraebii, Locri, Magnetes, Achaei, Phthiotae, Thebanique, per legatos in
deditionem accepti. Thespii et
65

Plataeenses soli e Boeotiis, cum reliquis Graecis foedus percussere. Athenienses enim, autore Themistocle,
horrendis Apollinis oraculis nihil territi, quicquid crat Graeciae reliquum, in Medos pro communi libertate
erexerunt, tantaque animorum magnitudo fuit, ut Gelonis potentissimi Siculorum principis societatem, ob
conjunctam imperandi ambitionem spernerent, et deditionis faciendae autores lapidibus obruerent. Itaque tanti
exercitus introitus in Graeciam, quam terribilis, tam turpis ac foedus discessus fuit. Primam classi cladem caelum
ipsum intulit, subversis procellarum vi ad Magnesiam navibus CCCC. Alteram copiis pedestribus Lacedaemonii,
qui Leonida duce Thermopylarum angustias occupaverant. Triduana enim pugna, cum hostes innumeros
sustinuissent, ad postremum, discedentibus aliis Graecis, circumventi Spartani, nec tam victi quam vincendo
fatigati, inter ingentes stratorum Persarum catervas occiderunt. Viginti Persarum millia a trecentis
Lacedaemoniis, paucisque numero sociis, jugulata ferunt. Eademque die pugnatum ad Artemisium classe est,
aequo fere marte, nisi quod iterum naufragio complures Xerxianae naves periere. Sed haec detrimenta confluxus
devictarum gentium facile resarsiit. Quartam vero cladem, eamque maximam, Xerxes ad Salaminem insulam
accepit. Athenienses, autore Themistocle, urbe sua excesserant, navibus se suaque omnia imposuerant. Persae
interim Athenas, Thespias, Plataeas, vacuas hominibus nacti, incenderant. Itaque adunata Graecorum classis
trecentarum navium, angustias Salaminii freti tenebat, ibique potius, quam circa Isthmum, fortunam maris
experiundam suadebat Themistocles, quod in arcto pugnare, pro Graecis duceret, ne usui multitudo hostibus
foret. Jungit consilio dolos. Ionas, pro quibus coeptum sub Dario bellum fuerat, inscriptis lapidibus literis dubiae
fidei reddit. Xerxi simulata proditione persuadet, ut praelium ineat, antequam Graeci dilabantur. Metuebat enim,
ne sociis ad sua tuenda festinantibus, vires Graiorum minuerentur. Ergo fit atrox praelium et anceps, in quo a
parte Xerxis Artemisiae Carum reginae virtus emicuit. At cum Iones monitu Themistoclis, paulatim se regiis
subtraherent, fractiores illi animis fugam circumspiciunt. In ea trepidatione captae naves multae, multae mersae,
plures non minus saevitiam regis, quam hostem metuentes, domum dilapsae. Hac clade perculsum et dubium
consilii Xerxem, Mardonius aggreditur. Hortatur ut in regnum abeat: sibi CCC millia armatorum, lecta ex
omnicus copiis relinquat: qua manu aut cum gloria ejus perdomiturum se Graeciam, aut si aliter eventus ferat,
sine regis infamia hostibus cessurum. Probatur consilium, deducuntur copiae, rex Abydo contendit: Soluto
tempestatibus ponte, fretum navi trajicit. Exercitus dum trepidi iter faciunt, inopia primum, mox etiam peste
laborarunt, tanta morientium faeditate, ut viae cadaveribus implerentur, alitesque et bestiae illecebris suis
sollicitatae, proficiscentes sequerentur. Interim Artabazus, in Graecia Olynthum expugnat. Mardonius,
Atheniensibus frustra in foedus sollicitatis, in Boeotiam ducit, Thebanorum fretus commilitio. Graeci, coacto
centum et decem millium exercitu, duce Lacedaemoniorum Pausania Cleombroti, Atheniensium Aristide
Meoclis filio, Masistium equitatus Persici praefectum, in conflictu interimunt. Inde commisso ad Plataeas
praelio, universam Persarum sociorumque Graecorum aciem profligant, profugiente velut ex naufragio cum
XLM Arthabazo. Cecidit dux ipse Mardonius, castra referta regalis opulentiae capta, splendidissima Graecis
victoria data: quos, diviso inter se auro Persico, divitiarum tum primum luxuria invasit, victoribus tandem ipsis
exitialis.
Eodem die in Ionia sub monte Mycale adversus Persas dimicatum, Leotychide
66

et Xantippo ductoribus, Persarum plus XL millia cecidere: fama victoriae ad utrosque exercitus dimanante, die
quo pugnatum velocitate incredibili: nisi rectius dixeris, quae divinitus fiunt, certis solere signis antea declar ari
mortalibus. Sic Ionia Persarum jugo liberata, Europaeorum se fidei addixit.
Ut servitutis periculum Graeci, sic extremi interitus Judaei eodem tempore adierunt, evitaruntque. Erat in aula
Xerxis Hamanus, Amalecita, homo fastu intolerando. Eum rex ad supremos honores evectum regia adoratione
coli praeceperat. At Mardochaeus natione Israelita, divini quam humani juris observantior, profanum hominem,
et de gente Hebraeis execrabili oriundum, nullo cultu prosequebatur. Ob id invisus Hamano, seque suosque
gentiles universos prope exitium esse intellexit. Hamanus enim a rege edictum impetraverat, quo Judaei omnes
stato die necandi curabantur. Et factum esset, nisi Esther, quae et Atossa, olim pupilla Mardochaei, tunc Xerxis
post abdicatam Vastim conjux, malum intercessione sua vertisset. Ejus enim erga Deum pietate, apud regem
precibus, praesentissima a Judaeis clades in caput machinatoris retorta, Mardochaeo secunda a rege dignitas,
hostibusque Hebraeorum pernicies procurata est. Judaeis se defensantibus, 75000 adversariorum interiisse
constat. Mutatio sortis annuis feriis, festaque gratulatione celebratur.
43

