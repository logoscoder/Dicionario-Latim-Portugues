legatos vi regia compellunt, exemplo Occidentalium pravam illam fidem recipere. Plerique abnuentes, injuriosa
custodia ac fame vexati, captivam conscientiam dedere. Multi constantius renitentes, adempto Episcopatu in
exilium detrusi, atque in eorum locum alii dati; Hilarius audientiam Regis poscens, ut de fide coram adversariis
disceptaret, quasi discordiae seminarium, et perturbator Orientis, redire ad Gallias jubetur, absque exilii
indulgentia. Ita omnes pene toto orbe Ecclesiae, sub nomine pacis et regis, Arianorum consortio polluuntur.
Hilarius in Galliam reversus, frequentibus intra eos fines conciliis, atque omnibus fere Episcopis de errore
profitentibus, Ecclesiarum fidem in statum pristinum reformavit. Lucifer contra etiam ab eorum se communione
secrevit, qui Ariminenses illos sub satisfactione vel poenitentia recepissent. Macedonius fugatus a Constantio, ob
motum privato ausu Constantini corpus, Pneumatomachorum sectam profudit. Valens et Ursatius pro veteratoria,
qua pollebant calliditate, novam apud Nicaeam Thraciae Synodum contrahunt, expositaque Ariminensi fide,
persuadent imperitioribus, Nicaenam esse illam veterem, sub Magno Constantino conscriptam; quibus Damasus,
Liberii successor, mascule quidem respondit.
Tunc quasi haud satis esset dissensionum, Apollinares etiam duo, pater et filius, eruditione freti et eloquentia,
nec ferentes se ob consuetudinem cum Epiphanio Sophista communione Christiana privari, Laodiceae novam
haereseos pestem introducunt, negantes animam a Deo verbo in dispensatione incarnationis assumptam, aut si
assumpta sit, mentem deesse, Deumque ipsi homini assumto pro mente esse nugantes; unde Dimeritae appellati
sunt. Sed quanquam talia fiebant, Deus tamen Opt. Max. Ecclesiam suam mirifice adauxit. Jerosolymae columna
ignea, ad instar crucis, a monte Golgathano, usque ad collem oliveti porrecta, tantae venerationi et stupori fuit, ut
plurimi Judaeorum gentiliumque Christianismo accederent. Jacobus, Nisibis Episcopus Sapori Persarum Regi
cinyphes et muscas imprecatus, obsidionem urbis solvere coegit: Didymus Alexandrinus, corpore caecus, animo
oculatissimus, Eusebius Emisenus, Ephrem Syrus, Julius Firmicus Maternus, Macarius Monachus, Victorinus
Afer, Aelius Donatus, maxime Athanasius et Hilarius Episcopi Ecclesiam eruditissimis scriptis propagarunt,
sanamque fidem tutati, destruxere vanam. Constantius ipse tantus ethnicae superstitionis insectator fuit, ut si quis
super occentu soricis vel occursum mustelae, vel similis signi gratia consuluisset quenaum peritum, aut anile
incantamentum ad leniendum adhibuisset dolorem, rapi in judicium, poenaliterque interire juberet.
FL. CLAUDIUS JULIANUS.
JUlianus redacta ad se unum orbis Romani curatione, ut omnes nullo impediente ad sui favorem alliceret,
adhaerere cultui Christiano fingebat, a quo jampridem philosophorum insusurrationibus, somniis item,
nocturnisque spectris monitus, occulte desciverat, arcanorum participibus paucis; aruspicinae auguriisque
intentus, et caeteris quae
305

Deorum fecere cultores: unde ei Apostatae cognomentum. Et ut haec interim celarentur (verba sunt Ammiani
Marcellini, laudatoris ejus et commilitonis acerrimi, Christianorum inimici) feriarum die, quem celebrantes
mense Januario Christiani Epiphania dictitant, progressus in eorum Ecclesiam, solenniter Numine orato discessit.
Superstite adhuc Constantio, cum Orationem acrem et invectivam, probra quaedam in eum explanantem et vitia
scripsisset ad Senatum, eminuit nobilitatis cum speciosa fiducia benignitas grata. Exclamatum est enim, in unum
cunctorum sententia congruente, Autori suo reverentiam rogamus. Tunc et memoriam Constantini, ut novatoris
turbatorisque priscarum legum, et moris antiquitus recepti vexavit, aperte etiam incusans, quod barbaros adusque
fasces auxerat et trabeas Consulares, insulse et leviter, cum ipse brevi postea Mamertinum subagrestem ad
Consulatum eveheret, et quod multo minus erat ferendum, in celsa potestate crudelem. Ultimis Constantii
vocibus in Augusta dignitate confirmatus, exceptusque Constantinopolitanorum exquisitis officiis, adesse sibi
liberum tempus faciundi, quae vellet, advertit, planisque et absolutis decretis aperiri templa, arisque hostias
admoveri et reparari Deorum statuit cultum. Utque dispositorum roboraret effectum, dissidentes Christianorum
antistites, cum plebe discissa in palatium intromissos monebat, ut civilibus discordiis consopitis, quisque nullo
vetante, religioni suae serviret intrepidus. Quod agebat adeo obstinate, ut dissensiones augente licentia, non
timeret unanimantem postea plebem; nullas adeo infestas hominibus bestias, ut sunt sibi fere nonnulli
Christianorum, expertus. Ubi causarum cogebat magnitudo, vel personarum, lites ipse deminuebat, indeclinabilis
saepe justorum injustorumque distinctor. Exclamante enim Delphidio Oratore, ecquis nocens esse poterit
usquam, si negare suffecerit? Julianus prudenter motus ex tempore, ecquis, ait, innocens esse poterit, si
accusasse fufficiet? Et haec quidem, et ejusmodi multa in ipso civilia.
Illud tamen inclemens vocat ipse Marcellinus, obruendumque perenni silentio, quod arcebat docere magistros
rhetoricos et grammaticos ritus Christiani cultores. Vafer scilicet et nimius, ut quivis desertor ordinis sui
insectator, exarmare liberalibus disciplinis voluit Christianos, per quas terribiles eos ipsis Philosophis et Magis,
cunctisque Numinum defensoribus erat expertus. Christianismum ergo serio persequebatur, perinde tamen ut
cruore abstineret, attestante etiam Eutropio, qui expeditioni se ejus Persicae interfuisse memorat. Nam si quos
religionis causa neci dabat, ut dabat non paucos, alios supplicii praetextus venditabat. Sed multi tunc
Christianorum propria voluntate corruerunt. Erat enim in eo literarum ac negotiorum ingens scientia, aequaverat
Philosophos et Graecorum sapientissimos, facundia singulari, promptae memoriae et tenacissimae, in amicos

192

