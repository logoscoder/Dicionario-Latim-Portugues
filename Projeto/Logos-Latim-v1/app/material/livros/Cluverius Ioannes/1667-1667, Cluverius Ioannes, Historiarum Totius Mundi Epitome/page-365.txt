Strigoniensis praesul, per Hungariam legatus (ut vocant) Apostolicus, validam contraxerat manum, Papali
instinctu in Turcas pugnaturam. Sed dum pax cum Selimo initur, commeatu destituti, qui cruces sum serant,
ducem sibi, mox regem legunt Georgium Ceculum, praeliis in Turcas clarum, Pannoniasque sine discrimine
depraedantur. Uno quadrimestri LXX occidunt hominum millia, in iis nobiles CCCC. Horrendam cruciatorum
(sic appellabantur) turbam Joannes Zepusiensis tandem fame domuit, captisque ducem suum immisit
devorandum. Atrox sane spectaculum, et quod testimonio esse queat, e quo spiritu ista praeconia.
Exactiones Simoniacas juvit etiam Albertus Brandeburgicus, Germaniae primas, idem Magdeburgicus simul
Moguntinusque Praesul, qui ut pallium redimeret (aucupium et hoc Romanensium est) sine onere Ecclesiae,
quam decessores duo, expensis hoc nomine bis tricies mille aureis, depauperaverant, aurum a Fuggeris mutuo
sumsit, idque licitando expiationes animarum recolligere cupiebat.
Sed displicebat hic quaestus sanctis Ecclesiae filiis, quorum acerbae passim querelae ferebantur. Natio
Germanica fidem operamque Imperatoris, consignatis gravaminibus, implorabat. Coepit et ventilari quaestio,
unde haec novissimis patribus autoritas et doctrina, priscis ignorata: Imprimis Martinum Lutherum, apud
Wittebergenses acri ingenio Theologum, ac sincerae impietatis zeloten, urebat imprudens Joannis Tetzelii et
sociorum ejus blasphemia, qui nihil non scelerum papalibus deleri indulgentiis praedicarent. Hic refutatis
primum, mox damnatis praeconum concionibus, eo postremo devenit, ut ipsam Pontificis
582

potestatem, quam sibi per illa diplomata arrogabat, in dubium revocaret: ac tandem ad doctrinae examen, quam
successu temporis labefactaram dicebat, crescentibus per adversariorum, Wimpinae, Eccii, Hochstrati, et
similium pertinaciam animis, descenderet. Sed haec postea acciderunt.
Anno MDXV Maximilianus adornato magnifice trium regum, Ladislai, ejusque filii Ludovici, et Sigismundi
Poloni conventu, cum eis Viennae transigit, ut quoniam mascula jam stirps Ladislao esset, Ludovicus
adolescens, ei Maria nuberet, neptis Maximiliani e Philippo; et vicissim Anna, Ludovici soror, Ferdinando
Caesaris nepoti, eoque pacto Austriacis in regna Hungariae, Bohemiaeque jus maneret. Promittit et Polono, se
Albertum Borussiae magistrum, qui ne provincia sanguine Teutonum parta alienaretur a Germanis, subjicere
semet Polono abnuebat, deserturum, pacemque Polonis cum Basilio Moscho curaturum, qui Smolensco eis
erepto, acie victus postea, ingentes animo iras coquebat.
Dum Tractatibus illis Caesar advigilat, Franciscus rex, cum Anglo et Venetis jungit societatem,
Maximilianumque Sfortiam, munitum armis Caesaris, Hispanorum Helvetiorumque, aggreditur. Helvetiis apud
Meletianum fere ad internecionem caesis, Mediolanum nullo negotio obtinet. Sfortiam se dedentem in Galliam
mittit, Placentiam et Parmam, non auso repugnare Leone, occupat. Imo Pontifex, mutata partium fortuna, quam
fere semper innata vanitate ac perfidia sequebatur, foedus cum Francisco Bononiae percutit, additque munus, ut
sublata veteris Ecclesiae consuetudine, jus sit regi, quos velit, apud Pontificem proponere, et eos in Episcopos,
aut coenobiorum Praesules, diplomate suo creare Pontifex obstringatur. Verum id pactum adeo prudentioribus
displicuit, ut exitium Francisco, ejusque generideinceps attulisse crederetur. Caesar, ne obsessum Mediolanum
reciperet, inopia fecit. Milites ob non persoluta stipendia difugere. Qua occasione Veneti, singulares
amplificandarum ditionum magistri, Brixiam vi, Veronam ex pactione Noviodunensi, dato Caesari auro, feliciter
recuperarunt. Cum enim defuncto Ferdinando Catholico, haeredi ejus Carolo, Belgarum principi, pernecessaria
Francisci regis amicitia haberetur, Maximilianus certis legibus deposuit bellum Venetum, et novo Gallis foedere
junctus est, qui in octenne hoc bellum XV centena millia aureorum impenderant.
Interim Leo Pontifex Franciscum Feltrium Urbino spoliat, ut Laurentium intrudat, nepotem suum. Alfonsum
Petruccium Cardinalem ejicit Senis, mox ex indignatione in caput suum conspirantem strangulat; insidiarum
conscios Cardinalium non paucos, ordine movet: complendoque senatui unum et XXX Cardinales una lectione
creat, insolenti liberalitate, sed e qua grande auri pondus sibimet compararet. At in Germania crescebat Lutheri
nomen, cujus causae plerique magni viri ac principes, contra Pontificem, jam manifiesto favebant. Cui cum diras
tantum minasque opponeret Leo, nec de corrigenda suorum audacia impudentiaque cogitaret, irritatum potius,
quam sanatum vulnus est: majorisque periculi, quod a Turcis imminebat, metu, animum a rerum Germanicarum
curis revocavit.
Etenim Selimus Turca, insigni fraude tyrannidis potius, eam haud minori felicitate propagabat. Bajazetem
nimirum patrem velut invisurus, imperio dejicere cogitarat: eumque Adrianopoli abeuntem assecutus cum copiis,
quum dolo non potuisset, armis cogere addeponendum principatum voluerat. Victus, refugerat Capham ad
Tartaros, quorum regis filiam duxerat: instructusque novo exercitu, pronis ad rebellionem Genizarorum animis,
et altero ex fratribus Corcute non alieno a consiliis, Constantinopolin erat receptus, patremque abdicare
583

se compulerat regno, ac Didymotichum euntem, veneno interceperat. Inde fratrum filios Prusae, Corcutem
latebris extractum, Achmeten alterum fratrem, dolosis deceptum literis, strangulavit. Postea Aladulorum in
Armenia rege necato, et Spoho Ismaele acie victo, occupavit Taurisium. Vexatus aliquantulum seditione suorum,
Campsonem Aegyptium Sultanum, iter ejus novum in Parthos remorari cupidum, ad Singam profligavit,
Syriamque omnem, captis Gaza et Damasco, redegit in potestatem. Mamaluci et Circasi, Alcairum fuga delati,
365

