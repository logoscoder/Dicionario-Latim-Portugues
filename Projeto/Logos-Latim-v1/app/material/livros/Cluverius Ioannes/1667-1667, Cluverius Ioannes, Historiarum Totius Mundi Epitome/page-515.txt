sexaginta virorum millibus obsederat, sex admodum militum millia deleta, ipsumque Regem ad pacem petendum
compulsum, eamque ipsi, ob ejus insignem perfidiam denegatam esse; insuper Tartaros Chinense Imperium
reliquisse, et novis negotiationibus portam aperuisse. Interea temporis Sueciae Rex, Dirsaviae demolitus moenia,
septem militum millia Pomeraniam versus ducebat, et Cornilio Ulefeldio mediante, Holsatiam, Jutlandiam,
insulasque in partes suas perduxit, magnumque adeo Daniae Regi detrimentum attulit. Dani contra
Bremervurdiam populantur, et quadraginta quatuor aenea tormenta inde deducunt, quin et Belemeranum et
Leheranum castellum, eodem impetu, expugnant, dum Cracavia Poloniae Metropolis Suecorum auxilium
desperans, se Regis sui in manus traderet. Mons Meridianus interea, gravi obsidione pressa, deditione Gallis
traditur, tam diu acriter, cujuscunque sexus et aetatis hominibus, defensa, donec globo tormentario interfecto
praefecto, manus dare adigeretur. Hinc Galli Venantium movent; at interea duorum millium et quingentorum tam
Helvetiorum, quam Gallorum conductus, superveniente Batevilio profligatur, sexcenti milites interficiuntur,
octingenti capiuntur, reliqui in fuga salutem invenerunt; omnia quae conducebant inpedimenta, cum centum
aureorum millibus Hispanorum in manus venere. Condaeus contra Andresium expugnat, sed Turennio iterum
illud deserere compellitur. Venantium quoque longam non ferens obsidionem, Gallis se dedidit, quae horum
fortuna Alexandria, in ditione Mediolanensi, diu obsessa et tandem, ab Hispanis liberata temperatur
Foederatarum provinciarum ordines, hoc tempore Legatos, de restituenda Brasilia, ad Lusitaniae Regem mittunt,
et repulsam ferentes, Lusitanis bellum denunciant. Monasterii Episcopus urbem suam, jam quoque obsidione
cinxit, et viginti septem tormentis moenia quatere coepit, at Ordines ne latius violentia serperet, exercitum juxta
Grollam et Transisulaniae fines in procinctu tenuere, haec autem inter Episcopum et Monasterienses discordia,
post aliquot inter partes disceptationes, tandem componitur. Classis Danica, Duce Bielkio Archithalasso viginti
et unius, et Suecica triginta et trium navium, sub hoc tempus quoque in proelium ruunt. Danica navis quae
Fredericus inscribitur, centum et duobus tormentis munita male multata praelio excessit, et nocte demum
ingruente, pugna dirimitur, Danica classis ad centum tam mortuos quam saucios referens Hafniam, et Suecica,
haud minori damno affecta, Rugenium se contulit. Sueci paulo post Fredericodam aggrediuntur, et bis repetita
frustra oppugnatione, se recipere necesse habuere. At Dantiscani mille et quingenti numero, Dirscaviam
liberaturi urbe egressi, in aliquot Suecicas et Brandeburgicas copias incidunt, et feliciter rem gerentes, praefectos
nonnullos, et tria vexilla referunt. Sed paulo post mutata alea, renovato a Suecis impetu, Dantiscani relictis
trecentis occisis, et septem tormentis in fugam vertuntur, nec tamen haec Suecis incruenta victoria fuit, quippe
qui quadringentos ex suis milites desiderabant. Galli interea Flandriam irrumpentes obvia quaeque devastant et
excindunt, et deinde Burburgum moventes, spontanea deditione urbem suam in potestatem redigunt, eodemque
die Arcem ligneam (houtewambuys vocant) prope Dunkerkam expugnant. Mirum, quanta
826

trepidatione universa Flandria hae expeditione agitaretur. Condaeus Dunkerkae se inclusit, nec minus Galli
victoriae insistentes Mardicam aggrediuntur, et sui juris faciunt; sex insuper Anglorum millia, ex compacto in
Flandriam Gallis militaturi appulerunt, at hi stipendia postea flagitantes res Gallorum turbaturi videbantur et ultra
minas eorum insolentia processisset, nisi Turennius argentea supellectili in pecuniam tumultuarie conversa,
Anglorum pacasset iram, qui nihilominus multis locis, et Burburgi praecipue, Ecclesiasticos male multaverunt.
Mardica adeo occupata, Britanniae Protector, per Legatum suum Loccardum, Galliarum Regi indicavit, se
contentum esse Dunkerkam conjunctis viribus oppugnari, atque eo fine decem supra praedictas copias, militum
millia missurum, misitque ex templo quam promiserat manum. Sed invidia inter Gallos Britannosque orta, non
processit obsidio, Mardica vero Anglis tradita, prudentiores quosque male habuit. At Joannes Austriacus triginta
Anglorum naves ad Dunkerkae litora excubantes, immissis incendiariis navibus, frustra comburere nitebatur.
Interea Lusitani Olivenza occupata, duobus equitum millibus vetustum oppidum Vallacimosam aggrediuntur et
expugnant, magnaque praeda potiuntur. Hafniam ingens laetitia, ob res Danorum contra Suecos prospere gestas,
invasit, Canutus Ulefeldius enim in Norvegia centum et sexaginta Suecos internecione deleverat, et in Scania
Rex ipse praesens, Suecos hoc territorio, amissis trecentis admodum militibus, exegerat. Praefecti ]Mierus,
Ribbingius, Bannerius, Lillius, Concius, et Comes Pontius Gardianus, altero crure mutilatus, et quatuor vexilla
equestria Danorum in manus venere. A parte Danorum Comes a Styrum, aliique nonnulli occisi funt. At brevi
post, mutata belli alea, Vrangelius Suecici exercitus Dux, comperto, Fredericodam, praesidio, (propter Andreae
Billii Mariscalci, susceptam indi gnationem) nudatam esse, castrum improviso impetu, aggreditur, et vi ad
fluminis ripam penetrans expugnavit. Billius ipse glande trajectus occubuit. Praesidiarii aut capti aut interfecti
sunt. Hac victoria Suecorum crescebant animi, Danorum perculsi sunt, quare etiam Zarnetcius, Pomeraniam cum
exercitu ingressus, et populatus, audita hujus successus fama, non expectatis Daniae Regis mandatis, nulla alia re
gesta, regreditur. Regina Christina hoc tempore Fontebel aquae degebat, ibique insolitum aggreditur facinus.
Marchio Monaldecius, Reginae a secretis consiliis, quaedam suae credita fidei Romanam ad aulam perscripserat,
qua de re ipse Pontifex Reginam admonuisse creditur. Ipsa graviter commota Marchionem accersivit,
exhibitaque propria ejus manu, facinoris convincit. Mox peccata sacerdoti confiteri jussum, et deinde columnae
alligatum, per alium Italum fica trucidavit. Mantuae Carpetanorum (vulgo Madritum vocant) Regi Hispaniarum
filius natus est, qui Philippus Prosper vocatus est, Baptismi solennibus Rex ipse, superbissime cultus interfuit. In
515

