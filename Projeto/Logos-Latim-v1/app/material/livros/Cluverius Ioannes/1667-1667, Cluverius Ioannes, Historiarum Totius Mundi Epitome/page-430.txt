quod relicto oppido maximam agminis sui partem Magdeburgum perduxerit incolumem. Querfurtum et
Mansfeldiam ex abitu dioecesanorum, illico Caesariani oppressere, ipsique metropoli Saxonum Magdeburgo
exinde obsidio parta est.
Eo misit Rex Suecus Theodoricum Falckenburgium, Administratoris adjuturum conatus; Joannes Schneidevinus
Allenslebiam ei devicit, quidquid inerat commeatus, et rei tormentariae Magdeburgum curavit deportari.
Superveniente autem Pappenheimio Comite, circumvallatus cessit oppido, coactus et abjurare cum suis omnem
militiam, qua in Caesarem pugnaretur.
At Magdeburgo extrema imminere, haud obscuris caelestis irae nunciis significabatur. Nam XXVI Novembris
vehementissima ventorum procella Catharinianae ibidem Basilicae turris altera decussa est, altera pari infortunio
paulo ante jam deciderat. Joannei fani sub idem tempus maxima turris prostrata, tectumque ejus ruina molis
contusum. Id ipsum Basilicae S. Annae et Gertrudis, ac Sudenburgico templo accidit. in templo summo (domum
vocant) peribolus fornicatus, ab aula Episcopali in adytum templi ducens, concidit. Eadem tempestate molae
quinque pneumaticae, sex hydromylae, ventorum fragore eversae sunt, aedificiis aliis ingens illatum damnum. Ita
solet divina manus priusquam caedat, ictum intentare, priusquam puniat, gladium ostendere peccantibus, ut aut
poenitentia praevertant exitium, aut malorum ingruentium exspectatione, praeparentur ad patientiam, aut denique
contemtis tam perspicuae expergefactionis signis, reddantur inexcusabiles.
Neque solis Magdeburgicis offensi Numinis signa apparuere. Paria terriculamenta Italiam, Germaniam, aliasque
provincias ad supremi Judicis metum excitabant. In Italia atrox pestilentia ponendi Montisferratensis belli
occasionem praebuit. Inita inter Caesarem, Regem Francum, et alios Principes concordia, ut Sabaudo duci
maneret Taurinum: Nivernio Mantua et Montisferratum, de quibus principatibus dimicatum fuerat, in feudum
assignarentur a Caesare: culpa, quod Dux Caesarem, Dominum feudi, minus esset veneratus, deprecatione
expiaretur. Rex Franciae Pinarolam, Susam, Priacassen, Avilianum, quae loca armis subegisset, Sabaudo
restitueret, Caesariani Rhaetiae eam redderent faciem, quae ante hoc bellum fuisset. Iis conditionibus
reformatam pacem, fama tulit, diu quidem ambigua, cum tempore tamen robur adepta.
Fluctuabat inter haec misere Germania, cum pars Suecum Regem, pars alia Caesarem, utraque metu adacta
potius, quam propria sponte sequeretur. Rex sub signis ferebatur habere, sub anni XXX exitum, XII Equitum,
XXXIV peditum millia, nec scientia militari cuiquam Ducum concedere. Inerat praeterea Suecis Finnisque
militibus frigoris patientia, in praeliis obfirmatus ad resistendum animus, in victu frugalitas, laborum tolerantia
incredibilis. Quas virtutes, dum Germani, eidem Regi magno numero militantes, supergredi aut aequare
conantur, fructuosam Duci aemulationem genuere. Plurimum ei apud Teutones pretii fecit disciplina adstrictior
militum,
687

quam cui Caesariani assueverant, pietatis exercitium juge per castra, victoriamque coelestis indusgeniae munus,
non suarum virium habere.
Accepi, advolasse ad Regem hyeme tres Lapponum cohortes, hominum statura paulo infra alias gentes, sagittis
perite utentium, lata fronte, vestitu e pellibus damarum, aut rangiferorum; quorum animalium tam silvestrium,
quam cicuratorum, largus in Lapponia, ac inquilinis perutilis proventus. Hi Suecis ac Finnonibus juncti, haud
contemnenda feruntur manu, fide praesertim et obedientia nullis secundi.
Contra Caesarianis per universam Germaniam instructi exercitus, Duces veterani, quaesita multis victoriis
audacia, jam fere in superbiam surgens, et contemtum novi hostis, ex ultimo Septentione, per catervas vilium
nationum interpellantis spes vastas, de dominatu conceptas gentis in Europa longe Fortissimae. Indignanter ergo
accepti Pomeraniae et Marchiae cives, colonique, detractae opes, si quae supererant, ablati equi, et jumenta,
laxata defectu stipendii disciplina, jus fasque conculcatum. Elector Brandeburgicus Georgius Guilelmus, inter
sacrum, quod aiunt, saxumque stans, cum hinc Caesar Dominus, illinc Suecus Rex sororis maritus, urgerent, cum
domi insolentia premeretur grassatorum, foris terreretur Borealium metu hospitum, hoc sibi ante omnia
consultandum duxit, ne per ipsum defensionis nomen, suae subverterentur provinciae. Proinde edixit subditis, uti
praedones, militum habitu personatos, comprehenderent, vicinosque raptarent in carceres; resistentium vim vi
publica repellerent.
Dum hoc agitat, percrebescit, Regem Suecum ipso Christi natali Griffenhagam Pomeranicam vi expugnasse,
captum Ferdin. de Capua, praesidiarios castris ultra bis mille Gartzam profugisse. Nec fidentem Gartzae
Hannibalem Scaumburgicum, ignem subjecisse tectis, exustoque oppido, Francofurtum ad Viadrum urbem
Electori Brandeburgico obnoxiam, refugisse. In ea Caesarianorum fuga multos eorum caesos, direptas sarcinas et
impedimenta, Suecos per Landsbergam irruptionem in Silesiam minari. Ea res sollicitudinem Marchiacis auxit,
novae Marchiae nova praesidia attraxit. Rex Suecus feliciter peracto anno hujus seculi tricesimo, de purgata a
Caesarianis Pomerania et Neomarchia, solennes Deo grates Stettini exsolvit, quotidianis personare castra
precibus curavit, opera et ministerio usus Joannis Bothvidi, Theologi praecellentis et sinceri, ex veteri nobis
amicitia aestimatissimi, certas votorum formulas exercitui praescriptis. Extremis anni mensibus fato functi erant
magni et celebres Pontificiarum paritum propugnatores, Ambrosius Spinola, tunc Mediolani Produx, Joannes
Jacobus Comes Anholdinus, Colaltus Italus.
430

