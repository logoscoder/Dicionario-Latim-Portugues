praeberet conjuratis. Otho enim clam scrutando ossa Caroli M. et ad instar veterum Caesarum adornando coenas,
queis superiori loco solus accumbens epularetur, alienarat multorum animos. Decessit orbus, intestina ejus
Augustae, corpus A quisgrani conditum ab Henrico successore, anno christi millesimo secundo. Sylvester Papa a
Domino suo, cui servierat, percussus, peractis in Basilica Cruci Hierosolymitanae sacris, cum mortem sibi adesse
persentisceret, professus peccatum suum, salutisque aeternae dubius, migravit de vita, exemplum relinquens tam
sanctitatis Pontificiae posteris, quam fraudis Satanicae, qua multi illaqueati, ob hujus delicias seculi coelestia
tabernacula aspernantur.
Sub haec tempora Basilio, Imperatori Graecorum, perpetua cum Bulgaris bellorum seges nata est. Cum enim
regia apud Bulgaros familia, Petro exstincto, defecisset, quatuor fratribus summo loco natis delato Principatu,
tres eorum variis casibus sunt consumpti, quartus vero Samuel nomine, occasione usus civilis Graecorum belli,
multas eorum urbes ditionis suae effecerat. In eum suscepta expeditione, Basilius ducum suorum fraude delusus,
non tantum repulsus facile est, sed et iterum civili impetitus bello Phocae, ejus qui Sclerum antea devicerat. Is
enim indignatus, nullam sui rationem haberi a Basilio, quem tanti curis adversarii liberasset, invasit tyrannidem,
variisque demum praeliis prostratus, subitanea morte antevertit fortunam graviorem. Tum vero Basilius anno
407

Imperii XXIV, cum sororem Patricii Byzantini Romani Argyri, Venetorum Principi elocasset, et Vrani ducis
industria fregisset aliquantum Bulgaros, totam Graeciam persultantes, grandem exercitum trans Haemum
montem misit: qui captis majore et minore Persthablis oppidis, victor revertit Byzantium. Sequenti anno ipse a
Thessalonica adortus Bulgariam, Sarmatarum, et Soraborum colonos pervasit Servios, dirutasque in Thessalia
instauravit munitiones Graecorum, eo tempore, cum Veremundus Hispaniarum Rex Almansorem, Saracenorum
Cordubensium Dominum, maximo praelio profligaret.
Auctum ferunt superstitionem hoc tempore, narrante Peregrino, auditas sibi in Sicilia, apud ollas Vulcani,
animarum tormenta patientium querelas, quin et daemonum, eripi sibi animas plangentium precibus
monachorum Cluniacenfium. Itaque Odilo Abbas memoriam omnium animarum sanxit, ficut antea omnium
festivitas sanctorum erat instituta.
HENRICUS II. SANCTUS, qui et CLAUDUS. BASILIUS II. PORPHY-ROGENNETUS.
HEnricus Bajoariae Dux, primi Othonis ex fatre nepos, regni insignia ab Heriberto Coloniensium Praesule
extorsit, conciliatisque sibi nonnullorum animis principum, turbidum discordiis aliquantisper gessit imperium.
Aemulus erat Eghardus Marchio, Thuringorum dux, rebus gestis clarus ac pro rege exceptus Hildesiae, haud
exiguis Saxonum suffragiis subnixus. Sed eum Sigfridus Northemius Comes, incertum cujus instinctu insidiis
circumventum apud Paderbornam interemit. Exuvias ejus uxor Jenae condidit. Hoc exstincto, Boleslaus
Bohemus, Henrici fautor partium, Budissinam, Misnam, aliaque occupavit oppida. Hermannus contra
Alemanniae et Alsatiae Dux insessis Rheni ripis, ne Moguntiae inauguraretur Henricus, impedire conabatur. Sed
Henricus astu elusit hostem. Simulata enim in Bavariam reversione, ut comperit abisse Hermannum, repente
trajecit Rhenum, atque a Willegiso Archiepiscopo consecratus est. Is Willegisus fabro ortus, rotam insignibus
intulit Moguntinorum Praesulum, grandibusque literis in conclavi jussit scribi, Willegis, Willegis, recole unde
veneris. Hermanni milites Argentinam, caput Alexmanniae, quod Episcopus urbis Henrico studeret, captam
deformarunt incendiis. Sed cum Saxonum Magnates, et Fridericus Palatinus Henrici comprobarent electionem,
incassum laboravit Hermannus. Nec Henricus Othonis M. ex Ludolpho nepos, quicquam ad rei summam
profecit. Sublevabant eum Boleslaus Polonus, invasor Bohemiae, Bruno Augustanus Praesul, frater Imperatoris,
et comes Bambergensis Henricus. Comitem hunc omni ditione exuit Imperator, Schueinfurtum ejus castellum
pene excidit. Instauravit deinde Ecclesiam Merseburgicam et alias, Giseleri praesulis Magdeburgici avaritia, et
Sclavorum incursu vastatas, suumque Diaconum Tagmonem Giselero defuncto substituit. Bolestaus interea
Bajoariis multum intulit damni: Bruno ad Hungaros profugit. Henricus habitu poenitentis se offerens Caesari,
mancipatus est custodiae, Caesar improbis, ut scribitur, precibus Principum impulsus, duxit uxorem
Kunigundam, filiam Sigisfridi Comitis Palatini. Inde Henrico, per priorem conjugem genero suo, attribuit
Bajoariam, commendataque Regina Tagmoni Episcopo in Italiam proficiscitur, Harduigum pro rege se gerentem
Lombardia depulsurus. Ei in itinere occurrit frater Bruno, et annitentibus, quos secum duxerat, Hungaris, in
gratiam recipitur. Sic pacata mediocriter Germania, per Carinthios Italiae aperiuntur aditus, ingressisque
Harduicus
408

Rex securum fuga sua patefecit iter. Introitur Verona, mox Brixia, Bergomum, Papia. Henricus ibi ab
Archiantistite et regni primoribus regale in solium collocatur, murmurantibus interim civibus, quos indulgentia
demulserat Harduigi. Qui et concitata subito seditione, Heribertum Coloniensem lapidibus impetunt,
Giselbertum Kunigundis fratrem occidunt, omnibusque modis palatium oppugnant Henrici. Verum tuentibus se
viriliter, qui pauci aderant, Germanis, excitati interim clamore, qui foris erant, Alemanni, Franci, Lotharingi,
fractis intrant muris urbem, eaque direpta et incensa, ac plurimis civium trucidatis reliquos gratiam petere cogunt
supplices. Sunt qui in hoc tumultu luxasse crus Henricum, atque exinde claudicasse memorant. Digressus papia
Mediolanum usque, compositisque, ut poterat, Italiae rebus revisit Alemanniam, Hermanni nuper ducis obitu
256

