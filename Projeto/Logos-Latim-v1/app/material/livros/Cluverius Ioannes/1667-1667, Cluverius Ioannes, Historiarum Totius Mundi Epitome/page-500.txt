quantis potuit itineribus Regem insecutus, apud Vigornium adoriri constituit. Alluit urbem flumen Sabrina juxta
quod Regii castra ceperant. Nihilominus pontem facere, et transire Cromvellus instituit. Ibi atrox et cruentum
praelium fuit, inter transeuntes Anglos, et repellentes Scotos, quibus Rex ipse spectator atque hortator aderat. At
vero postquam frustra resistentibus Scotis Angli flumen superarunt tanta vi in Regios impetum faciunt, ut illi
desperata re, et confusis ordinibus de vita tantum ac salute solliciti in urbem confugerent. Quos insecuti victores
Angli eadem nocte urbem cum omnibus qui inerant capiunt. Eorum decem millia fuisse memorant Relationes
Londinenses, inter quos fuere praecipui ex Nobilitate Scotica Regem ad hoc bellum secuti. Caesorum tria fere
millia traduntur, atque inter hos Dux Hamiltonius, qui ex acie saucius relatus, ac dein capta urbe in potestatem
hostium perveniens postridie ex vulneribus decessit, in hoc felix, quod maturata morte securim Anglicam evasit.
Rex dum urbs capitur per aversam portam sub noctem cum globo equitum erupit, ac multum per incerta atque
avia vagatus, relictis sociis, quorum fidem merito in rebus tam arctis suspectabat, assumpto unico magnate
Scotico se occuluit, diuque ignoratus ubi locorum esset, tandem transmisso mari Britannico Diepam, inde
Rhotomagum atque Parisios salvus appulit mense Octobri. Fama est, cum ab equitibus divertit, ascendisse in
arborem opacam, atque ibi delituisse toto triduo, inde cum magnate illo iniisse in castra hostium, mutatis
vestibus, ac dein Londinum habitu famuli cubicularii. Ibi a matrona nobili, ac fida exceptum, deductumque per
flumen Thamesin ad mare, ex quo non sine periculo in Galliam enavigaverit. Vidisse Londini quomodo de se
victo Anglia triumphaverit, spectasse et legisse edicta, quibus praemia prodentibus, supplicia opem aut
perfugium sibi praebentibus decernebantur. Caeterum haec victoria novam Angliae Rempublicam stabilivit,
801

Scotia sub jugum missa. Cromvellius victor Londinum triumphali pompa ingressus, et insignibus donis, a novae
Reipublicae directoribus cumulatus est. Captivi quorum ingens numerus, per carceres et illis omnes non
capientibus, quidam in domos privatas collocati ac judicio militari permissi sunt, ex quibus nonnulli ad mortem
condemnati, magna pars in Americam et Virginiam relegati sunt. Scotiae urbes Dundaea, Andropolis, Montrosia,
Sterlinum, aliaeque partim vi, partim deditione ad obedientiam novae Reipublicae a praefectis Anglici exercitus
rediguntur, missique a Parlamento Londinensi in Scotiam Legati, qui deditos in fidem ac defensionem reciperent.
Polonis hic annus celebri adversus Cosaccos ac Tartaros victoria insignis fuit. Cosacci enim non contenti pace
quam ante biennium fecerant, continuo exercitum in castris habebant, neque se intra designatos limites
continebant, et egressos in Walachiam Tartaros Tauricanos non impediebant modo; sed etiam omni ope, contra
quam pactum erat, tuebantur. Cum autem Poloni in rebus tam dubiis, adsuos fines tutandos, infra Cameneciam in
Podolia cum parte exercitus consedissent, neque iis liceret, ob metum Cosaccorum, Duci Walachiae
confoederato auxilium ferre, tamen Polonos criminabantur quasi arma in separarent, totoque regno militem
conscriberent, nullo alio fine nisi ad se perdendos ac funditus delendos. Itaque missi a Chmielnicio Legati, primo
ad Pottoccium praefectum militiae quae apud Cameneciam erat, ac deinde ad Regem postulabant, utiexercitus, e
Podolia, ac finibus ipsorum deduceretur. Iis Responsum; redirent ipsi ad sua, Tartarosque ac Walachiam
omitterent, nihil iis mali metuendum, dummodo pactis starent, ac pacem colerent. Sin illa arma retinere,
hostesque Regni Poloniae juvare perseverarent, sibi causam esse, ut de eorum fide solliciti, rebus suis
prospicerent, ac viderent, ne quid ab ipsis Respublica detrimenti caperet. Rejecti dein ad Comitia quae sub finem
anni superioris Rex indixerat. Ibi decreta ad Cosaccos Legatio, quae iis pacem, si parerent, sin contra, bellum
denunciaret, ac simul in id bellum, si necesse esset, promovendum, sumptus ac tributa ordinata, ut quae praeter
eas copias quae in regno essent, triginta sex millia externorum militum adhuc legerentur, essetque in potestate
Regis, quoties id opus foret, totam nobilitatem ad arma convocare, atque ita omnibus Regni viribus hosti obviam
ire Finitis Comitiis Rex, uti decretum erat, Legationem, cui sex e Magnatibus Poloniae interessent, Kioviam ad
Cosaccos destinavit, atque ea irrita ad arma expedienda animum adjecit, dimissis per Poloniam Prussiamque, qui
quantas possent copias conscriberent, ac primo vere, infra Lublinum ad se, cum tota nobilitate quam evocaturus
propediem esset, instructas paratasque adducerent. Nihilo segnius Chmielnicius, audito comitiorum eventu, se ad
imminens bellum comparabat. Neque cum Tartaris modo societate inita, sed Constantinopolim quoque, et ad
vicinos Turcicos Praefectos atque in Transylvaniam pro auxilio expeditos miserat, quorum nonnulli intercepti,
mira ejus consilia, et atroces in Poloniam molitiones prodiderunt. Primo igitur vere Chmielnicius cum centum et
quadraginta millibus, inter quos erant duodecim millia Tartarorum Tauricanorum, quos adhuc quadraginta alia
sequi debebant, transmisso Borystene in Volyniam duxit, atque ibi occupatis aliquot locis castra fixit. Poloni
interim Ductore Calinovio minore Militiae Praefecto, Vinniciam celebrem Podoliae urbem capiunt, in eaque
omnes Cosaccos interficiunt. Quae clades festinavit profectionem Chmielnicii, ut e Volynia, ubi et ipse
Bialakoercaviam vi interceperat, in Calinovium tum toto exercitu moveret. Sed hic hostium adventus certior
factus, tantis
802

viribus impar, Cameneciam repetiit, atque ibi relicto sufficiente praesidio, se ad Regem recepit, qui apud
Socaliam trajecto Bugo fluvio Nobilitatem Polonicam, et exercitum Lithuanicum exspectabat. Chmielnicius
recedentem Calinovium minutis praeliis frustra retinere conatus, Cameneciam aliquot incursionibus tentavit, sed
rejectus semper cum magna suorum clade, apud Constantinoviam tandem positis castris consedit; distat is locus
500

