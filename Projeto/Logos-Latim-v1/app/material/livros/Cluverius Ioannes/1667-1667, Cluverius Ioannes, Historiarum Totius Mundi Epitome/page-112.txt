perierunt. Calamitatem in sacrilegia, quae depraedando templa Tolosana commiserat Caepio, Timagenes et
Posidonius historici conferunt, Strabone et Gellio testibus.
Timoris Romae tantum fuit, quantum vix Annibalis tempore Punicis bellis. At Cimbri vastatis omnibus, quae
circa Rhodanum et Pyrenaeum sunt, per saltum in Hispaniam transgressi, ibique multa loca depopulati, a
Celtiberis fugantur. Reversique, in Galliam bellicosis se Teutonibus conjungunt. Interim Marius Cos. adversus
eos et dux creatus severe habet milites: sororis filium, quem Trebonius ob attentatem pudicitiam occiderat, jure
caesum pronunciat. Tertium consulatum in apparatu belli consumit, non ausus congredi cum Cimbris, donec
invicta illa rabies consenesceret. Illi tripartito agmine, defendente castra Mario, per Alpes, id est, claustra italiae
transituri, Romam se capturos confidunt. Marius mira velocitate occupatis compendiis praevenit hostem,
prioresque Teutones sub ipsis Alpium radicibus assequutus, apud Aquas Sextias oppressit. Vallem fluviumque
hostes medium tenebant. Flagitante aquam exercitu, Viri, inquit Marius, estis: en illic habetis. itaque tanto ardore
pugnatum est, ut victor Romanus de cruento flumine vix plus aquae, quam sanguinis biberit. Rex Teutobochus
vir proceritatis eximiae, spectaculum triumphi fuit. Caesa dicuntur Ambronum et Teutonum ducenta millia, capta
nonaginta. Marius absens quintum consul creatus, triumphum oblatum donec Cimbros vinceret, distulit. Cimbri
repulso ab Alpibus, fugatoque Q. Catulo proconsule, qui fauces Alpium obsederat, et ad flumen Athesin
castellum obsessum insederat, virtute sua explicata, in Italiam descendunt. Si statim infesto agmine ad urbem
contendissent, grande discrimen esset: sed in Venetia, quo fere tractu Italia mollissima est, ipsa soli caelique
clementia robur elanguit. Dulcedine vini mitigatos Marius, junctis cum catulo viribus, in tempore aggressus est.
Primum nebuloso die incautis occurrit, tum ventoso quoque, ut pulvis in oculos et ora ferretur Cimbrorum,
denique acies conversa in orientem, ut ex splendore galearum ac repercussu, quasi ardere coelum videretur. Eo
praelio CXL millia aut in pugna, aut in fuga caesa sunt, LXM capta. Tria et triginta signa sublata, exercitus Marii
duo, Catuli XXX et unum rapuit. Hac victoria videtur meruisse marius, ne ejus nati Romanos poeniteret; hominis
quantum bello optimi, tantum pace pessimi. Sextus consulatus veluti praemium ei meritorum datus.
Jugurthino et Cimbrico bellis, non loco, sed tempore confine fuit Thracicum, haud minus varia fortuna
administratum. A Scordiscis Thracum saevissimis, Thessaliam atque Dalmatiam incursantibus,
177

non fusus modo, sed totus omnino interceptus exercitus, quem duxerat Portius Cato. Didius vagos et libera
populatione diffusos, intra suam repulit Thraciam. Drusius ulterius egit, et vetuit transire Danubium. Minutius
toto vastavit Hebro, multis quidem amissis, dum perfida glacie flumen equitatur. Piso Rhodopen Caucasumque
penetravit. Curio Daciam tenus venit: sed tenebras saltuum expavit. Appius in Sarmatas usque pervenit: Lucullus
ad terminum gentis Taniam, lacumque Moeotim. Nec aliter cruentissimi hostium, quam suis moribus domiti.
Quippe in captivos igne ferroque saevitum est. Sed nihil barbaris atrocius visum, quam quod abscissis manibus
relicti, vivere superstites poenae suae cogebantur.
Eadem tempestate Siciliae iterum novi e servis reges, praedonesque exorti, Salvius et Athenio cum
manipularibus suis. Occasionem dedit Licinius Narva praetor, qui ob bellum Cimbricum, ingenuos provinciales
liberare servitiis jussus, in gratiam dominorum accurata causarum cognitione supersedit, et libertatem petentes ad
suum quemque herum cum objurgatione remisit. Triginta omnino duorum fratrum servi initium conjurationis
fuere, confestim plures advolarunt. Praetor Licinius, data Titinio cuidam latronum duci impunitate, eum in
servos armat, consilio infelici. Occiso Titinio, armorum nacti copiam conjurati, auctique in sex millia, Salvium
quendam haruspicem regem creant, et Mergantinam urbem obsident. Liberandae urbi approperantem Licinium
repellunt. Victoriae solertiam addit Salvius. Conspicatus enim fugientes Romanos, per praeconem vetat occidi, si
quis projectis armis abscedere cupiat. Ita armis potitus, convolantes ad se undique fugitivos instituit, alterius
cujusdam ducis (Athenio is erat Cilix astrologus) auctus legione, quam simili de causa contraxerat, Tryphonem
se appellat, et Tricalis figit regiam, muroque et fossa munit, XL jam millia hominum suo sub imperio habens, ut
parum a justo regno abesse videretur.
Igitur adversus eum Licinius Lucullus Roma mittitur cum XVIIIM, prosperamque pugnam facit, plerisque
servorum ex Athenionis casu, qui vulnere stratus pro exanimi conciderat, fugam arripientibus. XXM caesi,
reliqui Tricala se recepere. Eum locum dum animose tuentur, et Lucullum seu muneribus, seu metu frangunt,
trahitur bellum, Tryphon moritur, eique succedit Athenio. Hic cum totam insulam praedae haberet, tandem
consulari exercitu digna res visa. Ergo M. Aquilius quinto consulatu Marii collega, Athenionem fortiter
dimicantem acie interficit, ipse capite graviter saucius. Reliquos ad XM, locis editioribus constanter oppugnatis
detrahit. Postremi mille, duce Satyro, cum redacti in potestatem Cos. bestiis objectandi essent, mutuis semetipsos
vulneribus confecerunt. Tanti Siculis sua in servos iniquitas, tanti servis in dominos crudelitas stetit.
Compressis extra urbem bellis seditionibusque, in sua grassari viscera coeperunt Romani, autore potissimum eo,
per quem Cimbros et Teutonas vicerant, C. Mario. nec mirum, cum tunc etiam Romae reperiretur P. Malleolus,
Matricida, qui primus omnium insutus culleo, in mare praecipitatus est: Romanae quoque superstitionis ancilia
cum strepitu mota, urbanum armorum strepitum denunciarent. Igitur Marius homo mutabilis, ambitiosus, varii
consilii ingeniique, cum sparsa per tribus pecunia, sextum emisset consulatum, Cn. Apuleio Saturnino
tribunatum confecit, primoribusque nobilitatis, a quibus ut homo novus contemni videbatur, infestus, leges
112

