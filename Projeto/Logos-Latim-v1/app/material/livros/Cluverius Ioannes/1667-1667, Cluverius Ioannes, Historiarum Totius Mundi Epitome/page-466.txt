qui in Suecia erat, ejus dein judicium Regni Sueciae Senatores ratum habuere. Sed antequam novus Dux
adveniret, tres interim regendo exercitui praeposuit, Adamum Phulium, Carolum Gustavum Vrangelium, et
Arfurtum Wittebergium. Ferunt superiore anno cum Bannerius in Bohemiam expeditionem faceret, auditam a
vigilibus vocem, incertum unde emissam, repetentis iterum, atque iterum, Abi Bannere, Abi. Id tum quidem
infaustae expeditionis omen tractum, sed non multo post obiisse uxorem ejus, atque ipsum e Bohemia dein
expulsum, eodem prope in loco morbo tentari caepisse, ubi ea vox excepta sit.
Per idem tempus variae per Imperium urbes diverso eventu tentatae sunt. Hohentweilam, validum situ et
munitionibus munimentum, Otto Christiophorus Sparrius rei tormentariae Praefectus cum Caesareis et Bavaricis
Legionibus tota prope aestate circumsedit, caeterum natura loci ac virtus defendentium supra conatum
Caesareanorum fuere. Ita Sparrius, etsi nullo optimi Ducis munere neglecto, ineunte hyeme necessitate coactus,
re infecta, exercitum lacerum inde et multis cladibus imminutum reduxit. Hohentweilae fortiter defensae gloriam
non minore fama aemulatus est Joannes Reuschenbergius Wolffenbeutelii gubernator. Eam urbem non validam
minus, quam copioso apparatu instructam, Dux Luneburgicus, Hassique jam diu obsederant, accessere ad
extremum Vinarienses, neque quidquam, quod expugnandis urbibus ingeniosa mortalium crudelitas invenit,
intermissum est. Tandem cum nihil proficeretur, exemplo Pappenheimii alveus fluvii qui urbem interfluit inferne
obstruitur. Ita cursu amnis intercepto omnis aquae vis circum atque intra urbem collecta, crescente in dies
inundatione, jam pene submersisset ignium et ferri victoris, nisi in tempore auxilium adfuisset. Ita urbs periculo
exempta. Contrarium plane exitum sortitae sunt, Gorlicium in Lusatia inferiore, et Dorstena in Westphalia, non
invalidae civitates; Gorlicium Elector Saxoniae cum Caesareanis aliquot Legionibus sub Goltzio, et Goldackero
tribunis post acerrimam oppugnationem tandem ad deditionem compulit. Dorstenam Melchior Hatzfeldius, etsi
probe praesidio ac munimentis communitam exacta tandem aestate, in fidem et potestatem accepit, atque
Electori Coloniensi restituit. Inde porro in Thuringiam progressus Heldrungam, Mansfeldiamque atque alia
nonnulla loca recuperat.
Interea Ratisponae frequenti Procerum Imperii conventu postquam diu de publicis necessitatibus deliberatum
fuit, omnium consiliorum summa in haec fere capita componitur. Primo omnium ad intestina Imperii dissidia
tollenda decretum, ut universalis Amnestia publicaretur. Deinde ut cum Regnis Galliae Sueciaeque separatis
conventibus Monasterii, et Osnabrugae in Westphalia tractaretur, ut gravamina Religionis, quae hucusque tantis
tumultibus non exiguam causam dederint, per utriusque Religionis designatos amice componantur. Ut transactio
Passaviensis, et ex illa constituta pax Religionis Augustae anno 1555. sancte servetur. Denique ut causa
Palatiniana quam Caesar ex generali Amnestia exclusam voluit, separatis etiam tractatibus ageretur, et postquam
ad felicem exitum perducta fuerit, recessibus Imperialibus insereretur. Praeterea quoniam adhuc exigua pacis
spes apparebat, de promovendo porro ac continuando bello actum est, provisumque imprimis ut hiberna atque
hospitia militaria pro Imperiali exercitu, juxta belli necessitatem ex aequo et bono describerentur. In qua re
quoniam hactenus gravissimae querimoniae delatae sint, neque singulis ex aequo satisfieri possit, cum necessario
vicinae hostibus provinciae plus patiantur. Ita conventum est ut provinciae liberae, iis quae hibernis atque
hospitiis gravantur, alio convenienti subsidio succurrant,
745

ut quantum fieri quidem possit, inter omnes Ordines Circulosque ejusmodi dincommodorum aequalitas servetur.
Tum ut imminuto Ducum, atque inutilium Praefectorum numero Legiones compleantur, eumque in finem
ordinatae, et communi omnium statuum consensu approbatae centum et viginti pensiones menstruae intra
quinque mensium spacium persolvendae, illo ubique valore, ut Thalerus Imperialis, ad floreni Rhenensis et
triginta crucigerorum precium, non carius, viliusque computetur. Ad illas autem pensiones colligendas generalis
Imperii Quaestor, germanus ipse, atque Imperio subjectus constitueretur. Aditae his contributionibus aliae
centum et viginti pensiones intra anni unius spacium solvendae. Deinde de diciplina militari salubriter
ordinatum, ut in delicta militum praefecti ipsorum serio animadvertant, ut nulla itinera aut profectiones
instituantur, nisi praemonitis prius Directoribus circulorum, per quos iter faciendum est Neque hac in parte
quicquam amicitiae aut gratiae dandum, ut uno Statuum praeterito, alter gravetur. Itinera autem ibi necessario
instituenda sunt, ut sine maleficio, et incommodo Provincialium, quantum fieri potest, fiant, Praefecti militum
curabunt. Prohibitum praeterea ne hostibus diribitoria concedantur, Neve cum iis neutralitates Imperio noxiae
ineantur. Ne commercia et negotiationes cum iisdem boni privati causa, in publicum detrimentum cedant. Multa
dein ac varia in disciplinae militaris correctionem constituta sunt. De reformatione Judiciorum Imperialium,
quod erat tertium punctum propositionis Caesareae, uoniam tempus comitiorum in annum usque excurrerat, nihil
actum; sed decretum ut anno insequenti ad Calendas Maii ea super re, certorum Principum conventus Spiram aut
Francofurtum ab Electore Moguntino ediceretur; sanctionibus dein Imperii inserendum, quicquid illi pro
reductione Justitiae decrevissent. Denique quoniam Belgio Hispanico vicini Ordines quaerebantur sibi contra
sanctiones Imperii in cursu justitiae a tribunali Bruxellensi saepenumero vim fieri, promisit Caesar effecturum se
apud Regem Hispaniarum, ac fratrem ejus Cardinalem Infantem, Belgii Gubernatorem, ne quid deinceps
privilegiis Imperii abrogaretur. Creati sunt in iisdem comitiis Sacri Romani Imperii Principes, atque ad publicas
sessiones admissi, Itelius Fridericus Hohenzolleranus, Joannes Antonius Dux Cromavius, et Princeps
466

