custodiebatur. Galli praeda incitati, simul et hesterno mero semiebrii, sine respectu periculorum montem
ascendunt, sed partim saxo, partim obruuntur armis. Procurrunt simul sacerdotes
121

vatesque daemonum, quibus sacratus erat locus, terrorem tremoremque ingerentes vecordibus sacrilegis.
Accessit deinde tempestas et frigus cum grandine, sauciosque ex vulneribus Gallos tetris funeribus absumpsit.
Dux ipse Brennus, cum dolorem non ferret vulnerum, pugione sibi vitam abrupit. Reliqui citato agmine Graecia
excedentes, variis casibus sunt obtriti, cruentaeque expeditionis cruentum finem dedere. Nec multo felicior
Pyrrhi, Epirotarum regis, in Italiam expeditio fuit, ambiguo Apollinis delusi oraculo. Responderat, Aio te
Aeacida Romanos vincere posse. Occasio belli a Tarentinis orta, semigraeca civitate, qui adremigantem littori
suo Romanorum classem occiso duce diripuerant, legatos ad repetendas res missos affecerant contumeliis.
Philonides scurra Tarentinus, Posthumium ob Graecae linguae imperitiam a populo irrisum, obscoenis rebus
adsperserat. Scurrae facinus risu potius probatum Tarentinis, quam severa indignatione castigatum, ita asperavit
Romanos, ut ignominiam sanguine Tarentino eluendam ducerent. Etsi igitur Lucani, Brutii, Hetrusci, Samnites,
eodem tempore infesti essent Quiritibus, tamen bene in omnes pugnando, tantum Tarentinis metum fecere, ut
Pyrrhum, clarissimum bellis regem, quem antea in Corcyra occupanda juverant, defensorem advocarent.
Pyrrhum Cineas orator, Demosthenis discipulus, qui haud pauciora oppida lingua, quam Pyrrhus ferro subegisse
scribitur, ab expeditione revocabat, tutiorem demonstrans et justiorem esse requiem, quae ante caedes et pericula
ceu divinitus data caperetur, quam quae debellato etiam universo orbe, post datas acceptasque clades ab incerta
speraretur sorte. Verum Pyrrhus dimittendae quam habebat, felicitatis, quam spei castigandae promtior, ipsum
Cineam cum tribus millibus armatorum Tarentum praemisit, secutus ipse cum 25000, Elephantis duobus et
viginti, veritatem prudentissimi sermonis exemplo roboravit suo. Primo quidem conflictu Romanis superior, Val.
Levinum Cos. atroci pugna vicit. Elephantum novo odore ac specie consternati equi Italici, equitesque, fugam
stragemque late dedere. Sed tantum tamen regis ipsius periculum fuit, ut damnata armorum spe, calliditate
maluerit quam vi Romanos oppugnare. Igitur interemtos in praelio cremavit, captivosque indulgenter habitos,
sine pretio eis restituit. Totam deinde trementem Campaniam, Lirim Fregallasque populatus, a vicesimo lapide
oculos trepidae Romae fumo ac pulvere replevit. Hinc Cinea in urbem misso, muneribus verbisque omni arte
annixus est, ut Tarentinis securitatem, sibi amicitiam a Romanis impetraret. Et jam prope decreta res erat, cum
Appius Claudius prae senio oculis captus, damnosam Reipublicae pacem esse aperuit, cum impunitate acceptae
ignominiae, et victoriae confessione, ab hoste expressam. Tanta tunc patrum virtus, tanta continentia fuit, ut
consessum sibi regum visum esse diceret Cineas. Reparatum igitur ex sententia Appii bellum, et Manio Curio,
Cajoque Fabricio Coss. demandatum, in Apulia apud Asculum meliore marte gestum est. Anceps fuisse praelium
tradunt. Quippe belluarum terror exoleverat, et C. Minutius quartae legionis hastatus, unius proboscide abscissa,
mori eas posse ostenderat. Fortissime autem pugnante Pyrrho, non ante cladi finis fuit, quam nox dirimeret
praeliu. Plutarchus ex Dionysio ait, cecidisse utrinque millia hominum quindecim, addente Pyrrho: Si adhuc
unum praelium vicerimus omnes periimus. Eo bello magna C. Fabricii integritas eluxit. Nam et oblatam sibi a
rege imperii partem et pecuniam generose repudiavit, et medicum venale ejus caput offerentem, justissime
remisit. Postea domi Censor decem pondo argenti facti, circa Rufinum Consularem virum, quasi luxuriam
dignitate punivit. Alia
122

longe mens Decii Rubellii exstitit. Is cum legione Campana praesidio Rheginis missus ab urbe, occisis civibus,
facultates faeminasque eorum divisit praesidiariis, exemplum imitatus popularium suorum, qui eodem scelere
Messenios tractaverant. At mox Rubellius oculorum invaletudine tentatus, a medico sic curatus est, sicut ab ipso
Rheginorum civitas fuerat: Cantharidibus enim inunctus oculos, visum medici fraude amisit. Victis postea
Tarentinis, legio tota a Romanis obsessa, et cladibus confecta variis, tandem deditione facta, securi cervices
impias praebuit.
In Sicilia interim tyranni erant, Hicetas Syracusis, Phintias Agrigenti, Tyndarion Tauromenii, urbiumque
minorum alii. Coacti ergo malis Siculi, cum Carthaginienses obsidione etiam Syracusas premerent, ad Pyrrhum
confugiunt, qui ex Lanassa, regis Siculorum Agathoclis filia, Alexandrum filium susceperat. Pyrrhus jam belli
pertaesus Italici, facile exoratur, exercitum in Siciliam transportat, Tarentinis praesidio interim imposito. Ibi
Siciliam fere omnem in potestate habens, honorificam a Carthaginiensibus oblatam pacem arroganter aspernatur,
Lilybaeum quoque et universum Siciliae dominium eis adimere, inde Africam aggredi cogitans. Sed festive
jocatus in hunc regem fertur Antigonus Demetrii, qui tunc Macedoniam tenuit, eum instar aleatoris multa et
praeclara jacere, jacta autem prudenter locare non posse. Dum enim mediocri felicitate superbe utitur, nimiam
appetendo, quam tenere potuerat, amisit. Perosis enim suspicaces ejus insidias Siculis, partimque ad Sostratum,
partim ad Mamertinos, partim ad Carthaginienses deficientibus, deseri se conspicatus Rex, omissis Siculis,
Tarentum fugibundus rediit. Ibi tertio cum Romanis praelio a M. Curio prope Beneventum victus, fugatusque in
Epirum, octo peditum millia solum reportavit domum, cum sex annos nequicquam transinarinum bellum
duxisset.
78

