tempestati mature praeverteret, omnino Electori necessarium fuisse. Petebat itaque ne Caesar sinistri aliquid de
actione Electoris suspicaretur, seposito omni affectu cognationis ac Religionis Catholicae, quam Elector
inviolatam plane illaesamque, juxta pacta et conventa conservaturus sit. Deinde ut ipsum Neoburgicum ad
aequam mentem, et sana consilia reducat: ac vicinos Principes ne se huic negotio immisceant clementer
admoneat ac dehortetur. Ad has querelas Caesar sexto post die respondit non videri ejus momenti, ut propterea
ad majorem Provinciarum ruinam et vastitatem Elector Neoburgicum hostiliter invadat, atque exin novo per
Imperium Romanum bello occasionem injiciat. Satis provisum esse constitutionibus Imperii ac nupera
pacificatione, quomodo hujusinodi controversiis ac difficultatibus vel jure vel amica compositione obviam iri
debeat. Itaque Electorem recte atque ordine facturum, si Legibus Imperii, uti et literis dehortatoriis quas ad eum
miserit, pareat, copias ex provinciis Neoburgici deducat, et reponat omnia in eum statum in quo antea fuerint,
controversias vero arbitrio Commissariorum, qui a se Anno, 1649. nominati atque ab ipsis acceptati sint, finiri ac
componi sinat. In eandem sententiam scripsit Electori paulo copiosius, atque a vi et hostilitate serio dehortatur.
Eodem die mandatum dat ad Ordines et subditos Ducatuum Juliae et Montium, abrogato edicto Brandeburgico,
ut in fide atque officio erga Palatinum Neoburgicum maneant, donec causa aut via Juris aut amica compositione
terminata fuerit.
At vero Palatinus Neoburgicus nihil minus cogitans quam ut armis impeteretur atque adeo rem serio agi videns,
palam de vi atque injuria sibi illata, edito scripto protestatus. Quae vero Electoris nomine adversus se vulgata
fuerant contrario scripto refutavit. Inde ad repellendum inopinum bellum plane imparatus vicinorum Principum
auxilia respexit, misso Philippo Wilhelmo in Belgium ad Archi-Ducem Leopoldum, et Carolum Ducem
Lotharingiae, ut inde auxilium sollicitaret, et Francisco Egone Comite Furstembergio Choriepiscopo Coloniense,
cujus sororem paulo ante in matrimonium acceperat, Viennam ad Aulam Imperialem, qui Caesarem de omnibus
edoceret, et contra injustam vim opem posceret. Accusationem vero Brandeburgicam cum prius apud Caesarem
purgasset, evulgato dein scripto in hunc modum confutavit. Ut pleraque omnia negaret, ac temeritatem imprimis
Legati Brandeburgici coargueret; qui aures Caesaris tam falsis criminationibus implere non erubuisset, nam
primo dixisset se nullo suo jure, sed solo pacis amore in fruitionem Juliacensium, non modo falsum esse, sed
ejus contrarium omnino verum, Idque ex actis in hac causa apud Aulam Caesaris ventilatis apparere, in quibus
clarissime deductum sit, se priorem, vacantium provinciarum possessionem
798

coepisse, atque in communionem earundem amore pacis Brandenburgicos admisisse, nihilque hactenus atque
etiamnum magis optare, quam ut res tandem Judicio finitetur, quod Brandeburgici haud dubie ex diffidentia
causae semper protraxissent. Transactionem quae anno 1629. inter parentem Electoris ac se facta sit, sanctissime
observasse, neque de Comitatu Ravenspurgensi plus obtinuisse quam duas satrapias, reliquis duabus Electori
relictis, ac si fortasse quoad hunc Comitatum omnia ad amussim observata non fuissent, in quo ipse extra culpam
esset; tamen de eo, Anno 1647. Electori ita satisfactum, ut propterea movendi belli causam non habeat.
Transactionem autem anni vigesimi noni primum omnium evertisse Electorem Modernum, cum statim post
obitum parentis Anno 1647. quem-admodum et nunc, validas copias in ducatum Montensem immisit, prope
ipsam urbem Dusseldorpium, in conspectum suum atque ita ostentata vi ad novam ineundam Transactionem se
induxerit, non sine magno suo incommodo, damnoque. Quam tamen neque nunc observet, immissis denuo copiis
quae omnia undique hostiliter populentur. Quare quod apud Caesarem accusetur quod Transactiones violet,
neque paci studeat, nec judicialem hujus causae eventum exspectare velit, in eo vim sibi atque injuriam a Legato
Electoris fieri. Magisque haec in Electorem dici posse, qui nulla probabili, ac plane indicta causa, sibi innocenti
ac nihil minus metuenti contra omnia humana ac divina Jura, contra publicas Imperii constitutiones, ac nuperam
Pacificationem, bellum inferat, suasque ditiones hostilem in modum populetur ac devastet. Reliqua accusationis
capita de minis ac suspectis confoederationibus, de occultis machinationibus et consiliis, de ejectione omnium
eorum qui Reformatae vel Augustanae Religionis sunt, et quae sequuntur, quoniam vana ac falsa sint, atque
Electori ab hominibus malevolis imposita, indigna duxit ad quae responderet. Quae tamen si vera essent non
propterea Electori fas fuisse, sibi ipsi jus dicere, atque illud continuo armis et ferro persequi.
Inter haec Neoburgicus per omnes ditiones suas militem conscribit, quibus Joannem Baronem Reuschenbergium
proposuit, et reversus e Brabantia Princeps Philippus Wilhelmus partem copiarum Lotharingicarum adduxit. Illi
collatis castris Ratingam inter et Dusseldorpium consedere; adversus Brandeburgicos, qui haud procul inde apud
ostium Angerae in Rhenum influentis, locum ceperant. Ibi inter crebras ut fit velitationes tandem Colloquio
Principum pacificatio coepta, ac dein per Legatos Caesaris Melchiorem Comitem Hatzfeldium, ac Joannem
Anetanum Imperialis Aulae Consiliarium ad exitum perducta est Cliviae, 11 Octobris in hunc modum. Primum
ut controversia Religionis ejusque exercitii quae inter Electorem et Neoburgicum intercedit examinetur ac
decidatur per Commissarios Caesaris jam pridem nominatos, scilicet Episcopum Monasteriensem, et Ducem
Brunswicensem, iisque bini adjungatur ex parte quidem Electoris, Augustus Dux Anhaltinus, et Ludovicus
Henricus Comes Nassoviae, ex parte vero Neoburgici, Episcopi Paderbornensis et Osnabrugensis; Qui
communicato inter se consilio, auditis utriusque partis rationibus disquirent an status Religionis in his ditionibus
ad observantiam anni 1624, juxta Pacem Monasteriensem, an vero ad annum 1609. juxta pacta et conventa
498

