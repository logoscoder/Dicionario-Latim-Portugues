descripsimus, historias suas Diocletiano et Constantio Augustis inscripsere. Arnobius e Philosophis Christianus,
egregie fidem tutatus, parem discipulum Lactantium tulit.
FL. VALERIUS, CONSTANTINUS MAGNUS, et LICINIUS.
ERgo Constantinus, Constantio Augusto ex priore cum Helena matrimonio legitime natus, in locum patris
exoptatissimus moderator accessit. Respublica tum a quatuor Imperatoribus tenebatur: Constantino et Maxentio
filiis Augustorum, Licinio et Maximino novis hominibus. Adjunxit se apud Poenos Alexander, ex praefectura
dominatui stolide incumbens, debili aetate, agrestibus ac Pannonicis parentibus suis vecordior. Sed eum a
Maxentio missi, paucissimis cohortibus, Rufus Volusianus, praefectus praetorio, ac militares duces, levi
certamine confecere. Quo victo, Maxentius Carthaginem terrarum decus, simul Africae pulchriora vastari, diripi,
incendique jussit, ferus, inhumanusque ac libidine multo tetrior. Initio dominatus cohibita Christianorum
persecutione moderationem affectaverat: sed firmior sibi visus, Galerio par crudelitate, moribus etiam deterior
fuit. Tentata utrique virginum et matronarum pudicitia, fugas quasque et mortes Christi amori, suoque pudori
posthabentium. Stupratae Maxentio illustres Romanorum foeminae, et post dedecora remissae ad maritos, secta
infantium viscera, secti praegnantium uteri ad elicienda magicis artibus daemonum consulta: jus fasque omne
proculcatum.
Per Orientem quidem, interitu et recantatione Galerii Maximini, respiraverat modicum Ecclesia, redeuntibus e
solitudine et metallis, qui aut voluntate sua, aut edictis tyrannorum exulaverant. Sed semestre illud gaudium fuit,
tristiore statim clade obtenebratum. Nam Jovius Maximinus, successor Galerii extremum Satanae virus profudit
in Ecclesiam, urgentibus imprimis Theotecno Antiochiae procuratore, et alio Damasci praeside: a quibus
subornatae civitatum legiones, requisita daemonum oracula, sanctos exscindi postulantium, conficta Pilati et
Christi acta, perque omnes provincias et Scholas orbis circummissa, suppositae mulieres impurae, Christianas se
olim fuisse mentientes, et incestarum Christianismi consuetudinum conscientia pollutas. Instaurari ergo jubet
templa et fana Deorum Maximinus, redintegrari sacra, dat illustribus viris sacerdotia, proscribit Christianorum
religiones. Imo incisis in aereas columnas edictis, Christianismo imputat pestes, sterilitates, bella, omniaque
superiorum temporum mala. Suum ait felix fortunatumque imperium,
292

quia undique profliget Christianismum. Sed ut est vindex oportunus nominis sui Deus, extemplo eluxit
mendacium, ingruunt subito morbi inusitati et pestilentes, exstinguuntur oculorum lumina mortalibus, tenebras
luci praeponentibus, non cadunt ex more imbres, siccitate aduruntur sata, sames affligit provincias, una tritici
mensura MMD drachmis, id est, CCC IMperialibus nostris vaenit, mediae sortis homines fame, contagiis
absumuntur ditiores. Deserta a suis, abjectaque per vias cadavera hostium suorum sepeliunt Christiani, bonusque
audit Deus ille, quem adeo boni colunt. Armenii libertatem exercendi Christianismi armis vindicant, clade
afficiunt Maximinum.
His tandem gradibus ad deturbandum imperio mundi Satanam proceditur. Etenim Constantinus vir ingens,
caeterisque, ut ait Aurelius, promptus virtutibus, eruditione usque ad astra votis omnium subvectus: ubi vastari
urbem atque Italiam comperit, pulsosque seu interemptos Imperatores duos, Severum et Galerium, composita
pace per Gallias, et Licinio sibi per nuptias sororis devincto, quinto imperii anno Maxentium petit, Romae
adversus nobiles exitiis omnibus saevientem. Interim Diocletianus morte, per formidinem, voluntaria
consumitur. Quippe cum a Constantino atque Licinio vocatus ad festa nuptiarum, per senectam, quo minus
interesse valeret, se excusavisset, res scriptis minacibus acceptis, quibus increpabatur Maxentio favisse, et
Maximino favere, suspectans necem dedecorosam, venenum dicitur hausisse: fulmen eum semper formidasse,
palatiumque ejus, igni coelesti deflagrasse, Constantinus ipse ad sanctos Oratione testatur.
Maxentius pavidus et imbellis, atque in desidiam foede pronus, usque eo, ut flagrante per Italiam bello, fusisque
apud Veronam suis, nihilo segnius solita curaret, neque patris exitio moveretur. Tandem ab urbe in saxa rubra,
millia ferme novem, aegerrime progreditur. Inde dum, caesa a Constantino acie, fugiens semet Romam recipit, et
in pontem navigiis compositum ab latere ingredi festinat, lapsu equi in profundum demersus est, voratumque
limo, pondere thoracis, corpus vix repertum. Eodem exitio satellites et stipatores ejus absorpti, renovatumque in
novo Pharaone prisci illius supplicium, tyrannidis ejus anno sexto. Maxentius CLXXM peditum, octodecim
equitum duxerat, Constantinus vix dimidium. Hujus nece (verbis loquor Aurelii) incredibile quantum laetitia
gaudioque senatus ac plebes exultaverint: quos in tantum afflictaverat, uti praetorianis caedem vulgi quondam
annuerit, primusque instituto pessimo, Numinum specie, Patres, Oratoresque pecuniam conferre prodigenti sibi
cogeret. Quorum odio praetoriae legiones, ac subsidia factionibus aptiora, quam urbi Romanae, sublata penitus
simul arma atque usus indumenti militaris. Adhaec cuncta opera, quae magnifice construxerat, urbis fanum atque
Basilicam, Flavii meritis patres sacravere. A quo etiam post Circus maximus excultus mirifice, atque ad
lavandum institutum opus, caeteris (thermis puta Diocletianis) haud multo dispar, Statuae locis quam
celeberrimis, quarum plures ex auro aut argenteae. Inter eas praecipuam, ait Eusebius, crucis aureae trophaeo
insignitam, inscripto basi hoc titulo: Hoc salutari signo, vero fortitudinis indicio, nostram civitatem tyranni jugo
liberavi, et S. P. Q. R. in libertatem vindicans, pristinae amplitudini et splendori restitui.

184

