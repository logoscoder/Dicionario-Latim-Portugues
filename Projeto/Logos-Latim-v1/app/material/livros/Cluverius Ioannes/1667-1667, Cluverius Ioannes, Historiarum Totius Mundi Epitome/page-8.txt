Angelo est, ariesque fato oblatus, qui filii loco mactaretur. Ex eo tempore illo in loco semper sacrificia viguere,
perpetuum populis testimonium, futurum aliquando, ut ibidem filius iste Abrahae benedictus pro mundi vita
moreretur, et ex morte redivivus humano generi salutis aeternae auctor fieret. Verum omnia in pejus rapiente
Satana, proximae gentes sacrisicium illud aemulatae, Saturno similiter (is rex Belus fuerat, quem scriptura divina
Moloch, id est, regem, et Baal, hoc est, Dominum ex gentium consuetudine cognominat) filiorum carissimos
mactare coeperunt, quod detestabile cacoethes a Phoenicibus Tyriisque acceptum, coloni eorum Poeni in
Africam propagarunt, ut multis adeo populis exinde execrandarum hostiarum occasio et origo nata sit.
Sed redeo ad Abrahamum. Agebat is annum aetatis 137, cum Sara conjuge orbatus Ceturam duxit, receptaque
virtute generandi, sex ex ea filios genuit, qui late deinceps Arabiam, Troglodytidem, vicinaque loca complevere.
Tunc vero Semus annum egressus 600 excessit e vita, quem Abrahamus decimus ab illo nepos, 25 annis post
secutus est, exactis vitae annis 175.
ISAACUS.
EJus virtutum bonorumque haeres Isaacus anno diluvii 492 Rebeccam ex Mesopotamia uxorem accepit? patruele
suo prognatam. Ea viginti annis sterilem torum experta, exorato tandem Deo, Esavum ei et Jacobum gemellos
peperit, superstite etiam tum Abrahamo; eodem fere tempore, quo Inachus, primus Argivorum rex, in Graecia
regnavit, cujus filiae Io (Isidem deinceps vocarunt) Jupiter Cretensium rex, Deus postea stulta gentium
credulitate habitus, stuprum intulit. Paucisque post annis Eusebius Apin Aegypto praefuisse indicat, quem eadem
dementia Deum Serapin appellarunt, addito capitis supplicio, si quis eum hominem fuisse diceret. Ita Jacobus,
Israelitici generis parens, praecipuis Aegyp: iorum Graecorumque Numinibus aetate haud multo minor extitit.
Sed auctam terrae impietatem fame castigavit coeli Dominus, inque Aegyptum cogitantem Isaacum, Geraris
subsistere coegit, iteratis ei Palaestinae terrae
9

promissionibus. Quarum mox primitias ipse degustavit, arctissima annona centuplam messem divina benignitate
adeptus. Quare indignantibus livore (ut fit) indigenis, rex Abimelechus potentiam viri et felicitatem veneratus,
foedus cum ipso pepigit, manifesta Dei, quem colebat, manu insigniter collaudata. Centesimo Isaaci anno Esavus
invitis parentibus inito matrimonio, mox vindicem Dei oculum persensit primogeniturae privilegio in Jacobum
fratrem divinitus translato. Ipse a ruso ferculo, quo jus suum homo profanus et intemperans fratri vendiderat,
Edom cognominatus, Idumaeae nomen fecit. Igitur multiplicatis jam per orbem idolis, Jacobum in
Mesopotamiam ablegavit pater; ubi avitae religionis vestigia adhuc clariora superesse judicabat. Veruntamen ibi
quoque pietas justitiaque refrixerant, et Rebeccae frater Laban animum ad idola adjicere coeperat. Corruptam
religionem morum corruptio secuta. Laban Jacobo filiam Rachelem tanquam nundinatus septenni servitio
elocavit, exactis servitii annis Liam, deformiorem filiam, contra datam fidem supposuit, compulitque Jacobum
pro Rachele alterum septennium servire. Sed Deus, qui scalae ad coelum pertingenti insistens, Jacobum in
Mesopotamiam euntem in somnis allocutus fuerat, Labanis fraudes reddidit irritas, quantumque inter ipsum et
idola, quae elegerat Laban, interesset domestico exemplo ostendit. Etenim Jacobo greges optimos et
foecundissimos, Labani deterrimos effecit, divitiaeque avari soceri ad pium generum migrarunt. Rem familiarem
Jacobi filiorum copia et felicitas adauxit. Hinc invidia in eum ingens, cui declinandae, cum divino monitu in
Palaestinam reverteretur, in via Deum atque Angelos habuit obvios, efficacissimum posteris ad pietatem
incitamentum. Isaacus interim Hebrone vivebat, ubi utriusque filii familiam longe lateque florentem conspicatus,
tandem mortalis vitae satur, anno aetatis 180. animam Deo reddidit.
JACOBUS.
JAcobo de primogenitura grande cum fratre litigium fuerat, quod Deo arbitro compositum, a quo benedictione
solenniter renovata, Israel ex divina victoria dictus est. Ejus filii erant undecim, sex e Lia, quatuor ex ancillis,
unus Josephus e Rachele, omnes in Mesopotamia prognati: Filia tantum una Dina nomine. Hanc Sichemus
principum Palaestinae unus deamavit, stuprataeque ut potiretur conjugio, circumcisionis ritu cum universis
subditis initiatus est. Sed Levis et Simeon Dinae fratres, aegram ex vulneribus civitatem ferro depopulati,
necessitatem discedendi Jacobo attraxere, ne finitimis praeda fieret. Cum Hebronem ad patrem valde senem
proficisceretur, Rachelem carissimam ejus conjugum partus dolor extinxit, filio, quem pepererat, Benjaminis
nomen inditum. Sic duodecim Israelis filii fuere, Ruben, Simeon, Levis, Judas, Dan, Naphthalis, Gad, Aser,
Isaschar, Zabulon, Josephus, Benjamin. Dumilli unius Dei cultum in Palaestina propagant et tuentur, in Graecia
jam superstitionibus tincta, Jove progenita Graecorum numina floruere, Apollo, Mars, Vulcanus, Liber, Minerva,
Venus, et superstitionum Patriarchae alii. Illis coaetaneus fuit Phoroneus, Inachi et Niobes filius, qui primus
leges judiciaque Graecis conscripsisse traditur. Idololatriae insaniam Deus novo diluvio ultus est, nequaquam
tamen omni carni, ut olim, exitiali. In Graecia enim sola sub Ogyge Atticae rege, plurimos mortales absorpsit,
anno ante romam conditam (ut volunt) M L.
JOSEPHUS.
ISraelis e Rachele filius Josephus fratres omnes animi solertia et altitudine superavit, ac Deus illi valde puero per
somnia imperium in fratres adumbravit.
10

8

