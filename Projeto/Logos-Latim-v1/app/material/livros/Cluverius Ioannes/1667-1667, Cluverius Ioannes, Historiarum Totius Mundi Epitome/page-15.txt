406, ante Romam conditam 432, anno a mundo condito, ut nos supputamus secundum sacrarumfundamenta
literarum, 2843, qui annus Abdonis Judicis primus. Aegyptum tenebat Vesores, Proteus dictus aliis, qui, dum
omnia bellis miscet, Scythas lacessit. Scythae Aegypto vastata, paludibus ejus magis quam viribus in Asiam
retroacti sunt. Perdomitam caedibus infinitis Asiam, vectigalem fecisse dicuntur, cumque quindecim annis ei
sine pace essent immorati, uxorum flagitatione revocati sunt, denunciantium, ni redeant, sobolem se a finitimis
quaesituras.
SAMSON.
EAtempestate Samson, mortalium fortissimus, matre sterili nascitur. Deo devotus ab utero perpetuam illi
comam, voti symbolum, aluit, tantae ex divino spiritu virtutis, ut leonem in via obvium manu discerperet.
Uxorem ex Allophylis duxit, quae cum absente viro in alterius matrimonium convenisset, Samson contumeliam
totius gentis ludibrio ultus est. Vulpium caudis lampadas illigavit, quibus maturae messes conflagrarunt,
omnibusque aliis incommodis profanum vulgus urgere non destitit.
20

Quare vinctus ab Hebraeis, ut supplicia Philistaeis, quorum imperio tenebantur, hostibus daret, ruptis vinculis,
arreptoque osse asinino, quod casus telum dederat, mille eorum prostravit, nec, dum fidem Deo servat, ulla
humana virtute superari potuit. Nam et portas urbis Gazae quibus claudebatur, manibus correptas convulsasque,
per aliquot miliaria in montem Hebroni vicinum asportavit. SEd blandimento Dalilae, mulieris impudicae,
delusus, vir bello insuperabilis, cum secretum fortitudinis enunciasset, detonso crine ope Spiritus Sancti excidit.
Sic proditus a meretrice, auro corrupta ab Philistinis, oculis miser privatur, et in pistrinum detruditur.
Postmodum tamen redintegratis cum capillo viribus, columnas templi disjecit, in quo publicum Idolo epulum
dabatur, turbaque hostili universa, cum ruina domus obruta, ipse non inultus occubuit, cum vindictam Dei
exercuisset in idololatras annis XX.
Meliori tum fide Latinus, Latii Rex, Aeneam Troja profugum habuit. Is hospiti cum parte agrorum Laviniam ex
se natam conjugem dedit, publico foederi domesticum adjungens: unde Lavinii nomen coloniae impositum.
Caeterum injuriam suam ratus advenae hominis honorem Turnus, ad Rutulos transfugit, simul Aeneae Latinoque
bellum intulit. Ex qua acie cum neutra pars laeta abiret, Turno Latinoque peremptis, Aeneas victoriae fructum
tulit, regnoque Latinorum potitus est, cum quinque reges ex ordine, Janus, Saturnus, Picus, Faunus ac Latinus, id
tenuissent annis 150. Tum Phryges, Latinorum nomine legibusque assumtis, in unam cum iis civitatem
coalescunt. Aeneas quarto regni anno a Mezentio Tyrrhenorum rege oppugnatus interiit, corpore non reperto pro
Heroe cultus est. Ejus civem Antenorem eodem tempore cum multitudine Henetum in intimum maris Adriatici
sinum venisse, gentique ibi Venetae nomen intulisse memorant. Sic Romanum Venetumque populum Trojanae
originis censent, victosque a Graecis, aliorum postea populorum, ipsorumque Graecorum evasisse victores.
Caeterum Ascanius Aenea natus, abundante Lavinii multitudine, florentem, ut tum res erant, urbem matri suae
novercae reliquit: novam ipse aliam sub Albano monte condidit, ab situ Albam Longam appellatam. Inter
Lavinium et Albam colonias, triginta ferme anni interfuere, quos Ascanius tranquillos pacatosque habuit,
Philistinis interim Hebraeos servitute prementibus.
HELIS SACERDOS.
HEbraeis cum alii Heroes deessent, Helis Sacerdos jus dixit quadraginta annis. Quo praesidente domi forisque
labefacta est Respublica. Nam filii ejus Hophnis et Pinehas sacerdotium in quaestum vertere, munera a
sacrificantibus exigentes, matronasque Deo devotas nefarie violantes, leviorque patris castigatio non satisfecit
juvenum disciplinae. Et Allophyli a Samsone repressi pridem, quam in Judaeam iterum irruerent, Israelitas acie
devicerunt. Restituturi bellum Hebraei arcam Dei in castra accersunt, ut praesentia ejus in terrorem hostes
fugamque ageret. Sed qui animo Deum exuerant, symbolica ejus praesentia non tam adjuti quam prostrati sunt.
Iterum enim conflictu succumbunt, arca capitur, filii sacerdotis cadunt. Helis delato ad se mali nuncio
consternatus, animam exspirat, luctuque et lamentis omnia personant. At Deus Hebraeorum arcae insidens,
victricem terram deosque Philistinos gravissime afflixit. Ubi arca fano illata est Dagonis, idolum corruit, cumque
restitutum esset ab Azotiis, postridie etiam capite truncatum reperitur et manibus; Philistaei ipsi inguinum
aegritudine et pestilentia percussi, nullum malis remedium invenere, donec de sacerdotum suorum consilio
arcam Hebraeis redderent. Imposita vehiculo arca foeminis bobus juncto, iter
21

nullo duce in Judaeam direxit, ubi irreverentius a Bethsemitis excepta, supra quinquaginta hominum millia
repentina clade dejecit. Quamobrem trepidi incolae Carathiarim eam transtulerunt, ubi Levitae religiosum ei
officium praestiterunt viginti annis.
Dum illis Palaestina motibus concutitur, haud paulo minores in Graecia exstitisse memorant. Cum enim Herculis
posteri quinquaginta annis a Peloponneso exulassent, tandem ductu Cresphontis, Temenis et Aristodemi classe
eam repetunt et obtinent, pulsa Selopis progenie, quam semper sibi majoribusque suis inimicam senserant.
Aristodemus Spartanorum Rex creatus est, anno post Trojam captam octogesimo, cui mox Eurysthenes et
Procles ambo filii pari imperio successere, unde mos invaluit, ut bini Spartanis reges, singuli e sua familia
praeessent.
15

