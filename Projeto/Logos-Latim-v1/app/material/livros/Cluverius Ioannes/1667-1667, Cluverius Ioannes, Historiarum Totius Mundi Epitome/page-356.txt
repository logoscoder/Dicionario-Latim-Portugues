cladem. Surrexitque iterum Gerhardus, ac popularitate sua Eidoranos, Frisones, Marososque Crempenses et
Wilstrios in sua verba adigit. Visis deinde, quibus impar erat, armis regiis, deserit quos animaverat. Plebs aegre
ad renovanda regi sacramenta compellitur. Capiti seditionis Henningo Wolfio latibulum Dithmarsis fuit, dudum
praedas agere e vicinis sueta. Christianus rex Orcades insulas Jacobo II1 Scoto, elocata filia, dotales addixit,
donec persoluto nuptiali auro redimi Norvegis possent. Scoti omne jus Orcadum ad se transiisse contendunt. At
continuator Hectoris Boetii J. Ferrerius, qui vidit tabulas, L millibus florenorum Rhenensium redimi posse
insulas confitetur.
Sequutum regis ad limina Apostolorum (ut loquuntur) iter, LXXIV ejus seculi anno, cujus multi scriptores
meminere: uti et Simonis pueri Tridentini, in quo Judaei omnes Christi cruciatus renovarunt. Conventus Imp.
Fridericus, Dithmarsiam cum Holsatia Stormariaque conjunxit, inque unum ducatum vertit, edito super ea re
diplomate. Loquente apud Romanos multa per interpretem rege, Sixtus nullas tanto in principe literas mirabatur.
Magnifice ubivis exceptus rex, Carolum Burgundum cum Caesare frustra reconciliare laboravit. Domum
reversus, ad Suecorum tergiversationem exstincto Carolo Canuti, nulli jam regi, sed Senoni Sturaeo, sorore
Caroli genito, ut gubernatori parentium, connivet, temporum occasiones speculatus. Joanni interim filio
Christinam, Ernesti Saxoniae Electoris filiam, maximo apparatu jungit. Indicto Reinholdesburgi conventu,
Dithmarsis Augustales insinuat literas, suumque agnoscere imperium praecipit. Illi inde a Friderici I. aevo
Bremensi se subjectos Ecclesiae, respondent, Caesarem de alieno largitum. Rex in speciem hoc praetendi certus,
quod aliis interea Dominis Dithmarsi paruissent, cogitare gentem de sua salute jubet, recisisque, quas magnares
Holsati postulabant, usuris, regressus Hafniam, carnem exuit, anno regni XXXIV. Rex omnium ssuffragio justus,
moderatus, septentrioni perutilis, solo Joanne Magno, Upsalensis Ecclesiae Pseudomysta contrasentiente,
Danicarum odio partium, quod nimium quidem ubique prodit.
In regna Daniae et Norvegiae haud dubius successor, Joannes, natu major filiorum Christierni erat. At Sueci,
Helmstadium exciti, ut ex foedere prisco, trium concordiam regnorum restailirent, simulatione Stenionis Sturaei,
quem gubernatorem assumserant, corrupti, Danorum spem frustrabantur. Joannes cum Friderico germano,
ditionem Sclesvicensem et Holsaticam aequo jure divisit. Post reliquos Stormaros, etiam Hamburgenses ab
utroque principe in fidem
568

accipiuntur. Sic denuo Holsatia, contra quam constitutum initio fuerat, in partes distracta, nobilitas utrique fratri
juramentum dixit. Joannes, imperatis in vomerem binis aureis, grande aes alienum, quod pater emendis ducatibus
conflaverat, fideliter dissolvit. Octogesimo tertio ejus seculi anno, Hafniae sacratur rex Daniae a Joanne
Laxmanno, maximo regni Antistite; apud Nidrosios Norvegiae Steno quoque Sturaeus Calmariae tandem regium
Joannis nomen comprobavit, modo rimam haberet, quo defectionem pro tempore renovandam tegeret. Ea erat
adjecta electioni conditio, ut rex Sueciae Joannes aes parentis alienum dissolveret. Mox enim incusans neque id
fieri, neque Gotlandiam Suecis reddi, novis Sueciam factionibus implevit, Ivarum Axelium Gotlandia
OElandiaque insulis dejicere conatus. Quod periculum animis expendentes Dani, educta classe, Gotlandiam,
tradente Ivaro, repetunt, Stenonemque fidem regi novare compellunt, quam nihilo sanctius ille, atque ante datam
coluit, foedere insuper occulto, Vandalicas sibi devinciens civitates, nihilque exinde sacri aut profani habens.
Tandem, cum indictis iterum comitiis praesentiam suam subtraheret fraudibusque omnia misceret, in apertum
bellum, quo plurimum humani sanguinis fusum est, erupit discordia, multis Suecorum procerum perfidiam viri
detestantibus.
Eo tempore enitebant Domitius Calderinus et Rodericus Santius Romae, Marsilius Ficinus Florentiae, reliqua in
Italia Angelus Politianus, Philippus Beroaldus, Hermolaus Barbarus, Hieronymus Donatus, Georgius Valla,
Franciscus Philelphus, Joannes Annius Viterbiensis. Nicolaus Helveticus Undervaldensis multorum annorum
inedia et praedictionibus inclarescebat.
In Germania Rodolfus Agricola, Conradus Celtes, primus e Germanis Poeta laureatus, Joannes Reuchlinus, qui
et Capnio, Hebraismi instaurator, Dionysius Carthusianus scripturarum interpres, Joannes de Monter regio
Astronomus. Joannes Wesselius Pontificiorum Censor errorum, Moguntiae damnatus: Petrus Uxamensis Toleti.
Academiam Ingolstadiensem anno LXXI Bavarus, Tubingensem anno LXXVII Eberhardus Wittenbergicus
excitarunt. hartmannus Schedel historiam contexuit.
Sixti IV locum implebat Joannes Baptista Cybo Genuensis, Innocentium VIII vocarunt. Is innatam avaritiam
dicteriis scommatibusque solitus velare. Liberos ante Pontificatum susceptos ad summos honores provexit.
Ursini sub eo et Columenses atroci se bello laniabant, quod alio graviori ipse interpolavit.
Aquilanos enim, opulentam Civitatem, suo adjungere imperio cupiens, adversus Ferdinandum regem eos tuendo,
cruentum tumultum excivit. Venetos, et Columnenses adscivit socios, Insubres, Florentini, et Ursini regem
sequebantur. Caedibus incendiisque saevitum. Alfonsus, Calabriae dux, Latium hetruriamque, captis direptisque
oppidis, foede laceravit. Tandem Innocentius, relicta Aquila, ut aerario consuleret, damnum bellicis impensis
acceptum, institutis venalium officiorum collegiis, resarsit. Ferdinandum, ob negata sibi tributa, anathemate
notatum exautoravit. Zemem Mahumeti filium in custodia habuit, ingenti ob eum a Bajazete fratre auro cultus. Id
ita accidit:
356

