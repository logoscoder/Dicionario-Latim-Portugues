circum regionibus, coelestis sapientiae facem latissime praeferebant; quorum etiam monumenta supersunt,
perfectae felicitatis iter omnibus seculis nationibusque demonstrantia.
Samariae regnum tunc pessime habuit. Jeroboamus quidem Joa genitus, initio magna felicitate illud restituerat,
sed cum ab avita superstitione et impietate non recederet, quadragesimo primo regni anno, gladio caesus
occubuit, nec relictus est quisquam familiae ejus, qui rebus gerendis haberetur idoneus. Vicesimo secundo
demum anno, postquam Jeroboamus interierat, filius ejus Zacharias successit, semestri tantum imperio, cum quo
posteritas Jehu exstincta omnis est, generatione scilicet quarta, ad quem gradum Deus illi regiam successionem
promiserat.
36

Ejus percussor Sallumus eodem scelere amisit regnum, quo pepererat, elapso mense trucidatus Samariae a
Menachemo Thirzae regulo, qui tam crudeliter exercuit victoriam, ut Thirzae incolas, ad unum omnes occiderit,
nec ipsis praegnantium pepercerit uteris. Mox is vicilsim vindicem Deum experitur, quae perpetua Judiciorum
Dei catena est. Nam Phul Belochus Assyriorum rex, pervagatus Syriam, in Samariae quoque regnum irrupit,
inque eas redegit Menachemum angustias, ut raptam potestatem mille talentis argenti redimere cogeretur,
eamque deinceps precariam tributariamque tenere annos decem. Filium ejus Pecajam regno vitaque spolivit
Pecas Remaljae filius, eodem anno quo Ozias Hierosolymorum Rex decessit, et Esaias propheta Deum solio
insidentem, Hebraeisque dira minantem conspexit.
Ante annos circiter LX quam urbs Roma conderetur, Caranus, vir generis regii, sextus decimus ab Hercule,
profectus Argis, Emathiam, quae jam tum a Macedone Deucalionis filio Macedonia vocabatur, occupavit,
condita urbe quam Aegas dixit, in qua sepeliri deinceps reges mos fuit. Pulso Mida aliisque regulis, in locum
omnium solus successit, ac primus adjunctis gentibus, veluti unum corpus Macedoniae fecit, crescentique regno
valida incrementorum fundamenta constituit. Ab eo Magnus Alexander cum fuerit decimus septimus, jure
materni generis Achille autore, paterni Hercule gloriatus est. Caranus ne victis spem reconciliationis praecideret,
nec trophaeum ullum excitavit ipse, nec posteros excitare voluit.
Apud Latinos Proca Numitorem atque Amulium procreaverat, Numitori stirpis maximo regnum vetustum
Sylviae gentis legarat: Plus tamen vis potuit, quam voluntas patris, aut verecundia aetatis. Pulso enim fratre
Amulius regnat: addit sceleri scelus, stirpem fratris virilem interimit, fratris filiae Rheae Sylviae (quam et Iliam
nominant scriptores) per speciem honoris, cum Vestalem eam legisset, perpetua virginitate spem partus adimit.
Sed vi compressa Vestalis, cum e Martis luco aquam puram peteret, geminum foetum edidit, cujus patrem quod
is, facinus patraturus, armis ad terrorem se sepserat, ut Deus autor esset culpae honestior, Martem illa, ut incertae
prolis autorem nuncupavit. Hinc suspicionis metusque major Amulius Sacerdotem vinctam in custodiam dat,
puerosque in profluentem aquam mitti jubet. Ibi sorte quadam restagnans Tiberis, ad justi cursum amnis adiri
non poterat, adeoque in proxima alluvie exponuntur pueri, mox defluente aqua, in sicco destituti. Eos seu a fera,
seu muliere lupa (utrumque enim traditur) praebitis mammis alitos, et a Faustulo pastore educatos constat, Deo
maximum mundi imperium e tenuissimis principiis auspicante. Dum vero illi nequaquam ad pecora segnes,
venando saltus peragrare occipiunt Latii, apud Graecos clarissimum omnium ludicrum certamen, et ad
exercitandam corporis virtutem efficacissimum, Olympiorum, novum initium habuit, autore Iphito Elio, qui eos
Ludos mercatumque diu intermissa instauravit. Olympia enim primum ab Hercule Ideo ejusque fratribus
instituta, et quod quinque fratres essent, Curetes appellati, quinto quoque anno, seu quaternis expletis, celebrata
memorant. Alii eorum originem ad Saturnum ac Jovem referunt. A Pelope postea, itemque ab Hercule,
Amphictionis filio, renovata constat Iphito ea instaurante, prorsus jam veterum ludorum obsoleverat memoria.
Primum tunc cursus certamen fuit, in quo vicit Coribus Elaeus.
Restitutio haec ex praecepto fiebat Apollinis Delphici, quasi ludi isti pestilentiae, et intestinis Graecorum bellis
remedium essent allaturi. Athletis omnibus et gymnasii magistris solenne fuit, super exsectis suis testibus, verbis
conceptis
37

jurare, nihil se fraudis facturos, quo minus Olympici ludi rite fiant. Athletae etiam jurabant, se decem perpetuos
menses exercitationi certaminis insumsisse. Hellanodicae insuper, se ob rem judicandam munera non accepturos,
neque causam, ex qua probent quemquam vel improbent, in vulgus prolaturos. Ex hoc tempore Graeci annorum
supputationes, secundum Olympiadas facere aggressi, historiam rerum apud ipsos gestarum multo certiorem
tradunt. Nam ante Olympiadas pleraque aut incerta, aut fabulosa, aut temporum intervallis male distincta
reperias. Initium Olympiadum qui curiosius rimantur, in annum Oziae tricesimum quintum incidere
deprehendunt. Sic Clemens Alexandrinus, Eusebius Caesariensis, aliique autores magni, excidium templi in
Olympiadis quadragesimae septimae secundum annum conjiciunt, hoc est, annum 183, ab Epochae
Olympiadicae primordio. Verum illa accuratius disceptare, alterius loci fuerit: Mihi in tam praecipiti festinatione,
ni formam propositi velim excedere, pene magis necessaria praetereunda, quam supervacua amplectenda sunt.
Ideoque ad historias redeo. Cum enim Ozias vita excederet, Athenis Alcmaeon Archon ultimus fuit eorum, qui
magistratum illum per totam vitam gesserunt; coeperuntque in denos annos creari. Quae consuetudo in annox
25

