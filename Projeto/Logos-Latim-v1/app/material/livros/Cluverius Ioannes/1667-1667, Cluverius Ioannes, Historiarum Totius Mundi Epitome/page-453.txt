componere. Sed quod Rex Vladislaus, et fratres ejus germani, titulo Regis Sueciae, et jure in id regnum abdicare
se nollent, non nisi ad constitutum tempus induciae inire potuere, his maxime conditionibus. Primum ne
durantibus induciis quicquam hostile aut Polonia in Sueciam, aut Suecia in Poloniam, subjectasque Provincias
moliantur. Deinde ut Elbingam, Marieburgum, Dirsaviam, Bransbergam, Pilaviam aliaque loca occupata in
Borussia, Regina Sueciae regno Poloniae restituar cum omni sacra supellectile templorum, item instrumento
bellico, et actorum publicorum
723

archivis. In Livonia quidquid utraque pars possedit sub praeteritis induciis id quoque sub his possideat. Rex
Poloniae condonet omnes offensas iis qui Regis Sueciae partes secuti sunt. Elbinga privilegia sua antiqua salva
retineat, et Libertatem Religionis, templum tamen primarium seu Parochiale in usum Religionis Catholicae
relinquat, et jusjurandum fidelitatis Regi et Regno Poloniae praestet. Si quis ex Civitatibus restitutis migrare et
bona sua divendere velit, id ei durante triennio liceat. Exules Sueci securi in patriam redeant. Commercia
utrimque libera sint, et navigatio Dunae fluvii ad portum Rigensem secura praestetur, et modus vectigalium
servetur, qui ante hoc bellum fuerat. Pro injuriis circa confinia regnorum occurrentibus deligantur utrinque
Judices qui eas dirimant. Durantibus his induciis agatur de pace perpetua, quae si non successerit, nihilominus
induciae integrae maneant, et serventur. Pacta haec confirmentur decreto Comitiorum generalium regni Poloniae,
ac ab Vladislao Rege, et Christina Regina et Administratoribus Regni Sueciae subscribantur. His ita pactis
conventisque Sueci quidquid in Borussia occupaverant Regi Poloniae restituunt, et eo dein metu soluti ad
instaurandum bellum Germanicum, ex quo illis magna virium pars per pacificationem Pragensem decesserat,
incubuere. Caeterum opportune illis accidit ut per idem tempus Galliarum Rex Ludovicus (postquam jam diu
ante inter ipsum et regnum Sueciae de mutuo foedere, certis conditionibus conventum fuerat) denuntiata palam
hostilitate in Caesarem ac Regem Hispaniarum diversis exercitibus Hispaniam, Germaniam, Italiamque et
Belgium pereret. Quod bellum quo deinceps ardore, quaque fortuna, et quanto rei Catholicae in Germania
detrimento gestum sit, annis insequentibus narrabitur. Primam ejus belli calamitatem sensit Philippus
Christophorus Elector Trevirensis, qui jam pridem ut Suedicam a se tempestatem depelleret, in partes ac
praesidium Regis Galliae transiverat, invitis quidem Canonicis Metropolitanis et caeteris ejus ditionis Ordinibus,
qui magis ad praesens Hispani Regis ex Belgio auxilium, Caesarique et Imperio affinem Principem adspirabant.
Igitur mense Martio Hispaniensis Lucemburgi Gubernator, Comes Embdanus, cum Barone Metternichio,
adsumpta ex vicinis praesidiis idonea militum manu, eaque navigiis imposita, secundo Mosella silentio vectus,
Augustam Trevirorum improviso capit, paucis caesis qui ex Gallicano praesidio, initio ausi erant resistere.
Elector ipse etsi multum repugnans, libertatemque suam et privilegia obtestatus, captivus Bruxellas primum, dein
Gandavum, ac demum Viennam ad Caesarem abducitur, liberali ubique et honorata custodia habitus, Treviris
sufficienti Hispanorum praesidio communita, revocatique extemplo et in locum priorem repositi, quos iniquitas
et mutatio temporum inde expulerat.
Inter haec Elector Bavariae cum Maria Anna Ferdinandi Caesaris primogenita matrimonium Viennae celebravit.
Junxit novos sponsos Cardinalis Dieterichsteinius in magna Principum corona, inter quos praeter ipsum
Caesarem, Leopoldus Gulielmus Archidux, Albertus Dux Bavariae, Joannes Casimirus Princeps Poloniae,
Wolfgangus Wilhelmus Juliae ac Montium Dux, Princeps Anhaltinus, dein Hispanicus, Danicus, Florentinus,
Sabaudicus, Holsatusque Oratores eminebant. Nuptiis de more, regia magnificentia atque apparatu celebratis,
Elector cum nova Conjuge in Bavariam revertit.
Per idem tempus adolescens quidam rusticanus in Borussia novum vitae periculum novo atque audaci remedio
evitavit. Andreas Grunheide vocabatur, ex Grunwalda, qui locus septem a Regiomonte milliaribus distat,
oriundus.
724

Is diu stomachi languore laborabat, atque ideo vomitionibus assuetus, cum aliquando pro more suo arrepto
cultello, manubrium ejus in fauces immitteret, gulae ad vomitum stipulandae causa, cultellus forte e manibus
elapsus, gulam profundius ingreditur; ac demum, etsiaegre, in stomachum ipsum descendit. Certe non erat
officina haec quae ferrum concoqueret. Neque natura viam idoneam, qua se novus hospes ejiceret, praeparaverat.
Igitur ancipiti malo, et haud dubie in exitium hominis vergenti, anceps quoque et strenuum remedium consilio
Medicorum Regiomontanorum adhibetur, quod ejusmodi fuit. Aegro firmis asseribus fortissime alligato
constrictoque, ne versando se, curam Magistri turbaret, (cum jam ante ad eliciendam ferri aciem medicamentum
magneticum affectis partibus per dies aliquot applicuissent) Chirurgus paulo infra costas sinistri lateris, apta ad
id novacula aperire corpus ad ipsum usque ventriculum coepit, tum pertentato eo, apertoque levi e vulnere
cultellum extrahit. Aeger dein adhibitis fomentis, et debita curatione brevi plane convaluit. Cultellum restem
miraculi, Rex Poloniae per idem forte tempus Regiomontem intrans, ad se recepit, dimisso medico suo Casparo
Caraftio qui infirmum et qualitatem vulneris diligenter inspiceret, atque ad se referret. Eodem anno Cratzius et
Schafgotsius Comites, et Tribuni Caesarei capitis supplicio affecti sunt. Hic conspirationis Wallensteinianae
particeps, et conturbandae Silesiae praepositus: Ille suspectae primum fidei, dein manifestus transfuga ac
453

