Compertum praeterea est, eodem die a Gelone Syracusanorum rege, Poenos ad Himeram devictos, et Leonidem
cum suis ad Thermopylas, in Xerxis castra irruptione facta, strenue praeliatos.
Etenim Carthaginenses inter et Persas convenerat, de Graecis per Siciliam eodem tempore debellandis, cum
Persae Atticam subigerent. Quare missus in Siciliam Magonis, qui imperium Poenorum condiderat, filius
Amilcar, cum validis trecentorum millium copiis, navibus bis mille, ad Himeram castra posuit. Urbem
defendebat Theron Agrigentinorum princeps, qui impar Poenis Gelonem in auxilium vocat. Gelon armatis
peditum L millibus, equitum 100, propero agmine in Poenos profectus, aliquot secunda praelia fecit. Hinc
interceptis Selinuntiorum literis edoctus, quo tempore submittere Peonis subsidium vellent, suos pro Selinuntiis
in hostilia castra mittit, classem incendi imperat. Ipse eadem hora ex alio latere Poenos adoritur. Sic dum securus
sacris operatur Amilcar, ad aras ipse suas obtruncatur, Poeni animis consternati ingenti vincuntur strage, nec
pauciores LM occumbunt. Reliqua multitudo in tumultum quendam elapsa, etsi manu se fortiter tuetur, tamen siti
subacta in Gelonis manus venit, Siciliamque mancipiis implevit. Naves quae effugerant, tempestatibus
subversae, vix nuncios cladis Carthagini reliquere, ut plane intelligas, quam nullae hominum sine Deo vires sint.
Tot rebus secundis elatiores Graeci, ipsi inter se dissidere incipiunt. Athenienses reductis e Troezene ac Salamine
uxoribus liberisque, urbem flammis absumptam de integro condere, moeniaque majora complecti moliuntur.
Lacedaemonii spei urbis invidentes, dehortantur ab incepto, spreti pro imperio agunt. Ibi idem, qui cives antea
servarat, nunc quoque patriam consiliis instaurat Themistocles. Legatus, Spartam proficiscitur, diemque de die
proferendo, spatium consummando operi civibus quaerit et obtinet. Refectis muris, senatum Lacedaemoniorum
adit, liberrimeque professus communi jure gentium factum, quod fecissent Athenienses, quare si suos legatos
recipere vellent, quos Athenas miserant, se remitterent, aliter illos nunquam in patriam redituros. Sic Athenas
remissus, Pyreaeum portum condit, cives ad rei nauticae studium accendit, inquilinis et artificibus immunitatem
impetrat, civitatem a casu multo ampliorem efficit.
Exinde Lacedaemonii adscitis XXX Atheniensium
67

navibus, illatum a Persis bellum vindicaturi, duce Pausania Cypri urbes maritimas, Byzantiumque secus
Bosphorum Thracium occupant. Ibi Pausanias pro ducatu regnum Graeciae improbissime affectans, proditionis
praemium cum Xerxe nuptias filiae ejus paciscitur, nuncios a se missos interfici, ne res pateat, curat. Sed dux
Atheniensium Aristides, ejus belli socius, collegae conatibus justitia et moderatione obviam eundo, proditionis
consilia discussit, sibi et Atheniensibus imperium maris peperit. Pausanias tandem Argilii indicio proditus cum
in Minervae aedem confugisset, obstructis valvis, quibus primum Alcithea mater lapidem apposuerat, turpi morte
magnam belli gloriam maculavit.
Gloriosior mors Fabiorum et Themistoclis eo tempore fertur. Romani enim cum adversum Veientes bellarent,
familia Fabiorum illustris, hostes sibi privato nomine subigendos depoposcit, et profecti trecenti sex, assumtis
clientibus, duce Fabio consule, saepe victores, ad Cremeram fluvium castra posuerunt. Veientes vero ad dolos
conversi, pecora ex adverso in conspectu illorum posuerunt: ad quae progressi Fabii, et in insidias delapsi, ad
unum occisione perierunt. Unus ex ea gente propter impuberem aetatem domi relictus, genus propagavit. At
Themistocles ob timorem potentiae, testularum suffragiis e patria ejectus, quam servaverat, mox
Lacedaemoniorum invidia et cruentis accusationibus exagitatus, ad Molossorum regem Admetum, et ab eo in
Persiam profugit. Ibi calliditate animique magnitudine singulari apud Xerxem, ejusque filium gratiam adeptus,
Magnesiae domicilium fixit, ac ne bellum ingratae patriae inferret, voluntaria morte obiit. Romae Appius
Claudius consularis, tumultuantis iratique populi judicium infelici dextra praevenit. Graeci interim ducem
constituunt Cimonem, Miltiadis filium, qui patrem, ob peculatus crimen, in carcere mortuum, translatis in se
vinculis, ad sepulturam redemerat. Is non inferior virtutibus Miltiadis patris, Xerxeis terrestri navalique bello
superatis, XX virorum millia, triremes CCCXL in potestatem redegit, Athenienses ad summam Graeciae
dignitatem provehit, cum interim Lacedaemoniorum urbs terrae motu pene eversa aegre se adversus Hilotas et
Messenios defenderet, Argivi vero Mycaenas, oppidum quondam nobilissimum, solo aequarent.
Etiam Siculi tunc recuperatae libertatis laude floruerunt. Nam post Gelonem quidem Germanum ejus Hieronem,
Catanensis coloniae parentem, tulerant, at Thrasybulum, alterum ejus fratrem, improbissime dominantem, armis
expusere, qui exul apud Locros privata in domo consenuit; Syracusae popularis imperii statum L X annos
conservarunt.
Eodem tempore exeunte Olympiade 78, Xerxes Persarum Monarcha, cum ultra viginti annos imperium varia
fortuna gessisset, ab Artabano, corporis custode, in cubiculo suo interfectus est, additusque funeri filius natu
maximus Darius, cui parricidium sceleratus interfector imputaverat. Successit Artaxerxes, qui cognitis proditione
Bacabasi insidiis, dolum dolo ultus est, et Artabanum cum septem filiis neci dedit.
ARTAXERXES.
REgiae vero Persarum domesticam cladem odorati Aegyptii, occasionem sibi rebellandi sumunt creato rege
Inaro, qui Africam tenebat, imploratisque Atheniensium suppetiis, a quibus trecentas naves impetrant. Adversus
eos mittitur Achaemenes, Artaxerxis patruus, cum instructissimo trecentorum millium exercitu. Sed conflictu

44

