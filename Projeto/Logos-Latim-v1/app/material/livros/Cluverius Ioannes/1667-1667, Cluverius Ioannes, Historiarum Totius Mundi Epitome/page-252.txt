vir et sanctitate conspicuus, sermone miraculoque discussit. Regnante Haraldo id contigisse Dithmarus,
Witichindus, qui tum vixit, Adamus Bremensis et Albertus Stadensis notant: Saxo Suenonis, filii Haraldi,
tempore. Percunctarus enim Poppo, an monitis suis obsecuturi essent populares, si ad flagrantis ferri tactum
manum suam illaesam conspexissent, universis haud dubie parendum respondentibus, candentem ferri laminam
ceu chirothecam brachio induit, eamque per omnes intrepide cir cumlatam ante Principis pedes excussit,
incolumi dextera omnibus demonstrata. Ejus miraculi evidentia moti dani idola sunt demoliti, Popponi
Episcopatum dederunt Athusiensem: felix deinde et larga Christianorum messis secuta per totum Septentrionem.
Eodem tempore et Poloniae Christus illuxit, per Micislai cum filia Bohemorum Principis Boleslai, nuptias. Cum
enim haud annueret conjugio sponsa, nisi solennibus aquis ablueretur Micislaus, et Seminaria Christianismi per
Poloniam institueret, juvenis amoris vi subactus, amare et illum coepit DEUM, quem tanti fieri ab ea, quam
amabat, intellexerat. Itaque baptizatus, Kracoviensem et Cnesnensem fundavit Ecclesias, cathedrasque
Episcopales. At Roma novis exarsit seditionibus. Joannem XIV suffectum de sententia Othonis Leoni, Jofredus
Campaniae comes accitus a Senatu urbe expulit. Unde iratus Otho, magnis itineribus contendit Romam, consules
exilio multat, decuriones laqueo suspendit, Petrum urbis praefectum virgis caedi, asinoque impositum, verso ad
clunes vultu, circumduci imperat. Hac severitate territi Romani, Johannem deinceps Pontificem ferre didicerunt.
Cesserunt et Saraceni armis Othonianis. Primum eos Sclavi Dalmatae de monte Gargano dejecerunt; deinde
Hungari Consentia: tandem Otho reliquias eorum Fraxineto expulit.
Obortum denique et de Apulia Calabriaque cum Graecis bellum, Imperatore Nicephoro tam inviso domi, quam
militiae claro, quod gloriam bellicam avaritia et expilationibus foedaret. Hic cum Imperium Orientis felicibus
multum expeditionibus instaurasser, indigne tulit Calabriam Apuliamque Othonem sibi vendicare. Nam Siciliam
Nicephorus, misso Manuele duce, recuperare de Saracenis voluerat, fecissetque, nisi rudis per adolescentiam
Manuel, nec senioribus auscultans, classe in Syrtes impacta corrupisset exercitum. Idem Nicephorus Ciliciam,
captis Taro et Mopsuestia urbibus, receperat. Cyprum etiam et maritimas urbes Syriae; tributariam reddiderat
sibi Tripolin Phoeniciae et Damascum. Igitur Otho filiam ejus ambivit, filio sibi cognomini, cui
401

in dotem daretur, quidquid esset Graecorum in Italia. Et jam convenerat de nuptiis, cum qui accepturi venerant
sponsam, partim occiduntur fallacia Graecorum, partim capti affectique ignominia, mittuntur Constantinopolin.
Helena sponsa Uladomiro Russorum postea regi nupsit. Qua rei indignitate exasperatus Otho, contractis copiis
Gunthero et Sigfrido ducibus, Graecos jam Mauris foederatos, gravissimis praeliis ita attrivit, ut tributariam
deinceps ab Othone calabriam haberent, et Apuliam.
Interim Nicephorus Antiochiam Syriae per Michaelem Burzen cepit, sed invitus; quod ea urbe expugnata,
interitum sibi imminere praedictionibus nescio quibus comperisset. Quare egregio duci, tantaeque civitatis
victori ademit ducatum. Nec tamen fatum mutare potuit, quod odium ei publicum struebar.
Ecclesiarum fundos augeri prohibuerat, causatus opes a Sacerdotibus male collocari: Episcopos se inscio nullos
fieri sinebat. Monetam a se cusam pluris volebat esse, quam veterem. Cumque duplicem reperisset nummum,
graviorem fisco solvi, leviorem quotidianos in sumtus erogari ordinarat. Sustulerat et donaria, senatoribus
templisque dari solita annuatim.
Quas ob res gnarus se exosum esse populo, murum circumdedit regiae, et fame pressam plebem detenta
flagellavit annona, quam dein care vendidit, oblitus execrationis, quam tales incurrere ait Dei spiritus. Notatum
ferunt festivo militis dicterio, qui interrogatus, cur senior jam dedisset nomen militiae, respondit, robustiorem se
nunc esse senem, quam olim juvenis fuerit. Tunc enim dimidii aurei frumentum tollere nequivisse, jam duorum
facillime sustinere. Cumque muro palatium cingeret Nicephorus, audita vox est: O Imperator, si vel ad coelum
educas fastigia, intus existente malo, facilie captu munimentum est. Autor vocis reperiri nulla inquisitione potuit.
Igitur qua die claves accepit portarum, quas muro indiderat, a conjuratis interfectus est, anno imperii septimo,
aevi sui LVII. Conscia insidiarum traditur Theophano Augusta, tum quod frigidius se comperisset amari, tum
quod filiis metueret suis, ideoque clam ad Johannem Zimiscem, ducem strenuum, amorem transtulerat. Zimisces
cum conspiratis, inter quos et expugnator Antiochiae Burzes, sporta susceptus noctu intra murum, Nicephorum
suopte in cubiculo jugulavit, vociferantem hoc solum, Domine miserere, adjuva Deipara. Saraceni cladibus, quas
sub Nicephoro pertulerant, exacerbati, templum sepulcri Domini celeberrimum, ipsumque Patriarcham incendio
concremarunt.
Interempto eum in modum Nicephoro, Zimisces a Polyeucto diademate cupiens insigniri, repudiatur ut homicida:
cumque diceret, suis manibus caesum haudquaquam esse Nicephorum, jubetur Theophano reginam, et
percussores in exilium agere, et libellum Nicephori, quo Episcopos Imperatore inscio legi vetuerat, abolere.
Obsequenti in omnibus coronam imponit Patriarcha, ac tricesimo quinto post die abit vita, successore Basilio,
monacho Scamandreno.
Zimisces Antiochiam maximo apparatu obsidentes Saracenos, per mesopotamiae ducem vicit, Ut pax esset cum
Othone, Theophaniam neptem suam misit conjugem Othoni juniori, quae a Joanne XIV Augustum diadema
suscepit.

252

