perpetuum id esset, legitimumque, ut decimo quoque anno convenirent in unum patres omnium gentium.
Reformatio Ecclesiae in capite et membris, quam Germani Gallique maxime urgebant, et in iis Joannes Gerson,
in illud tempus dilata a Pontifice, qui anno XVIII ejus seculi, invito Imperatore, concilium dimisit. Nec puduit
patres illos innoxiorum suppliciis defendere illam potestatem, quam tot annis a sceleratissimis hominibus gestam
agnoscebant: non puduit Sacri calicis usum, non obstante scilicet Christi mandato, laicis adimere: eoque eniti, ut
receptae superstitiones armata regum manu tegerentur.
Sigismundus ibi Adolfum Clevensem e Comite Ducem, Hermannum socerum suum e Barone Ciliae Comitem,
Amedeum Sabaudum e Comite Ducem, Fridericum e Burggravio Noribergensi Marchionem Brandeburgicum
creavit. Ericum Saxonem Lauenburgicum privavit eligendi Caesaris jure, idque in Fridericum Misnensem
transtulit.
Martinus inter Philippum, Mediolani Ducem, et Pandulfum Malatestam, aegre pacem composuit, quae mox
rursus disturbata, cum Malatesta reliquique reguli, gustata semel imperandi voluptate, quas occupaverant
ditiones, non tantum tueri studerent, sed et augere aliorum injuriis damnisque. Receptis tamen Philippo Brixia et
Cremona, Nicolaus Estensis sponte fecit, ad quod cogi poterat, reddiditque Parmam Philippo. Gonzaga
Mantuanus, quum minus comi fronte inspiceretur Mediolani, odoratus id, quod res erat, Philippum sua
repetiturum, Venetis se Florentinisque adjunxit, metu Principum quemvis omni arte in suas partes allicientibus.
Hi Francisco Carmignola duce, cum multiplicibus praeliis Brixianum territorium subegissent, Bergomum
quoque ex foededere tandem acceperunt. Carmignola postmodum proditionis compertus, cervice luit, cui
substitutus Sfortia. Brachius vero Montinius interim pontificias ditiones insederat, ut Martino Romam proficisci
tuto haud liceret. Martinus florentiam pervenit, ubi Joannes XXIV, empta XXX aureorum millibus libertate, eum
adoravit, jussusque uti pileo, et Thusculanae praeesse Ecclesiae, moerore periit. Cosmus Medices, Joannis
Expapae familiaris, maxime crevisse ejus opibus fertur. Porro Brachius, Florentinorum opera reconciliatus
Martino Bononiam ei, quae libertatem denuo sumserat, subjecit, viamque Roman versus aperuit. Florentinorum
Ecclesia ob id Metropolitano honore exornata.
Cum Romam denique anno XXI venisset novus Pontifex, adeo direptam eam vastamque reperit, ut nullam
civitatis faciem agnosceret. Collapsae domus, templa, palatia, moenia destructa, coenosae desertaequae plateae,
omnium rerum penuria, rusticitas mera regnabat. Refectam aliquantulum inundavit Tiberis, templumque
Pantheon ad majus altare implevit.
Haud paulo feliciorem eo tempore reperio Constantinopolin. Musa vel Moses eam urbem obsederat, iratus
Emanueli Palaeologo, quod Solimanno opem tulisset. Sed victus navali bello abscesserat, quo in certamine filii
Emanuelis nothi enituit virtus, postea ob patrui invidiam carcere diuturno macerati. Imperator Graecus, ut se
ulcisceretur, Orcanem Solimanno genitum opposuit Musae: qui in Thessaliam progressus, ibique custodis sui
fraude proditus, poenas patruo elisis faucibus dedit. Minimus
541

filiorum Amurathis Byzantii Christianis imbutus sacris, eo tempore migravit vita. Supererat Mahumetes, qui
metu fratris Musae chordis se fabricandis aluerat, et Caramannum apud principem latitabat. Hic Graecorum
Turcorumque ope, tyrannidem Musae detestantium, Asia facile potitus, transcendit in Europam, praelioque
primo inferior, Constantinopolin refugit. Musam, ne in Asiam transiret, Graeci occupato trajectu impediere.
Refectis viribus, denuo tentatur praelii alea; victusque Mahumetes Triballorum adit Ducem, Turcarum proceres
ad defectionem invitat, haud irrito conatu. Nam transfugio quorundam confirmatus, instaurat certamen. In eo
Musa tyrannus, dum Cazanem peregrinorum ducem transfugam occidit, a ministro ejus manu truncatur. Saucium
deserit exercitus, ad Mahumetem signa rapit: qui fratrem in paludibus latentem nactus, praefocavit laqueo, itaque
imperio potitur.
Hic Graecorum beneficiis motus, qui et Mustapham, e Bajazetis se sanguine ferentem, in vincula misissent,
perpetuam cum eis pacem coluit, Triballum finibus auxit, Dacorum regulo imperavit tributum. Oborto cum
Venetis de insulis Ionii maris certamine inferior, Lampsaco cedere coactus est. Emanuel munito Isthmo,
Peloponnesios principes redegit in potestatem, filiumque Joannem Graecis regem dedit. Mahumetes, punito
Caramanno, qui Prusam urbem cremaverat, ablatisque aliquot oppidis ei reconciliatus, rara inter Turcas
humanitatis laude decessit, anno istius seculi vicesimo secundo; Amurathes II ejus filius rei Turcicae praefectus
est.
Italia interim, Francia, Bohemia, mirandis motibus agitabantur. Joanna Neapolitana haud majori fide Borbonium,
quam antea Tarraconensem, amabat. Ob id administratione rerum submota, palam se lusibus ac deliciis,
amplexibusque marti dabat, autores conspirationum ultro deserebat, ut nulla Jacobo uxor fidelior videretur. Sed
mox muliebris enituit dolus. Occasionem enim nacta, Sfortiam eximit carcere, Jacobum in eam arcem, in qua
delituerat ipsa, compulsum obsidet, ac navi profugere in Franciam cogit. Pollicita deinde Pontifici duces
subsidiaque, adversus ditionis Ecclesiasticae invasores, eo autore, coronatur, Alfonsumque Tarraconensium
regem novum, veterem Siciliae Dominum, adoptat. Verum cum minus promissa implerer Martino, Ludovicus ab
eo Andegavensis, secundi Ludovici filius, rex appellatur, qui protinus Calabriam nulla contentione obtinuit.

339

