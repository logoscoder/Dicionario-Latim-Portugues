Pauperibus dat regna suis, paucisque triumphat:
Ne sua quae Domino sunt ascribenda potenti,
Applaudens humana sibi natura vocaret,
Flandrensis comes atque duces venere Lycaeam,
Sed Boimundus ibi consortia laeta reliquit.
Emensumque remensus iter, redit ad sua tristis
Magnus at ille ducum Godefridus liber ad arma
Evolat, et patriam moto pater ense salutat.
Jam sordent terrena duci, jam concipit ipsum
Aethera, nec metuit certus de munere fatum.
Haeret ei, studioque pari Flandrensis anhelat,
[0987A] Miratorque ducis, meritum virtutis honorat
In duce, quem merito magni praecellit honoris.
Hi licet exsultent de successu Raymundi,
Se tamen alterius non inseruere labori.
Sed dedignantes obsistere viribus urbes,
Urbem Gibellum cinxerunt obsidione,
ujus praecipites cingebant moenia fossae.

Ingens caedes infidelium.
Nuntiat interea Raymundo fama sinistros
Rumores, ad bella suis occurrere Parthos.
Tunc et legatos et verba precantia consul
Dirigit ad proceres, quos urbs obsessa tenebat,
Qui pro communi damno commune vocantes
Consilium, nec bella timent, nec ferre recusant
Auxilium, pulsatque viros spes laeta triumphi,
[0987B] Nec mora, cum clausis pepigerunt foedus, et empta
Pax a cive fuit, sociosque suos petierunt.

