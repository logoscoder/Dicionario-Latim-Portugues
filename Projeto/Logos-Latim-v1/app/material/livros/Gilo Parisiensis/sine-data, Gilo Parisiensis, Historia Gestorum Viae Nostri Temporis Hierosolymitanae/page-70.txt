[0978D] Turba partita, loca sunt diversa petita
Et quisquis lucro gaudebat, in urbe manebat.
Obsequiis erat hic studiosus, et aera merebat.
Ex illis plures Raymundus miles alebat,
Quem cognomento Piletum gens nostra vocabat.
Otia cum multis hic non ignava secutus
Providet, ut nequeat gentilis vivere tutus.
Ergo duas urbes pertransit, et a Talamana
[0979A] Improvisus adest; hoc castrum gens Suriana
Servabat, quae sponte viros recipit bene sana.
Itur ad quoddam castrum, sed turba profana
Obstitit, hinc nostris intorquens spicula vana.
Sed tamen hoc Domini manus obruit, et peregrini
Illic gentiles sunt ad baptisma vocati,
Quique rejecerunt illud periere necati,
Captivatur ibi puer, et quicunque senescit
Occidit, ignotis breve regnum parcere nescit.
Hostibus eversis, auro spoliis onerati
Ad castrum redeunt qui jam fuerant donati.
Nec requie contenta diu, virtus animosa
Hostis ad interitum manet assidue studiosa.
Gentilisque legens vestigia sparsa per orbem,
Aggreditur Marram plenam gentilibus urbem.
[0979B] Duxerat in Marram, duce fama, turba remota
Urbis Aleph Roboam rex, et vicinia tota,
Gens ea non humili terrore repressa decenter
Disposuit bellum, ruit in nostros violenter.
Ferrea silva cadit passim, campumque cruentum
Asperat, astra petit fragor et gemit morientum.

