Cum subito coeunt Arabes, gravibusque lacertis
Saxa rotant, et vulneribus dant proxima certis.
Ac veluti nimbos cum torquet hiems odiosa,
Aera grando secat, vis austri saevit aquosa,
Imbribus insultant crepitantia tecta domorum,
Verberat unda sequens fugientia terga virorum,
Sic miseri quibus una salus inimica saluti,
Pellere tela, sudes jaciunt, clypeique muniti
Dant crepitum, fugiunt equites sub eis maletuti,
Ut tradet ex equo Raimundus bella parari,
Altum de lignis castrum jubet aedificari.
Illud montis habens instar, trabibus fit acernis.
Hujus ductores imis latuere cavernis.
[0981C] In summo venator erat, cornuque strepebat
Ebrardus, delecta cohors in fronte fremebat.
Ergo viri pedibusque suis, pedibusque rotarum
Adnixi, licet impediant loca stricta viarum,
Adjungunt altae turri castrum magis altum,
Atque parant super attonitos subito dare saltum.
Tunc et ab urbanis fit machina, quae jaciebat
Immensos lapides, et castrum concutiebat,
Graecorum piceos ignes rotat insuper illa,
Et volat ante viros fetens et nigra favilla.
Servat in igne suos divina potentia servos,
Et dedit ardores non posse nocere nocivos.
Murorum jaciunt per propugnacula fortes
Christicolae, castrique cadunt de culmine mortes.
Pislerio de monte furit Willelmus ibidem,

