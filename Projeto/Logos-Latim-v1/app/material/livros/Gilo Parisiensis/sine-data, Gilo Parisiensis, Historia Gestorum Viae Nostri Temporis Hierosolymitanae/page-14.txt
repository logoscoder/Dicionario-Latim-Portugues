Mox proceres laeti sua membra dedere quieti.
Solares ortus ubi lucifer attulit ortus,
Surgunt, cognatos quondam, modo funera natos
Evertunt, fundunt gemitus, sua pectora tundunt,
Quisque brevi fossa cognati colligit ossa.
Saepe dabant aliqui tumulo caput hostis iniqui,
Esse caput notum sperantes inde remotum.

Vulnera contrectant, infixaque spicula spectant
Vulneribus, plorant, et de pietate laborant.
Aspiciuntque bonos equites in pulvere pronos,
Qui dum vivebant super aurea strata jacebant.
Inque die tota non sunt tentoria mota.
[0950B] Interea lassi recreantur vulnera passi,
Curae traduntur medicorum, tela leguntur,
Et fiunt plenae pharetrae, solidantur habenae.
Cuncta reformantur quorum manet usus egere.
Altera lux oriens, ubi noctis depulit astra,
Castra movens miles, sequuntur gentilia castra;
Miles at ille Dei, cujusdam planitiei
Dum loca transiret, et tutus ab hostibus iret,
Peste, calore, siti, moriuntur in agmine multi.
Inde recedentes securi nihil metuentes,
Omine felici loca vastabant inimici.
Hostis iter tutum dabat illis, tela tributum.
Sicque metu mota patuit Romania tota,
Nec sensit poenam quis, donec ad Antiochenam
Urbem formosam muris opibus spatiosam.

