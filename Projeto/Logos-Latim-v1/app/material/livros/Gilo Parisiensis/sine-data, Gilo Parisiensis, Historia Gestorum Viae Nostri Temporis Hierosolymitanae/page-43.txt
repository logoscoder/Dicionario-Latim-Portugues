Quae sibi ductoris animum per cuncta benignum
Abstulerat, cum nil foret a se pergere gestum.
Omnes poscere se precibus lacrymisque profusis,
Ne se dedecoret post haec infamia turpis,
Ne se destituat tutela suae pietatis,
Neu se mortiferis velit objectare periclis,
Ejus primatum super omnia vellet amare,
[0965A] Non indignetur secum regnando manere.
Ille negat sese super illum praefore posse,
Quo se contigerat urbem invitante petisse,
Quod se purgarent satis illis gratiam habere,
Illius porro consortia nolle tenere.
Illi continuo monstrant quae gesta fuissent,
Quae pro perfidiae sibi crimine dona tulissent.
Ostendunt caput, hocque sui dant pignus amoris,
Quod fidei laesae tulerat vindicta fidelis.
Hinc votis vota jungunt, precibusque precata,
Vimque parant, nisi flectatur sententia fixa
Obstupuit ductor tanto se foedere quaeri
In Dominum populi pro se hac feritate severi.
Quid sit opus facto sociorum consulit agmen,
Collaudant omnes oblatum scandere culmen.
[0965B] Ingreditur celsam cunctis laetantibus arcem,
Jurisjurandi capit undique conditionem.
In sua sic totam componit foedera gentem,
Defensamque regit propriis virtutibus urbem.

Rex Babylonis dolosam ad Christianos Antiochiam obsidentes legationem mittit.

