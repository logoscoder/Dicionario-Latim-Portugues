Proximus hos labor ad vallem perduxit amoenam,
Fructibus innumeris hiemali tempore plenam.
[0984D] Urbs ibi grata situ manet alto splendida muro,
Quae quasi gemma micat, auro circumdata puro.
Incola Caphaliam vocat hanc qui tunc fugiebat,
Certius ut vidit quos jam rumore videbat,
Civibus egressis victores ingrediuntur,
Tres et in urbe dies complent, opibusque fruuntur,
Hostica gens haerere diu, montes superavit
Immensos, in valle Desem sua castra locavit.
Hic quoque larga Dei pietas dedit huic aciei
Fructus, frumentum, vel sufficiens alimentum.
Sed quae proveniunt ad votum despiciuntur.
Interdicta placent, magis interdicta sequuntur
[0985A] Et castrum confine petunt. Tunc hostis hianti
Projecit populo praedas, et res ea tanti
Exstitit ut castrum victores fraude subacti
Desererent, mentis vitio, non ense coacti.
Et tamen aggressi castellum luce sequenti,
Defensore suo vacuum patet aggredienti.
Annua festa Dei Genitricis ibi celebrantur,
Haec quae candelis specialius irradiantur.
Munera tunc ducibus mittuntur ab urbe Camela,
Aureus arcus, equi, vestes, et lucida tela
Legatique sui regis mandata ferentes,
Exorant pacem; quos Christicolae sapientes
Incertos faciunt, certum nihil instituentes.
Rex etiam Tripolis formidine tactus, ut isti,
Septem mittit equos et mulas quatuor hosti.

