Hicque suum capitale Deo dat quisque fidelis.
Mane dato, non plenus adhuc tot cladibus ultor,
Miles id exiguum, quod adhuc superesse sciebat,
Sanguinis in paucis furatur, et ardua templi
Ascendens tacite, subito turbavit inertes.
Illi praecipites sese jaculantur ab alto,
[0992D] Et quae dat vitam reliquis animantibus illos
Terra repercutiens morientes mittit ad umbras.
Occurrunt alii gladiis animoque virili,
Supposita cervice moras in morte queruntur.
Hi sese caedunt, mortesque suas inimicis
Eripuere suis, isti pugnando secantur.
Naufragium dum quisque facit sibi, quisque necatur,

Corpora caesorum caudis religantur equorum.
Atque foras juxta muros glomerantur inusta,
Plura quidem divisa locis in frusta jacebant,
Perdiderantque notas humani corporis, illa
Gentiles nondum damnati flendo legebant,
Et congesta simul ducebant montis ad ima.

Godefridus rex Jerusalem constituitur. [0993A]
Quaeritur interea cui regni cura regendi
Conveniat, quis digna sciat dare praemia Christi.
Militibus qui marte sciat superare tyrannos
Melchisedech exempla sequens, qui justa fideli
Victorique seni data porrexisse refertur.
Divino tandem nutu procerumque salubri

