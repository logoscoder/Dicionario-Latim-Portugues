[0972A] Viribus, ammentant Arabes de culmine montis
Ast alii conantur eum depellere contis,
Perque globos densant cuneos, et culmina prensant.
Praelia committunt, vix primi spicula mittunt
Assimilanda nivi, calcantque cadavera vivi.
Dux equitesque ducis consistunt, et morientes
Turribus evolvunt, civesque necant subeuntes.
Nunc instant sude, nunc saxo, per tela ruentes
Hos fugiunt, hos dejiciunt, dux summa tenentes
Amputat ense manus, clypeoque sonante furentes
Sustinet, hortatur proceres, telis oneratur.
Dum certant acies, jaculum femori ducis haesit,
Atque virile femur graviter vulnus leve laesit.
Dux igitur reprimens fugientis sanguinis undam,
Deseruit primam turrim, petiitque secundam.
[0972B] Utque sui videre ducis procumbere mentem,
Apulus et Calaber fugiunt victam modo gentem.
Sed tamen amissa vir solus in arce remansit,
Cujus honesta satis Boimundus funera planxit.
Hostibus hic mediis ubi se videt esse relictum,
Exagitans clypeum circum sua tempora pictum,
Territat instantes turbas sub turre vagantes,
Obruit elapsis de summo culmine saxis,
Mille manus lassat, manus una viros sude quassat [(96) [0972D] Edit., unaque viros sude quassat.] ,
Frustaque caementi decrustans ungue trementi,
Stantibus infligit, ferro cava tempora figit.
Hunc sub pace vocant cives, succurrit at isti
Quam pulchrum sit marte mori pro nomine Christi.

