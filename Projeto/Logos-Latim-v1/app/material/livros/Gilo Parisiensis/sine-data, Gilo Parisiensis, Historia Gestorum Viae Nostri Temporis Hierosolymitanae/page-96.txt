Nomine Letaldus, muro prior insilit urbis,
Illum qui nimia secuit virtute leonem
Guicherius sequitur. Jam dux super alta coruscat
[0991D] Moenia, jam gladius late per iniqua vagatur
Pectora, fulmineis jam murus ab ensibus ardet.
Nescius istorum Raymundus mobile castrum
Conducebat adhuc, sed voces auribus hausit
Insolitas, turremque David celer ipse petivit:
Nec mora Turcorum princeps, custodia turris
Cui commissa fuit, demissa voce, roganti
Vultu, dimissis oculis, a consule vitam
Postulat, auferret quis inertis praemia victo.
Ecce pavens Turcus aperit sine murmure portam
Hostibus, a nostris toties majoribus emptam.
Turbidus optatam prorumpit victor in urbem,

Praecipitesque viros graviter suus impetus urget.
Occurrit suprema dies gentilibus, illi
De bello fugiunt in bellum, lapsus ubique
[0992A] A nullo ferrum revocatur, Turcus, Arabsque,
Judaeique cadunt, horum de funere pugna,
Sanguinea juvat ire manu, gladiumque nitentem
Ferre pudet, qui non desudet sanguinis haustum.
Inconsulta ruit gens ad templum Salomonis,
Quam mortis timor exagitat, velut esset ab illo
Unica danda salus, talique tegantur asylo.
Implerant plerique domum quam diximus, illis
Victorum manus inchoans, per lubrica strage

