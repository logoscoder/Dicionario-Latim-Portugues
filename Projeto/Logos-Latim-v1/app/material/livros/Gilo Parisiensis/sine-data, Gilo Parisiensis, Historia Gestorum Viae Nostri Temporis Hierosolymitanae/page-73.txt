Nec vetulas reverenda juvat rugosaque Persis,
Nec facies prodest non laedi digna puellis,
Nec simplex via mortis erat, quia mille necantur.
Mille modis, meritique hominum merito lacerantur.
Albariae, sic ad Domini cultum revocatae
Praeficitur praesul vitae persona probatae.
Jamque vocabat hiems proceres, nova bella movendi
Tempus erat, coepitque, dabat spem perficiendi.
Omnibus hinc sanctis dum festum fit generale
Congregat absentes, edictum spirituale,
Jam varius populus confluxit in Antiochena
Moenia, quam varii pisces in retia plena
[0980C] Dissimilique placet similis sententia genti.
Jerusalem loca sancta vident animo cupienti.
Vis secura virum, jubet ipsos esse paratos,
Deque suis abolent animis conjugia natos,
Orbis ad ignotos tractus jam mente feruntur
Parthorumque pedes jam martis amore sequuntur.

Christiani Marram obsident.
Conveniens comites dux interea Boimundus
Pactam quaerit ab his urbem, negat hoc Raymundus.
Regis adventum Constantinopolitani
Exspectare jubet, munitque domum Casiani.
Sic duce turbato, comes impatiens Rugiosam
Transit, et Albariam, Marramque petit populosam
[0980D] Ne dolor irati ducis ad communia damna
Forte redundaret, procerum discretio magna

