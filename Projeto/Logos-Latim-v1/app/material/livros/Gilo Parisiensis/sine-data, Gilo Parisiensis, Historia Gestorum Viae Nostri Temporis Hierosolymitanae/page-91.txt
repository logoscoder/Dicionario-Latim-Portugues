Nec manus eripuit numerosior, at fuga turpis.
Hos fuga, sed plures ex illis praecipitatos,
Nec fuga, nec gladius salvavit, quos spoliavit
Vita nostra cohors, et equos ad castra reduxit.
Pluribus aptatis quae sunt aptanda ruinae,
Festinant ad vota viri, murumque priorem
Invadunt, magnisque vocant clamoribus hostem.
Mox gentilis adest, Judaeus, Turcus, Arabsque,
Missilibus, jaculis obsistitur, igne, veneno.
At nostri jaculis opponunt pectora nuda,
Proque Flagellato patiuntur dura flagella.
Nec mora, magnanimi per saxa per arma ruentes,
Muri praecipitant irritamenta prioris.
[0989C] Dijecti fugiunt ad moenia tuta manipli,
Et dum quisque timens certat prior esse, priores
Turba sequens inimica suis in limine portae
Conterit, hicque suum Pilades prosternit Orestem.
Maxima pars exclusa gemit, natique parentes
Orantes non excipiunt, pietate stupente.
Protinus ingenti conatu scala levata
Praebet ad alta viam, cui fortis miles adhaerens,
Rambaudus Ciminum castri Dunensis alumnus
Decertat gladiis, et comminus impetit hostem,
Copia scalarum, si forte parata fuisset,
Innumeri labor ille mali labor ultimus esset.
Obstitit hoc solum nostris, fortunaque belli
Juvit ad extremum ductos, alterna revisens.
[0989D] Tandem castra cohors petit, et respirat ab armis,

