Caedibus et praedis omni de parte gementem,
Reddiderat summo conamine nil metuentem,
Quaerit quo genere specieque modoque vel arte
Possit ad interitus casum foveamque rotare.
Si faciat, sceptri fructum putat esse retenti;
Si non, desperat vitae momenta lucrari.
Et tam perversae mentis fuit invidiaeque,
Ut cum Christicolam se dici vellet et esse,
Duxerit indignum se Christicolas adiisse,
Et tristaretur per eos sua tuta fuisse,
Optans idolatris potius sine honore subesse,
Quam Christi famulis foedus sociale dedisse.

Pactum init cum infidelibus.
[0963B] Sed quia plebis amor nimio fervore favebat
Illi, cui malus hic placitum lethale parabat,
Demonstrare palam timuit quod mente gerebat.
Ergo legatos similes sibi nactus iniquos,
Hostes vicinos a Christi milite pulsos
Invitat proprios veniant ut rursus in agros.
Poeniteat quod se socios coepisse alienos,
Hos se missurum bellandi nomine ad illos,
Jussurumque suis ut primo limine belli
Destituant illos fugiendo, in terga regressi.
Hos permansuros fugiendi obstante pudore,
Sic omnes posse simul una morte perire.
Exsultant Parthi capientes quod cupiebant,
Et celeres adsunt ut vota maligna capescant.

