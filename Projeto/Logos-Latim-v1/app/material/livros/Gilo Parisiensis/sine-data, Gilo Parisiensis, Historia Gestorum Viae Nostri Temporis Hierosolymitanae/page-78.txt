Merguntur subito diversis agmina tectis.
Pars solo terrore perit, plebique cadenti
Mors ignava venit, non ense vocata rubenti
Maxima turba perit venientum turbine pulsa,
Muris fixa rubent miserorum membra revulsa.
Urbis ad excelsas turres ita dum properatur,
Diversis mors una modis hos depopulatur.
Vesper erat nostris minus illo tempore gratus,
Paganisque dedit latebras nimium properatus,
Noctem pro lucro poenas in luce daturus,
Cinis habet, multoque rubet jam sanguine murus.
Et dum laeta cohors urbem sine vindice vastat,
Ad miseras turres gentilis pallidus astat.
Tunc monuit Boimundus eos interpretis ore,
[0983A] Ut sua lenirent mala consilio meliore,
Et subeant turrem quae praesidet ardua portae,
Hos equidem teget in misera sua dextera morte.
Victorem victumque facit nox irrequietum.
Victa rapit victor, videt hic accurrere lethum.
Jamque diem luctusque novos aurora vocabat,
Vicinae morti se civis in urbe parabat.
Christicolae stringunt enses, et tecta cruentis
Corporibus complent, populique cruore cadentis.
Hic etiam virtutis opus gladiis iniere,
Corpore qui tenui vires modicas habuere.
Dantque senes decollandis poenam graviorem
Quam juvenes; producit enim vis parva dolorem.
Et veluti minimum potuissent esse nocere
Tempora quorumdam laqueis sic implicuere.

