Non procul urbs aberat, ripae vicina marinae,
Fertilitate sua promittens multa rapinae,
Nomine quae celebris ipso Tortosa vocatur.
Impetit hanc Piletus Raymundus, et associatur
Tentoriae proconsul ei, qui par paritate
Nominis huic erat, haud impar mentis probitate.
Hi duo Tortosam cum paucis aggrediuntur,
Frustranturque diu, nec prosperitate fruuntur.
Sed tamen haud longe jam nocte superveniente,
Castra locant, nimium populo strepitum faciente
Accenduntque viri non ad sua commoda segnes
[0986B] Per juga, per campos, plures vigilantibus ignes,
Quos postquam cives lucere procul speculantur,
Quod metuunt sperant, quod sperant vaticinantur,
Christicolas castri procinctum deseruisse,
Urbis ad excidium tentoria jam posuisse.
Ergo solo metu superati, deseruerunt
Moenia, terga fugae, nullo cogente, dederunt.
Ast ubi sol rediit, nocturnaque lumina texit
Lumine majori, nostris ignota retexit
Gaudia, quos subitum regnum non pugna vocabat
Exspectata diu, quibus urbs servire parabat.

Parthe fugax, ubi magna magis miracula quaeres?
Advena sero tuus hostis modo fit tuus haeres.
Sufficit haec acies multis non multa ruinis.
[0986C] Est et ab Archois ter mors immissa pruinis.
Urbe viri fortes insperata potiuntur,
Hostiles portas quasi cives ingrediuntur.

