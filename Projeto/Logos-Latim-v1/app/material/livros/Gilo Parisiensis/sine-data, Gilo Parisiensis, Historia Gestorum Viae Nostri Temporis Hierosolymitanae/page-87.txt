Spe belli decepta cohors, spe vertit ad Archas,
Atque tegunt castris fluvii Castrensis arenas,
Neve diu, Godefride, tuus refrigesceret ensis,
Ad Tripolim ducis proceres, ut certior inde,
Praeda tibi quasi de pleno contingat ovili.
Hostibus occurrunt hostes, levibusque sagittis
Stulta graves animos fuit ausa lacessere turba,
Et velut improbitas muscarum laedere tantum
Nuda potest, abigique solet crepitante flagello
Oppositaeque rei morsus infigit inhaerens.
Taliter instantes ventis commissa sagitta
Infestans, citraque necem dans vulnera, caedit
[0987C] Ensibus, et fit ei clypei praetensio murus.
Sed cur demoror hic, ubi non est palma morata
Armorum jam Parthus ope post terga rejecta,
Quaerit opem pedibus, desperataque salute,
Instans miles equos calcaribus, ensibus hostes
Urget, et in multa versatur caede cruentus.
Obtundunt acies gladiorum membra revulsa,
Quosque secare nequit trepidus mucro, conterit ossa.
Civibus exstinctis, ingressus inhorruit urbis,
Testificans caedem fluvius trahit inde ruborem.
Haurit et in fluvio praeterita turba cruorem.

Cum rege Tripolis pax firmatur.
Caede duces nimium, praedaque parum satiati,
Vexatam petiere Desen, praedataque rursus
[0987D] Relliquiasque suas exquirunt irrequieti.

