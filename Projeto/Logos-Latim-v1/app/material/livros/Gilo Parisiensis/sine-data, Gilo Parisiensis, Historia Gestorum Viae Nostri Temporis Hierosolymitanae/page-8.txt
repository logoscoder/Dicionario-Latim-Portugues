Duxit laetantes, grave nihil restare putantes,
Dum male se jactant, et dum bene facta retractant,
Turcis insultant, ter centum millia spectant
Turcorum moesti, tantaeque resistere pesti
Non ausi dubitant, prius ergo praelia vitant.
Sed nullam mortem metuens, Boimunde, cohortem
Instruis, ut vilis depellat cuspide miles,
Et ponis juxta rivos ex ordine castra,

Sed nondum nostri fuerant ad bella parati,
Cum quinquaginta centum ferrugine tincta,
Millia Turcorum cursu portantur equorum,
Et non paulatim veniebant, sive gradatim,
Sed cito more canum quiddam grassando profanum
Sese commiscent nostris, et praelia miscent.
Noster commistos miles ferit eminus istos,
Et fidei parma protectus, non timet arma.
Turci vallabant nostros, cursuque volabant.
Et nunc instabant, nunc Christicolas fugiebant.
Dumque fugit Turcus, sinuatus solvitur arcus.
Arcu quippe magis pugnant, et non sine plagis.
Dum grave cum Turcis bellum Boimundus haberet
[0946D] Inque vicem Turcus nostros fugiendo fugaret,
In fugiendo quidem vulnus facit, et fugit idem;
Nam modo qui Turci, veteri sunt nomine Parthi,
Fidere quos versis mos est fugiendo sagittis.
Magna cohors magni non hujus conscia damni,
Gente sub ignota quasi millibus octo remota,
Colles gyrabat, nec tam prope bella putabat,

