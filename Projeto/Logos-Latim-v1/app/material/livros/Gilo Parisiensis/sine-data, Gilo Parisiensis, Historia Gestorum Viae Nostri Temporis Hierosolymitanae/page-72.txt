Non exspectata revocantum voce tubarum.
Segnius haud fugiunt equites peditumque caterva,
Quam fugit ante canes latrantes territa cerva.
Sternitur heu felix populus per opaca viarum,
Exspositusque Jovi, fit martyr et esca ferarum.
Exspirant animas multi, nec meus edet
Versus, vix equidem recolo quae dicere taedet.
Ad castrum rediit Raymundus, et jure quieta
Perfruitur requie, cum gente dolore repleta
Hic aliquid tempus exegit, ad omne paratus
Utile vir fortis, per multa pericla probatus.
Interea nimius dolor accidit Antiochenis.
[0980A] Urbis enim rector, moderatus ad omnia, lenis
Praesul obit, patremque suum dolet urbs obiisse,
Hanc, cum capta fuit, non credo magis doluisse.

Episcopus Podiensis moritur. Albariam capit comes S. Aegidii.
Dum calet Augusti dictus de nomine mensis
Non sibi, sed populo praesul moritur Podiensis
Pro Petro tracto de carcere dum tibi, Christe,
Urbs canit, est tractus de carcere corporis iste,
Quaque die recolunt solventem vincula Petrum,
Illa luce viri deploravere feretrum.
Post nimios luctus, post infortunia plura,
Stans comes Aegidii Sancti per tempora dura
Ivit ad Albariam, quam multo milite cingens
Cepit, et huic urbi murus non profuit ingens.
[0980B] Ensibus hic incurva senum sunt colla resecta,
Nec minus infantum rumpuntur tempora grata

