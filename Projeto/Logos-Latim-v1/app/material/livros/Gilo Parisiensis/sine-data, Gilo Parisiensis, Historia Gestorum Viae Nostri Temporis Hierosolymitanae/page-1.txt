Historia Gestorum Viae Nostri Temporis Hierosolymitanae
Gilo Parisiensis
HISTORIA GESTORUM VIAE NOSTRI TEMPORIS HIEROSOLYMITANAE AUCTORE GILONE PARISIENSI
HISTORIA GESTORUM VIAE NOSTRI TEMPORIS HIEROSOLYMITANAE AUCTORE GILONE PARISIENSI.
(MARTENE, Thes. Anecdot. III, 211, ex ms. monasterii S. Germani a Pratis.)

OBSERVATIO PRAEVIA.
Inter varios bellorum eventus, quibus praesertim illustratur historia ecclesiastica, primum sibi locum vindicat sacra
expeditio Hierosolymitana, tot praeclaris facinoribus illustrata, tot virorum nobilium sanguine decorata, tot prodigiis ac
portentis confirmata. Hinc quicunque annales ecclesiasticos aliquando scribendos susceperunt, singulas ipsius
circumstantias adamussim recensere, plerique etiam singulares de illa lucubrationes posteris mandare curarunt. Verum
omnes inter illos auctores palmam apud eruditos facile referunt antiqui scriptores, hi praesertim qui rebus gestis
interfuerunt, aut eas ab oculatis testibus acceptas posteritati transmiserunt: utpote qui certiora prae se ferentes veritatis
indicia, non solum suaviori cum delectatione, sed majori etiam cum fructu semper leguntur. Quapropter, tametsi belli sacri
scriptores quotquot reperire potuerit, duos in tomos collegerit de re litteraria optime meritus Jacobus Bongartius, edideritque
anno 1611, tantus nihilo tamen minus labor virorum eruditorum desiderium non omnino explevit: sed qui post ipsum
rempublicam litterariam suis scriptis illustrarunt antiquitatis studiosi, bibliothecarum insigniorum forulos scrutando,
veteresque manuscriptos codices revolvendo, quotquot hujuscemodi expiscari potuerunt, eos tanquam pretiosa antiquitatis
monumenta publici juris facere non neglexerunt. Certe duo ex nostris Lucas Acherius et Joannes Mabillonius suam hoc in
genere operam contulerunt: ille quidem cum Gesta Dei per Francos a Guiberto abbate Novigenti edita una cum aliis
ejusdem scriptoris operibus recudit, iste cum belli sacri historiam in manuscripto codice Casinensi inventam, suo Musaeo
Italico inseruit. Et ante eos Gallicanae academiae lumen Franciscus Du Chesne, Hist. Franc. tom. IV, Petrum Teutboldum et
Fulcherium Carnotensem auctiores et emendatiores vulgavit, quibus Gilonis Parisiensis historiam expeditionis
Hierosolymitanae a Jacobo Sirmondo acceptam, addidit, licet tot lacunis foedatam, ut Gilonem ipsum fere in ipso Gilone
quaeras: quam nihilominus tanti fecit vir eruditus, ut pretiosum tanquam thesaurum illud antiquitatis monumentum publici
juris facere non dubitaverit.
Cum vero nostrae Parisiensis S. Germani bibliothecae codices manuscriptos evolverem, incidit in manus meas idem Gilonis
Parisiensis opus cum hac epigraphe Acherii nostri manu exarata: Sequens historia edita quidem est in fine tomi IV Historiae
Francorum Andreae Du Chesne, at maxima ex parte differt. Praeterea edita plena est lacunis; ea de causa haec ms. digna est
prelo submitti. Hanc cum legissem, statim rapuit me desiderium editum cum manuscripto conferendi, ex cujus collatione
reperi non solum ducentas circiter lacunas sarciri posse, pluresque locos vitiatos emendari, sed partem libri quarti cum
quinto et sexto integro in editis desiderari; quapropter opportunum esse existimavi ut Tancredi Gestis, Gilonis Historiam
subjungerem, nec convenientiorem ei locum tribui posse. Caeterum operis ipse titulus auctorem demonstrat esse coaevum.

LIBER PRIMUS. TEXTUS GESTORUM MEMORANDUS CHRISTICOLARUM.
[0943]

[0943A] Est ope divina Turcorum facta ruina,
Hoc pro laude Dei, licet impar materiei,
Carmine prestringo facili, nec ludicra fingo.
Christe, meae menti tua bella referre volenti

