Ille acuit nostros penitus nil tale caventes,
[0963C] Donat eis comites sibi proditione sodales.
Non tamen associat saltem de civibus unum,
Ne pateat coeptum pacto quocunque nefandum.
Extra quaesiti subeunt ea castra manipli,
Indigenis ducibus concedere ad omnia jussi.
Procedunt alacres consueta ad ludicra nostri,
Occurrunt contra structis legionibus illi.
Primo congressu penetrant media agmina Galli,
Caedunt, prosternunt, via fit calcaribus et vi.
Sed postquam infestis tenebrarunt obvia telis,
Inque eadem versis referuntur praelia frenis:
Ecce vident socios manifesta proditione
Diffugere, et retro dare, nemine terga fugante.
Tunc intellecta per signa patentia fraude,
[0963D] Mutuo adhortati, in manibusque animas posuere.
Amplexi clypeos, stringunt animosius enses,
Dant validos ictus in cominus atque sedentes.
Norunt in manibus vitam consistere et armis,
In pedibus vero stipendia mortis inermis.
Malunt nobiliter pugnando occumbere plagis
Quam paganorum trucibus dare colla catenis.
Non parcunt dextris, non parcunt denique telis,
Nullus hic est jaculis levibus locus atque sagittis.
Aspiciunt Parthi circum jaculando vagantes
Pro tutela animae nostros jam rite gerentes.
Perpendunt quod erat, quia laus sibi nulla canatur,
Si morientibus his ipsi quoque commoriantur,
Vincere quod nequeunt, dimittunt aufugientes,

