Fercula qui quondam nova fastidire solebat,
Atque vocare famem dulcedine deliciarum
Irritando gulam, nunc sicco pane repletur,
Et mentitur ei pigmenti lympha saporem,
Quam sitiens miles pretioso comparat auro.
Montis quippe Sion fons a radice citatus,
Fons Siloe potu minimo longeque petito,
Innumeros reficit populos, et venditur unda
Quam natura potens gratis concessit habendam.
Dum vario premitur gens nostra labore, secutae
Christicolas venere rates, quas Japhia portu
Excipit optata, nunc urbs, tunc urbis imago.

Ergo viri centum mittuntur ab obsidione,
Qui servare rates, Turcosque repellere possint.
[0990A] Praefuit Acardus Merulo de monte cohorti,
Atque Sabratensis Guillelmus cum Raymundo
Sed probus Acardus cum paucis ante cucurrit,
Impulsus levitate sua plusquam ratione,
Hic septingentos Arabes in valle profunda
Repperiens, irrupit in hos, hastaque rejecta,
Fulmineo scindit gladio quem respicit hostem.
Tandem succubuit non pigritiae, sed honesti
Funeris exemplo, per quod monet ipse sodales,
E quibus elapsus unus crudele cohorti
Nuntiat exitium, clamans crudeliter, Ecce
Exsequias sociis proceres date, quos dare vitae
Non licet, at mortem licet hostis morte piare.

