Hic quod ab utre cadit resupino suscipit ore,
Marmora lambebat alius sudantia rore,
[0990D] Aspiceres pestem languentum cuncta per ossa,
Jam rabiem traxisse suam nutare subactis
Viribus incessum, linquaeque retundier usum.
Si mactat quandoque bovem librata securis,
Carnibus abjectis, sorbetur ab agmine sanguis.
Esuriem tolerare libet, dolor ille dolorem
Hunc minuit. Prodesse famem quis crederet unquam?
Clauserat occultos laticum gens saeva meatus,
Immensosque lacus observans, insidiatur
Christicolis, mortemque dabat quaerentibus undam,
Cum gens lethifero siccata calore calorem
Vitalem perdit, nulloque liquore rigata
Intestina bonis naturae, destituuntur.
Construitur studio Godefridi machina formam
[0991A] Castelli retinens, multoque labore reperta
Materiam dant ligna fabris, urbique timorem.
Par quoque castellum Raymundi provida cura
Erigit, et contra turres turrita parantur.
Exstupuere novas miseri consurgere moles
Gentiles, ipsique suas accrescere turres
Nocte laborabant, studio fallente laborem:
Nec minus ingentis castelli compositores,
Quos ducis urgebat praesentia, sollicitantes
Nocturnam requiem vigilant, variasque per artes
Intempestivum ducunt sub nocte laborem.
Nox quae Judaeis requiem transacta reliquit;
Lucida velabat tenebrosa sidera palla.

