Et patria dignos illis concedat honores,
Aut se de proprio donatos ac renitentes,
Efficere ut repetant sociorum castra canentes.
Talia per socios, illo monstrante, potentes,
Obstupuit rector metuens offendere plures.
Imperat acciri personas, colloquioque
Participans illos, interprete sed mediante,
Quaerit de sociis qui sint, quae nomina gestent,
Quidve potestatis propria in regione retentent.
Illi responsa digna et veracia reddunt,
Et pavidae menti crementa timoris inurunt,
Ille, metum celans vultu fictuque renidens
Et gestus, habitusque virum spectando pererrans,
[0967C] Suadet ut armati campis potiantur apertis
Et sua demonstrent quid Gallia possit in armis.
Paretur; capiunt celeres insignia et acres,
Scandentes in equos, geminas statuere cohortes
Aspectus galeis, loricis corpora tecti,
Ardentes clypeos et spicula lucida nacti,
Aspera corripiunt imitantem praelia Martem,
Et variis monstrant patriam discursibus artem.
Confligunt dociles relegi docilesque relinqui,
Nunc procul absentes a se, nunc vero propinqui,
Et nunc terga fugae dantes, nunc versa fugantes
Impediunt cursus concursibus, orbibus orbes
Nunc velut infestis in mutua vulnera telis
Itur; at in rerum sunt omnia tuta potitis.
Spectant Nilicolae, spectat rex ipse malignus,
[0967D] Atque hebetantur eis gelida formidine sensus.

