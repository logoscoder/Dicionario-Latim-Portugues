Ira ducem, dux agmen iter postponere fecit.
Ille quidem cum principibus repetivit amata
[0983D] Moenia, plebsque dolet tantis patribus viduata.
Sed comes Aegidii Sancti manet irrequietus,
Anxius in multis, curarum mole repletus.
Sit modo salva fides, placet ut descendat ad ima
Quaelibet, et procerum summetur res ea lima,
Mandavitque viris absentibus ut Rugiosam
Juris amore petant, rem discutiant odiosam.

Conveniunt, rem discutiunt, sed fraus ibi dira
Daemonis insedit, nec finem repperit ira.
Tunc Marram petiit comes exspectatio turbae,
Collegitque sua comites Boimundus in urbe.
Ut comes a cunctis se conspicit esse relictum,
[0984A] Et Marram populis minimum jam reddere victum,
Plus fidei fisus quam viribus, omnia Christo
Committit, fatique vices duce non timet isto.
Tunc pedibus nudis, solito cessante paratu,
Egreditur Marram cum plebeio comitatu.
Quaelibet huic populo cessura pericula jurat.
Nec secura fides regum consortia curat.
Cedere pauperibus fortis putat ille fidelis,
Audet et ipse ratem laceris committere velis.
Plebs aggressa viam propter jejunia tarda,
Et comites comitis primum venere Capharda.
Consul Northmannus, Northmannorumque cohortes,
Quos reddit sua terra pigros, incognita fortes,
Hic animis et corporibus nostris sociantur.

