Tela cadunt, miserique gemunt, moriuntur utrinque,
Hi gladiis, alii baculis pugnant, sudibusque,
Magnus erat turbae clamor trepidantis in urbe
[(6) [0944D] Uncis inclusa in ms. desiderantur. ] Ergo plorantes manibus quoque significantes
[0944B] Orarunt pacem, clamarunt deditionem,
Expediunt dextras vaduntque recludere portas,
Exsultant nostri, laudant magnalia Christi.
Primum purgari censent a sordibus urbem,
Et consignari per aquam prece sanctificatam,
Cumque hymnis crucibusque intrant reconciliatam.
Mittuntur sacri portantes sacra ministri,
Lustrant securos benedicta aspergine muros,
Cantantes modulos divinis ritibus aptos.
Talia dum cives visu audituque capescunt,
Protinus irati in gentilia monstra recurrunt,
Cuncta profanari magica vertigine dicunt,
Et proturbantes extra sacra agmina trudunt.
Sic irritantur legiones Christicolarum,
Et delusa dolent mysteria coelicolarum.
[0944C] Acrius insurgunt celeres et in arma recurrunt
Deque profanatis poenas cum sanguine poscunt.
Acrius incumbunt, balistas fundibulo aptant,
Perfodiunt portas, miseros quasi carcere vallant,
Excubias statuunt noctuque dieque caventes
Ne quis colloquio externus juvet interiores.
Dumque instant vigiles sibi succedendo per horas,
Repperiunt quemdam per nigras ire tenebras
Quaerentem . . . . . vel portas ingrediendi
Vel per . . . . . cum clausis sermocinandi

