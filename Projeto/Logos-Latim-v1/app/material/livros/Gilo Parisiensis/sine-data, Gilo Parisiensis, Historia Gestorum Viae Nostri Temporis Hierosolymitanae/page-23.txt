Non tamen audaci populo fiducia cessit,
Nec sociis adversa suis fortuna repressit
Ergo repente cavis de turribus egredientes
Turci, turbabant victus ad castra ferentes,
Neve dolo tali paterentur saepe ruinam,
Invenere duces nostri super hoc medicinam.
Atque super montem, juxta fluvium, prope pontem
[0954C] Castellum fieri statuunt, pontemque tueri.
Sed res difficilis ne conficeretur ab illis
Bello quassatis, et viribus attenuatis.
Mox Boimundus equo celer insilit, et quasi preco
Convocat e castris aliquos, vergentibus astris.
Aegidii Sancti comes associatur eunti.
Ensibus ergo bonis fisi [(50) [0954D] Edit., fili.] , Sancti Simeonis
Ad portam properant, ut ab his suffragia quaerant,
Qui sua vendebant illic, nostrisque favebant.
Hi sunt Genuenses, Angli, Venetumque colentes
Pisani, cuncti navali marte periti.
Dumque duces aberant, reliqui torpescere sperant,
Si non impeterent cives, urbique nocerent.
Protinus afflatis animis vento levitatis,
Urbanum temere pontem nostri petiere.
[0954D] Sic inconsultae gentis facto grege, stulte
Provocat hostiles Turcos prope moenia miles.
Funduntur portis subito clamoribus ortis
Nudati pedites, quorum vix spicula vites,
Prosiliuntque citi juvenes vittis redimiti.
Et procul exertis jaculantur utrinque lacertis.

