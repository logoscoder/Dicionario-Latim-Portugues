Nec qui descendit montem, post haec repetivit,
Et quod de nostris stolide praedixerat hostis,
Hoc patitur victus, nec duros sustinet ictus;
Sed celeres finiunt, et tardi funera fiunt.
Dimissa parma fugit hic sua dum capit arma,
Alter prostratus cadit, in capiendo moratus.
Singula quid dico? nullus succurrit amico.
His pietate Dei victis, timuere Nicaei,
[0946A] Atque motu tacti, tandem cessere coacti;
Perque duos menses, obsessae gentis habenae,
Dux tibi traduntur, Constantinopolitanae.
Mittuntur plena capitum quoque millia navi
Servitium primum datur hoc a milite forti.

Turcorum millia trecenta Christianos aggrediuntur.
His ita devictis, victis sub rege relictis,
Successu laeti nostri, nec cedere certi,
Castra movent, Dominoque vovent jejunia, cujus
Auxilio vicere pio gentis scelus hujus:
Sed quoniam per dura viam fuerant habituri,
Ne populi languore siti caderent perituri,
In turmas cessere duas, tibi traditur una,
Dux Boimunde, tibi, comes Hugo, traditur una.
[0946B] Sicque graves colles nostri licet ad mala molles,
Transivere tribus non absque labore diebus,
Inque die quarta postquam via facta per arca,
Illi securi quasi gens ignara futuri,
Quos sibi commissos Boimundus ab agmine scissos

