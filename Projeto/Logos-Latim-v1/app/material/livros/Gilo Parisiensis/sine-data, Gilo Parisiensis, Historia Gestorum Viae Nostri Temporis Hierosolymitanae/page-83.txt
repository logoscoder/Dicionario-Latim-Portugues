[0985B] Dona duces capiunt. Sed haec incerta suspecta.
Cumque viris foedus quaesitum non iniere,
Quindecimaque die castellum deseruerunt.
Quindecimaque die proceres iter arripuerunt.
Inde petunt Archas, castrum vetus aequiparandum
Urbibus, et populo non absque labore viandum.
Hoc Arabes, Turci, Publicanique coronant
Turres, arma, loca, muri munimina donant,
Sed tamen hoc nostri clauserunt obsidione,
Quod superare putant vel vi vel proditione.
Praecipiti cursu muros nostri petiere,
Percutiunt clausos, graviusque repercutiuntur.
Non gravius laedunt, quam desuper ejiciuntur.
Arcu, balista, tormento, gens furit ista.
[0985C] Tormento lapis impulsus, magnisque virorum
Viribus adjutus, terit arcus oppositorum,
Funestum sibi pandit iter per scuta volando,
Seminat ille neces quidquid petit exanimando.
Hic procerum decus Ansellus de Monte Riballo
Lustrat anhelanti dum moenia lata caballo
Mortiferum vulnus recipit, vir viribus Hector,
Vir Cato consilio, vir primus in agmine rector.
Saepius aggressi muros sunt saepe rejecti.
Post haec ad Tripolim sunt quinque novemque profecti,
[0986A] Ut praedam caperent, sexagintaque repente
Inveniunt Turcos, quos, Christo subveniente,
Invadunt, et sex perimunt, armentaque plura
Dum laeti redeunt cepere per hostica rura.

