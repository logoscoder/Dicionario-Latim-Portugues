Bella Deus pro gente sua secreta movebat,
Militibus quoque viam dux praevius expediebat,
Datque suis aurum telluris ad ima retrusum,
Nec cumularat opes nostrorum Parthus ad usum,
Dum castrum tenet obsidio, nostri tenuerunt
Hanc urbem, portumque rates illic habuerunt.
Rex quoque Miracleae nostris obstare nequivit,
Collaque submittens optatum foedus inivit.

LIBER SEXTUS. [0985]

Gibellum obsidione cingitur. [0985D]
Jam duce materia, cujus pars magna peracta,
Inspicimus propius portum, finemque laboris.
Obscurat fateor puerilis pagina grandem
Historiam, viresque leves onus aggravat ipsum.
Quod tamen incoepi, sed non quo tramite coepi
Aggrediar, sensumque sequar, non verba sonora,
Nec patiar fines sibi respondere vicissim,
Pruriet et nulli modulatio carminis auri,
Quodque coarctabant humilis stylus et rude metrum,
Lassis effundet prolixa relatio rerum.
Sic collum luctantis equi frenumque volenter
Contrahit egrediens primus de carcere cursor.
[0986D] Ast ubi proximus est metae, mox laxat habenas.
Jamque meas ego laxavi, nam proxima meta est.
Dum Deus abjectis ducibus populique columnis,

