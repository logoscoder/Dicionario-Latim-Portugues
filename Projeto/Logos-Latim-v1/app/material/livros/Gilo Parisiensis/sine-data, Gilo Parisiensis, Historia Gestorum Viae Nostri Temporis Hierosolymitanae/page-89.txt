Et pacem jam multoties a rege petitam
Firmavere duces, ut fratrum vincla resolvant.
Tunc rex ter centum captivos Christicolarum
Compedibus vinclisque graves ab utroque resolvit,
Datque viris vir dona, viros dat dignius auro,
Addit equos, aurum, populoque stipendia mittit,
Et se Christicolam fieri rex asserit ultro,
Si sua Christicolae valeant attingere vota.
Jam tunc reddebant ematurata calore
Arbor, messis, ager, fructus, frumenta, fabasque.
Fertilitas igitur rerum, novitasque recentis
Temporis ad solitos trahit agmina laeta labores.
[0988C] Mensis erat Maius, cum fortes, urbe relicta,
Ad castrum Betholon venere, dieque Clieta
Transcendens, vix nocte gravi fuit exsuperata.
Inde maris littus vexata calore juventus
Radit, et ad Zebarim veniens, sitis immoderatae
Damna tulit, nec in urbe videt quas hauriat undas.
Sed labor alterius lucis duxit sitientes
Ad vada magna Braym, populusque cucurrit ad amnes,
Quos super incumbens, vix flatu sufficientem
Turba parum vasi credens avido rapit ore.
Venerat ille dies quo victor ad aethera Christus
Ascendens, exempla suis se praebuit astris.
Sed grave nostra cohors iter emetitur in illa,
Et locat ante Barulh posita juxta mare castra
[0988D] Post haec transactis Sagitta Surque duabus
Urbibus, applicuit se praedo beatus ad Acra.

