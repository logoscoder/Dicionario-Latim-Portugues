Hactenus optatam nunc innuit esse paratam.
Utque locum votis multoque labore petitum
Prospiciunt, hostemque vident vigilare peritum.
Stant procul, et latebris tecti, noctisque tenebris
Collucere faces spectant, arcusque minaces,
Et discurrentes per propugnacula Turcos
Purpureos cristis gladios versare coruscos.
[0969C] Qui loca mutantes commissa, vices variantes,
Excubias noctis succederent, et faciebant,
Militibus clamando. Quis est? nec adesse sciebant.
Nec mora, dat dux magnanimus dignas duce voces,
Instimulando viros verbis animosque feroces:
Pluribus optatum votis, satis invigilatum,
«Tempus adest, proceres, Domini pietate paratum
Tempus in hoc protracta fuit victoria sera,
Perque novem menses Domini vindicta severa
Nos castigavit; sed sunt prope gaudia vera.
Ergo, viri fortes, forti persistite mente.
Vosque citi juvenes, muros superate repente,
Vincite sed celeres, pudeat vos vincere lente.
Ille locus (monstratque locum), prius aggrediatur
Vos ibi palma fidens vocat, et prius inde petatur.
[0969D] Dona manent omnes, sed non mea dona vocabo,
Quod sibi quisque dabit victori nulla negabo.
Sed moror, ite, viri, cum paucis hic ego stabo.
Accelerate, boni proceres, ego tardius ibo.
Si sit opus, pedes ipse prior certamen inibo.»
Finierat, dubiusque silet dux, atque vagantur
Per totam mentem quaecunque futura putantur

