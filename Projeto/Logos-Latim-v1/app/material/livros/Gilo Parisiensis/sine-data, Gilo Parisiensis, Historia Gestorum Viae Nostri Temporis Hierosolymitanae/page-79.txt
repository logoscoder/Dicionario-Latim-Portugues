[0983B] Ut laqueum baculus constringat, et interiora
Perforet ossa rigens funis, cruor impleat intra,
Tunc educta suis exstabant orbibus horum
Lumina, foedabat sanies barbas miserorum.
Talia fingebat auri sitis effodiendi.
Nam quid non suadet amor immoderatus habendi?
Viscera morte gravi jam frigida dextra cruenta
Scindit, et ex ipsis manus haurit avara talenta.
Ast alios servare ducis quos cura volebat,
Irrevocabile vulgus ad impia fata trahebat.
Ima senes erebi repetunt, venduntur ephebi.
Detinuit nostros in finibus his mora mensis.
Mortuus interea praesul fuit hic Oriensis.
Nostra cohors paucis consumsit multa diebus:
Nescit enim partis victoria parcere rebus.
[0983C] Illic ergo famem gens pertulit immoderatam,
Et susceperunt mortem plerique vocatam,
Et quia non habuit populus quod habere licebat,
Tendit in illicitum, facit hoc quod jus prohibebat.
Proh dolor! heu facinus! verubus posuere recentes
Turcorum carnes, lacerant cadavera dentes.

Discordia inter Boamundum et comitem S. Aegidii. Fausta omnia Christianis succedunt.
Tunc perscrutatur Boimundi causa secundo
Nec concordari potuit dux cum Raymundo,
Regem non recipi Constantinopolitanum,
Nec dare juratum, comes asserit esse profanum.
Ergo viae curam sanctae ducis ira rejecit,

