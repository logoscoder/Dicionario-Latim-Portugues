Marmora se rapuit, numerum quis scire cadentum,
Millia vel valeat? passim cum frustra per omnes
Sint dispersa gradus, longe cervice revulsa,
Rore caput niveo commista strage natabat.
Abscissas aliena manus ad corpora jungi
Aspiceres, truncos etiam sine poplite ferri,
[0992B] Cunctaque membra loco vel caesa carere priore,
Saucia vel remanere suo, tantusque cavernis
Sanguis plenus iit, ut flumen abire putares
In planum, velut a summis cum montibus ingens
Grando cadit, mistisque simul tonat imbribus aether.
Tunc collecta petunt demissas flumine valles,
Sata trahunt, silvasque ferunt, totaque vagatur
Agri planitie, gemitus dat rusticus uno
Pectore, non aliter caesorum membra feruntur

Sanguine rapta suo, totidemque vocantur in urbe.
Sed tamen illorum pauci vestigia templi
Ascensu superant, et eis sua signa dederunt
Tancretius Guastonque piis affectibus acti.
Hinc ad opes properant effrenes, tecta subintrant.
[0992C] Vestes, divitias, et quod satis esset avaro
Inveniunt, si divitiis satietur avarus.
Non perdit quod quisque rapit, nec vindicat alter
Quamvis nobilior, quod computat in sua pauper.
His ita completis, mundata taliter urbe,
Ad sua felices venerunt gaudia turbae,
Prostratique duces aspersi fletibus ora,
Pro Domino Domini venerantur rite sepulcrum.

