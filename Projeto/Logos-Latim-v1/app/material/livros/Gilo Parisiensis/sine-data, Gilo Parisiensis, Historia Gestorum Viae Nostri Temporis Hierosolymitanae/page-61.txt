Turci Antiochiam impugnant.
Urbi quaque die Turci sua castra propinquant,
Marte minis clausis, suadent ut adepta relinquant.
Et castrum plures ex illis ingrediuntur,
Intus et exterius ita nostros aggrediuntur
Non igitur positis telis manus ulla vacabat,
Nec galea quisquam pressum caput exonerabat.
Nocte cubant tecti clypeis in pulvere vili,
[0974B] Membraque deficiunt ipso cruciata cubili.
Urbis turbabat loca discursus jaculorum.
Turres inde rigent, hirsutaque tecta domorum,
Se quoque gentiles in aperta pericula mittunt,
Et prope decertant gladiis, arcusque remittunt
Hostes, et nostri modicum discrimen habebant.
Omnes quaque die sub castro conveniebant.
Jamque opibus minimis a pluribus attenuatis,
Vix aliquid victus restabat in urbe beatis.

Civitas fame cruciatur.
Ergo fames crudelis adest, crudelior omni
Peste, viri vigilant, fugiunt jejunia somni.
Deformat macies vultus, nigriora sepultis
Ossibus ossa micant, apparent viscera multis.
Vulgus iners herbas dubias lethumque minantes
[0974C] Vellit, et in duro luctantur cespite dentes,
Frondibus hi gaudent arbusta suis spoliare,
Illi more ferae radices, prata vorare.

