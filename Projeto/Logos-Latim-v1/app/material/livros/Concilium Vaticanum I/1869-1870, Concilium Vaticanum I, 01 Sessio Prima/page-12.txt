Hoc igitur veritatis et fidei nunquam deficientis charisma Petro eius que in hac cathedra successoribus divinitus
collatum est ut excelso suo munere in omnium salutem fungerentur ut universus Christi grex per eos ab erroris
venenosa esca aversus caelestis doctrinae pabulo nutriretur ut sublata schismatis occasione ecclesia tota una
conservaretur atque suo fundamento innixa firma adversus inferi portas consisteret.
At vero cum ipsa aetate qua salutifera apostolici muneris efficacia vel maxime requiritur non pauci inveniantur
qui illius auctoritati obtrectant necessarium omnino esse censemus praerogativam quam unigenitus dei filius cum
summo pastorali officio coniungere dignatus est solemniter asserere.
Itaque nos traditioni a fidei christianae exordio perceptae fideliter inhaerendo ad dei salvatoris nostri gloriam
religionis catholicae exaltationem et christianorum populorum salutem sacro approbante concilio docemus et
divinitus revelatum dogma esse definimus Romanum pontificem cum ex cathedra loquitur id est cum omnium
christianorum pastoris et doctoris munere fungens pro suprema sua apostolica auctoritate doctrinam de fide vel
moribus ab universa ecclesia tenendam definit per assistentiam divinam ipsi in beato Petro promissam ea
infallibilitate pollere qua divinus redemptor ecclesiam suam in definienda doctrina de fide vel moribus
instructam esse voluit ideo que eiusmodi Romani pontificis definitiones ex sese non autem ex consensu ecclesiae
irreformabiles esse.
Si quis autem huic nostrae definitioni contradicere quod deus avertat praesumpserit anathema sit

12

