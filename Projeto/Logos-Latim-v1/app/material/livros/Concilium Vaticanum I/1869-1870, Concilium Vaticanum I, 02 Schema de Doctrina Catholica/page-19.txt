Hanc autem doctrinam sacrarum scripturarum oraculis et catholicae traditionis suffragio probatam ac
confirmatam in tanta quae nos undique circundat humanarum rerum scissione ac dissolutione tanquam veritatem
fidei ab omnibus christifidelibus credendam declarare atque proponere hoc sacro approbante concilio iudicamus
in spiritu veritatis necessarium et maxime accommodatum ad ipsius ecclesiae dei exaltationem ad maius contra
eius hostes robur et praesidium ad maiorem corporis mystici unitatem ac membrorum concordiam atque hinc ad
summam laudem et gloriam dei trinitatis qui est omnis unitatis ac pacis fons auctor et exemplar.
Itaque hoc ipso sacro approbante concilio docemus ac definimus Romanum pontificem in exercendo primatus
sui officio docendi pascendi que universalem Christi ecclesiam assistentia uti spiritus sancti ne in decretis fidei
vel morum praeceptis quae toti ecclesiae praescribuntur et quae in rebus necessariis ad salutem vel in iis quae per
se bona vel mala sunt versantur unquam in errorem delabatur et hanc inerrantiae praerogativam muneri
inhaerentem ipsius uti doctoris ac pastoris ecclesiae universalis ad totum illud obiectum semet porrigere ad quod
suo ambitu infallibilitas ecclesiae semet extendit.
Unde declaramus huiusmodi Romani pontificis decreta fidei et morum praecepta esse ab omni erroris periculo
inmunia.
Universas autem doctrinas vel sententias quibus hoc fidei dogma negatur sacro eodem approbante concilio
auctoritate apostolica veluti haereticas damnamus atque reiicimus.
Si quis dixerit definitiones ad custodiendum depositum fidei pertinentes quibus Romanus pontifex tanquam
supremus doctor et magister universam ecclesiam obligat aut praecepta morum quae ab eodem Romano pontifice
toti ecclesiae praescribuntur quae que in rebus necessariis ad salutem vel in iis quae per se bona vel mala sunt
versantur errori posse esse obnoxia anathema sit.
Sancta Romana ecclesia summum et plenum primatum et principatum super universam ecclesiam catholicam
obtinet quem se ab ipso domino in beato Petro apostolorum principe cuius Romanus pontifex est successor cum
potestatis plenitudine recepisse veraciter et humiliter recognoscit.
Et sicut prae caeteris tenetur fidei veritatem defendere sic et si quae de fide subortae fuerint quaestiones suo
debent iudicio definiri.
Et quia non potest domini nostri Iesu Christi praetermitti sententia dicentis tu es Petrus et super hanc petram
aedificabo ecclesiam meam haec quae dicta sunt rerum probantur effectibus quia in sede apostolica immaculata
est semper catholica servata religio et sancta celebrata doctrina hinc sacro approbante concilio docemus et
tanquam fidei dogma definimus per divinam assistentiam fieri ut Romanus pontifex cui in persona beati Petri
dictum est ab eodem domino nostro Iesu Christo ego pro te rogavi ut non deficiat fides tua cum supremi omnium
christianorum doctoris munere fungens pro auctoritate definit quid in rebus fidei et morum ab universa ecclesia
tenendum sit errare non possit et hanc Romani pontificis inerrantiae seu infallibilitatis praerogativam ad idem
obiectum porrigi ad quod infallibilitas ecclesiae extenditur.
Si quis autem huic nostrae definitioni contradicere quod deus avertat praesumpserit sciat se a veritate fidei
catholicae et ab unitate ecclesiae defecisse.

19

