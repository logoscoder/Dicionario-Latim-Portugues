juratione promiseram me eidem omnibus meae diebus vitae serviturum. Sed post aliquot dies in servitute
peractos, servire homini dedignatus, et Deo potius obsecundare malens, desertor illius carnalis domini,
juramentum infringens, discessi, et ad te, Domino meum prosperante iter, perveni.’ Ad haec Sanctus, virum pro
talibus valde angi videns, sicuti prius prophetans, profatur, inquiens, ‘Post septenorum, sicut tibi dictum est,
expletionem annorum, diebus ad me huc quadragesimalibus venies, ut in Paschali solemnitate ad altarium
accedas, et Eucharistiam sumas.’ Quid verbis immoramur? Sancti viri imperiis per omnia poenitens obsequitur
peregrinus. Iisdemque diebus ad monasterium Campi missus Lunge, ibidem plene expletis in poenitentia septem
annis, ad Sanctum, diebus quadragesimae, juxta ejus priorem propheticam jussionem, revertitur. Et post
peractam Paschae solemnitatem, in qua jussus ad altare accessit, ad Sanctum de supra interrogans memorato
venit juramento. Cui Sanctus interroganti talia vaticinans responsa profatur, ‘Tuus de quo mihi aliquando
dixeras, carnalis superest dominus; paterque et mater et fratres adhuc vivunt. Nunc ergo praeparare te debes ad
navigationem.’ Et inter haec verba macheram belluinis ornatam dolatis protulit dentibus, dicens, ‘Hoc accipe
tecum portandum munus, quod domino pro tua redemptione offeres; sed tamen nullo modo accipiet. Habet enim
bene moratam conjugem, cujus salubri obtemperans consilio, te eadem die gratis, sine pretio, libertate donabit,
cingulum ex more captivi de tuis resolvens lumbis. Sed hac anxietate solutus, aliam a latere surgentem non
effugies sollicitudinem: nam tui fratres undique coarctabunt te, ut tanto tempore patri debitam, sed neglectam,
redintegres pietatem. Tu tamen, sine ulla haesitatione voluntati eorum obsecundans, patrem senem pie excipias
confovendum. Quod onus, quamlibet tibi videatur grave, contristari non debes, quia mox depones: nam ex qua
die incipies patri ministrare, alia in fine ejusdem septimanae mortuum sepelies. Sed post patris sepultionem,
iterum fratres te acriter compellent, ut matri etiam debita pietatis impendas obsequia. De qua profecto
compulsione tuus junior te absolvet frater; qui tua vice paratus omne pietatis opus, quod debes, pro te matri
serviens reddet.’ Post haec verba supra memoratus frater, Libranus nomine, accepto munere, Sancti ditatus
benedictione perrexit; et ad patriam perveniens, omnia, secundum Sancti vaticinium, invenit vere probata. Nam
statim, ut pretium suae offerens libertatis ostendit domino, accipere volenti refragans uxor, ‘Ut quid nobis,’ ait,
‘hoc accipere quod sanctus pretium misit Columba? Hoc non sumus digni. Liberetur ei pius hic gratis
ministrator. Magis nobis sancti viri benedictio proficiet, quam hoc quod offertur pretium.’ Audiens itaque
maritus hoc maritae salubre consilium, continuo gratis liberavit servum. Qui post, juxta prophetiam Sancti,
compulsus a fratribus, patrem, cui ministrare coepit, septima die mortuum sepelivit. Quo sepulto, ut et matri
debite deserviret compellitur. Sed subveniente juniore fratre, sicut Sanctus praedixerat, vicem ejus adimplente,
absolvitur. Qui ad fratres sic dicebat, ‘Nullo modo nos oportet fratrem in patria retentare, qui per septem annos
apud sanctum Columbam in Britannia salutem exercuit animae.’ Post quae, ab omnibus quibus molestabatur,
absolutus, matri et fratibus valedicens, liber reversus, ad locum qui Scotice vocitatur Daire Calgaich pervenit.
Ibidemque navim sub velo a portu emigrantem inveniens, clamitans de litore rogitat ut ipsum nautae cum eis
susciperent navigaturum ad Britanniam. Sed ipsi non suscipientes refutaverunt eum, quia non erant de monachis
sancti Columbae. Tum deinde ad eundem venerabilem loquens virum, quamlibet longe absentem, tamen spiritu
praesentem, ut mox res probavit, ‘Placetne tibi,’ ait, ‘sancte Columba, ut hi nautae, qui me tuum non suscipiunt
socium, plenis velis et secundis enavigent ventis?’ In hac voce ventus, qui ante illis erat secundus, dicto citius
versus est contrarius. Inter haec videntes virum eundem e regione secus flumen cursitantem, subito inter se inito
consilio, ad ipsum de navi inclamitantes dicunt nautici, ‘Fortassis idcirco citius in contrarium nobis conversus est
ventus quia te suscipere renuerimus. Quod si etiam nunc te ad nos in navim invitaverimus, contrarios nunc nobis
flatus in secundos convertere poteris?’ His auditis, viator ad eos dixit, ‘Sanctus Columba, ad quem vado, et cui
huc usque per septem annos obsecundavi, si me susceperitis, prosperum vobis ventum a Domino suo, virtute
orationum, impetrare poterit.’ Quibus auditis, navim terrae approximant, ipsumque ad eos in eam invitant. Qui
statim, rate ascensa, ‘In nomine Omnipotentis,’ ait, ‘cui sanctus Columba inculpabiliter servit, tensis rudentibus
levate velum.’ Quo facto, continuo contraria venti flamina in secunda vertuntur, prosperaque, usque ad
Britanniam plenis successit navigatio velis. Libranusque, postquam ad loca perventum est Britannica, illam
deserens navim, et nautis benedicens, ad sanctum devenit Columbam in Ioua commorantem insula. Qui videlicet
vir beatus, gaudenter suscipiens eum, omnia quae de eo in itinere aeta sunt, nullo alio intimante, plene narravit,
et de domino, et uxoris ejus salubri consilio, quomodo ejusdem suasu liberatus est; de fratribus quoque; de morte
patris, et ejus, finita septimana, sepultione; de matre, et de fratris opportuna junioris subventione; de his quae in
regressu acta sunt; de vento contrario, et secundo; de verbis nautarum qui primo eum suscipere recusarunt, de
promissione prosperi flatus; et de prospera, eo suscepto in navi, venti conversione. Quid plura? Omnia, quae
Sanctus adimplenda prophetavit, expleta enarravit. Post haec verba viator pretium suae quod a Sancto accepit
redemptionis assignavit. Cui Sanctus eadem hora vocabulum indidit, inquiens, ‘Tu Libranus vocaberis eo quod
sis liber.’ Qui videlicet Libran iisdem in diebus votum monachicum devotus vovit. Et cum a sancto viro ad
monasterium, in quo prius septem annis poenitens Domino servivit, remitteretur, haec ab eo prophetica de se
prolata accepit verba valedicente, ‘Vita vives longa, et in bona senectute vitam terminabis praesentem. Attamen
non in Britannia, sed in Scotia, resurges.’ Quod verbum audiens, flexis genibus, amare flevit. Quem Sanctus
valde maestum videns, consolari coepit dicens, ‘Surge, et noles tristificari. In uno meorum morieris
monasteriorum, et cum electis erit pars tua meis in regno monachis; cum quibus in resurrectionem vitae de
23

