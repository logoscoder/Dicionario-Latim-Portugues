De ventorum flatibus contrariis venerabilis viri virtute orationum in secundos conversis ventos
PRAETERITORUM, nobis, quae non vidimus, talium miraculorum praesentia, quae ipsi perspeximus, fidem
indubitanter confirmant. Ventorum namque fiamina contrariorum tribus nos ipsi vicibus in secunda vidimus
conversa. Prima vice cum dolatae per terram pineae et roboreae traherentur longae naves, et magnae navium
pariter materiae eveherentur domus; beati viri vestimenta et libros, inito consilio, super altare, cum psalmis et
jejunatione, et ejus nominis invocatione, posuimus, ut a Domino ventorum prosperitatem nobis profuturam
impetraret. Quod ita eidem sancto viro, Deo donante, factum est: nam ea die qua nostri nautae, omnibus
praeparatis, supra memoratarum ligna materiarum proposuere scaphis per mare et curucis trahere, venti,
praeteritis contrarii diebus, subito in secundos conversi sunt. Tum deinde per longas et obliquas vias tota die
prosperis flatibus, Deo propitio, famulantibus, et plenis sine ulla retardatione velis, ad Iouam insulam omnis illa
navalis emigratio prospere pervenit.
Secunda vero vice, cum post aliquantos intervenientes annos aliae nobiscum roboreae ab ostio fluminis Sale,
duodecim curucis congregatis, materiae ad nostrum renovandum traherentur monasterium, alio die tranquillo
nautis mare palmulis verrentibus, subito nobis contrarius insurgit Favonius, qui et Zephyrus ventus, in proximam
tum declinamus insulam, quae Scotice vocitatur Airthrago, in ea portum ad manendum quaerentes. Sed inter
haec de illa importuna venti contrarietate querimur, et quodammodo quasi accusare nostrum Columbam
coepimus, dicentes, ‘Placetne tibi, Sancte, haec nobis adversa retardatio? huc usque a te, Deo propitio, aliquod
nostrorum laborum praestari speravimus consolatorium adjumentum, te videlicet aestimantes alicujus esse
grandis apud Deum honoris.’ His dictis, post modicum, quasi unius momenti, intervallum, mirum dictu, ecce
Favonius ventus cessat contrarius, Vulturnusque flat, dicto citius, secundus. Jussi tum nautae antennas, crucis
instar, et vela protensis sublevant rudentibus, prosperisque et lenibus flabris eadem die nostram appetentes
insulam, sine ulla laboratione, cum illis omnibus qui navibus inerant nostris cooperatoribus, in lignorum
evectione gaudentes, devehimur. Non mediocriter, quamlibet levis, illa querula nobis sancti accusatio viri
profuit. Quantique et qualis est apud Dominum meriti Sanctus apparet, quem in ventorum ipse tam celeri
conversione audierat.
Tertia proinde vice, cum in aesteo tempore, post Hiberniensis synodi condictum, in plebe Generis Loerni per
aliquot, venti contrarietate, retardaremur dies, ad Saineam devenimus insulam; ibidemque demoratos festiva
sancti Columbae nox et solemnis die nos invenit valde tristificatos, videlicet desiderantes eandem diem in Ioua
facere laetificam insula. Unde sicut prius alia querebamur vice, dicentes, ‘Placetne tibi Sancte, crastinam tuae
festivitatis inter plebeios et non in tua ecclesia transigere diem? facile tibi est talis in exordio diei a Domino
impetrare ut contrarii in secundos vertantur venti, et in tua celebremus ecclesia tui natalis missarum solemnia.’
Post eandem transactam noctem diluculo mane consurgimus, et videntes cessasse contrarios flatus, conscensis
navibus, nullo flante vento, in mare progredimur, et ecce statim post nos auster cardinalis, qui et notus, inflat.
Tum proinde ovantes nautae vela subrigunt: sicque ea die talis, sine labore, nostra tam festina navigatio, et tam
prospera, beato viro donante Deo, fuit, ut sicuti prius exoptavimus, post horam diei tertiam ad Iouae portum
pervenientes insulae, postea manuum et pedum peracta lavatione, hora sexta ecclesiam cum fratibus intrantes,
sacra missarum solemnia pariter celebraremus, in festo die in quam natalis sanctorum Columbae et Baithenei:
cujus diluculo, ut supradictum est, de Sainea insula, longius sita, emigravimus. Hujus ergo praemissae
narrationis testes, non bini tantum vel terni, secundum legem, sed centeni et amplius adhuc exstant.
De mortalitate
ET hoc etiam, ut aestimo, non inter minora virtutum miracula connumerandum videtur de mortalitate, quae
nostris temporibus terrarum orbem bis ex parte vastaverat majore. Nam ut de ceteris taceam latioribus Europae
regionibus, hoc est, Italia et ipsa Romana civitate, et Cisalpinis Galliarum provinciis, Hispanis quoque Pyrinaei
montis interjectu disterminatis, oceani insulae per totum, videlicet Scotia et Britannia, binis vicibus vastatae sunt
dira pestilentia, exceptis duobus populis, hoc est, Pictorum plebe et Scotorum Britanniae, inter quos utrosque
Dorsi montes Britannici disterminant. Et quamvis utrorumque populorum non desint grandia peccata, quibus
plerumque ad iracundiam aeternus provocatur judex; utrisque tamen huc usque, patienter ferens, ipse pepercit.
Cui alii itaque haec tribuitur gratia a Deo collata, nisi sancto Columbae, cujus monasteria intra utrorumque
populorum terminos fundata ab utrisque ad praesens tempus valde sunt honorificata. Sed hoc quod nunc dicturi
sumus, ut arbitramur non sine gemitu audiendum est, quia sunt plerique in utrisque populis valde stolidi, qui se
Sanctorum orationibus a morbis defensos nescientes, ingrato Dei patientia male abutuntur. Nos vero Deo agimus
crebras grates, qui nos et in his nostris insulis, orante pro nobis venerabili patrono, a mortalitatum invasionibus
defendit; et in Saxonia, regem Alfridum visitantes amicum, adhuc non cessante pestilantia, et multos hinc inde
vicos devastante, ita tamen nos Dominus, et in prima post bellum Ecfridi visitatione, et in secunda, interjectis
duobus annis, in tali mortalitatis medio deambulantes periculo liberavit, ut ne unus etiam de nostris comitibus
moreretur, nec aliquis ex aliquo molestaretur morbo.
Hic secundus de virtutum miraculis finiendus est liber: in quo animadvertere lector debet, quod, etiam de
compertis, in eo multa propter legentium evitandum praetermissa sint fastidium.
Finitur secundus liber.
26

