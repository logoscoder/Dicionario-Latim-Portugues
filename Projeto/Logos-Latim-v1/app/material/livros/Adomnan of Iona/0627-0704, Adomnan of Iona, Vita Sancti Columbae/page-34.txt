visione exhilarata, in tantum remansit, ut non quasi mortui, sed dormientis videretur viventis. Tota interim
personabat maestis plangoribus ecclesia.
SED non praetereundum videtur quod eadem hora beatae transitus anirnae, cuidam Hiberniensi Sancto revelatum
est. In illo namque monasterio quod Scotica nominatur lingua Cloni-finchoil, quidam homo erat sanctus, senex
Christi miles, qui Lugudius vocitabatur, filius Tailchani, justus et sapiens. Hic itaque primo mane cuidam aeque
Christiano militi, Fergnouo nomine, suam enarravit visionem, cum ingenti gemitu, dicens, ‘Hac praeterita nocte
media sanctus Columba, multarum columna ecclesiarum, ad Dominum transiit, et in hora beati exitus ejus Iouam
insulam, ad quam corpore numquam perveni, totam angelorum claritudine in spiritu vidi irradiatam, totaque
spatia aeris usque ad aethera coelorum, eorundem angelorum claritate illustrata; qui ad sanctam ipsius animam
perferendam, de coelis missi, descenderunt innumeri. Altisona quoque carminalia, et valde suavia audivi
angelicorum coetuum cantica eodem momento egressionis inter angelicos sanctae ipsius animae ascendentes
choros.’ Hanc angelicam manifestationem Virgnous, ut praedictum est, qui ab ore sancti illius senis cui revelata
erat, indubitanter didicerat, iisdem diebus de Scotiae remigans, Hinba in insula reliquis diebus vitae suae
permanens, sancti Columbae monachis saepius enarrabat. Qui videlicet Virgnous, post multos in subjectione
inter fratres irreprehensibiliter expletos annos, alios duodecim in loco anachoretarum in Muirbulcmar vitam
ducens anachoreticam, Christi victor miles, explevit. Hanc praedictam visionem, non solum paginis inscriptam
reperimus, sed et ab aliquibus expertis senioribus, quibus ipse Virgnous retulerat, sine ullo didicimus
cunctamine.
Eadem quoque hora aliam visionem, aliter revelatam, unus ex eis qui viderant, Christi miles, valde senex, cujus
nomen etiam potest dici Ferreolus, Scotice vero Ernene, gente Mocufirroide, qui inter aliorum sancti Columbae
monachorum reliquias, et ipse sanctus monachus, in Dorso Tomme sepultus, cum sanctis resurrectionem
expectat, mihi Adamnano, illo juveni in tempore, cum grandi retulerat testificatione, dicens, ‘Illa in nocte qua
sanctus Columba de terra ad coelos felici et beato fine transiit, ego et alii mecum viri laborantes in captura
piscium in valle piscosi fluminis Fendae, subito totum aerei illustratum coeli spatium vidimus. Cujus miraculi
subitatione permoti, oculos ad orientem elevatos convertimus, et ecce, quasi quaedam pergrandis ignea apparuit
columna, quae in illa nocte media sursum ascendens ita nobis videbatur mundum illustrare totum, sicuti aesteus
et meridianus sol, et postquam illa penetravit columna coelum, quasi post occasum solis, tenebrae succedunt.
Hujus itaque claritudinem luminosae et praedicabilis columnae, non tantum nos, qui simul in eodem loco
ineramus, cum ingenti admiratione vidimus, sed et alii multi piscatores, qui sparsim per diversas fluminales
piscinas ejusdem fluminis piscabantur, sicut nobis post retulerant, simili apparitione visa, magno pavore sunt
perculsi.’ Harum igitur trium miracula visionum eadem transitus hora venerandi apparentium patroni, aeternos ei
a Domino collatos protestantur honores. Ad propositum revertamur.
INTEREA post sanctae egressum animae, hymnis matutinalibus terminatis, sacrum corpus de ecclesia ad
hospitium, unde paulo ante vivens venerat, cum canora fratrum reportatur psalmodia, honesteque ternis diebus et
totidem noctibus honorabiles rite explentur exequiae. Quibus in Dei sapidis laudibus terminatis, sancti et beati
patroni venerabile corpus, mundis involutum sindonibus, et praeparata positum in ratabusta, debita humatur cum
veneratione, in luminosa et aeternali resurrecturum claritudine.
De supra memoratis ergo tribus illis exequiarum diebus more peractis ecclesiastico, quod nobis ab expertis
traditum est, hujus prope finem enarrabitur libri. Quidam namque aliquando unus de fratribus coram venerabili
viro simpliciter loquens, ‘Ad celebrandas,’ ait ad Sanctum, ‘tuas, post tuum obitum exequias, totus harum
provinciarum populus hanc Iouam remigans replebit insulam.’ Quod verbum audiens Sanctus consequenter ait,
‘O mi filiole, non ut loqueris sic res probabit, nam promiscuum populi vulgus nullo modo ad meas poterit
exequias venire; mei soli familiares monachi mea sepulcralia complebunt, et exequialia honestabunt officia.’
Quod verbum ejus propheticum, statim post transitum ipsius, omnipotentia Dei adimpleri fecit: nam per tres illas
exequiales dies et noctes, grandis sine pluvia facta est ventosa tempestas, qua fortiter prohibente, nullus hinc inde
navicella vectus transfretare poterat. Et post consummatam beati sepultionem viri continuo tempestate sedata, et
cessante vento, totum tranquillatum est aequor.
Perpendat itaque lector quanti et qualis apud Deum praedicabilis patronus honoris habeatur, cui aliquando in
carne mortali conversanti Deo dignante, oranti, tempestates sedatae sunt, et maria tranquillata; et rursus, quando
necesse habuit, supra memorata occasione, orta flamina ventorum, et ventosa, cum voluit, concita sunt aequora,
quae subsequenter, ut superius dictum est, expletis ejus sepulturae ministeriis, in magnam conversa sunt
tranquillitatem.
Hic itaque nostro praedicabili patrono vitae terminus fuit, ista meritorum exordia; qui, secundum sententias
Scripturarum, aeternis comes triumphis, Patribus additus, Apostolis et Prophetis consertus, numero aggregatus
albatorum millium Agnino in sanguine suas Sanctorum qui laverunt stolas, Agnum ductorem comitatur, virgo
immaculatus, ab omni integer labe, ipso Domino nostro Jesu Christo dignante: cui est cum Patre honor, virtus,
laus, gloria, et imperium sempiternum in unitate Spiritus Sancti, per omnia saecula saeculorum.
POST horum trinalium lectionem libellorum, quisque diligens annotet lector quanti et qualis meriti sanctus saepe
supra memoratus praesul venerandus, quantae et qualis apud Deum honorificentiae fuerit aestimatus, quantae et
quales angelicae ad ipsum, et luminosae frequentationes, fuerint; quanta in eo prophetalis gratia, quanta dialium
34

