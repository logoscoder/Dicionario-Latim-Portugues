secunda navigatione beati prophetationem breviter intulerimus viri, nunc et de tertia aeque propheticae ejus
scientiae aliqua describenda sunt verba.
Cum idem Cormacus tertia in oceano mari fatigaretur vice, prope usque ad mortem periclitari coepit. Nam cum
ejus navis a terris per quatuordecim aestei temporis dies, todidemque noctes, plenis velis, austro flante vento, ad
septemtrionalis plagam coeli directo excurreret cursu, ejusmodi navigatio ultra humani excursus modum, et
irremeabilis videbatur. Unde contigit, ut post decimam ejusdam quarti et decimi horam diei, quidam pene
insustentabiles undique et valde formidabiles consurgerent terrores; quaedam quippe usque in id temporis
invisae, mare obtegentes, occurrerant tetrae et infestae nimis bestiolae, quae horribili impetu carinam et latera,
puppimque et proram ita forti feriebant percussura, ut pelliceum tectum navis penetrales putarentur penetrare
posse. Quae, ut hi qui inerant ibidem postea narrarunt, prope magnitudinem ranarum, aculeis permolestae, non
tamen volatiles sed natatiles erant; sed et remorum infestabant palmulas. Quibus visis, inter cetera monstra quae
non hujus est temporis narrare, Cormacus cum nautis comitibus, valde turbati et pertimescentes, Deum, qui est in
angustiis pius et opportunus auxiliator, illacrymati precantur. Eadem hora et sanctus noster Columba, quamlibet
longe absens corpore, spiritu tamen praesens in navi cum Cormaco erat. Unde, eodem momento, personante
signo, fratres ad oratorium convocans, et ecclesiam intrans, astantibus, sic, more sibi consueto, prophetizans
profatur, dicens, ‘Fratres tota intentione pro Cormaco orate, qui nunc humanae discursionis limitem, immoderate
navigando, excessit, nunc quasdam monstruosas, ante non visas, et pene indicibiles, patitur horrificas
perturbationes. Itaque nostris commembribus in periculo intolerabili constitutis mente compati debemus
fratribus, et Dominum exorare cum eis. Ecce enim nunc Cormacus cum suis nautis, faciem lacrymis ubertim
irrigans, Christum intentius precatur; et nos ipsum orando adjuvemus, ut austrum flantem ventum usque hodie
per quatuordecim dies, nostri miseratus, in aquilonem convertat; qui videlicet aquiloneus ventus navem Cormaci
de periculis retrahat.’ Et haec dicens, flebili cum voce, flexis genibus ante altarium, omnipotentiam Dei
ventorum et cunctarum gubernatricem precatur rerum. Et post orationem cito surgit, et abstergens lacrymas,
gaudenter grates Deo agit dicens, ‘Nunc, fratres, nostris congratulemur, pro quibus oramus, caris: quia Dominus
austrum nunc in aquilonarem convertet flatum, nostros de periculis commembres retrahentem, quos huc ad nos
iterum reducet.’ Et continuo cum ejus voce auster cessavit ventus, et inspiravit aquiloneus per multos post dies:
et navis Cormaci ad terras redacta est. Et pervenit Cormacus ad sanctum Columbam, et se, donante Deo, facie, in
faciem, cum ingenti omnium admiratione viderant et non mediocri laetatione. Perpendat itaque lector quantus et
qualis idem vir beatus, qui talem propheticam habens scientiam, ventis et oceano, Christi invocato nomine, potuit
imperare.
De venerabilis viri in curru evectione absque currilium obicum communitione
ALIO in tempore, cum in Seotia per aliquot dies Sanctus conversaretur, aliquibus ecclesiasticis utilitatibus
coactus, currum ab eo prius benedictum, ascendit junctum; sed non insertis primo, qua negligentia accedente
nescitur, necessariis obicibus per axionum extrema foramina. Erat autem eadem diecula Columbanus filius
Echudi, vir sanctus, illius monasterii fundator quod Scotia vocitatur lingua Snam-luthir, qui operam aurigae in
eodem curriculo cum sancto exercebat Columba. Fuit itaque talis ejusdem agitatio diei per longa viarum spatia
sine ulla rotarum humerulorumque separatione sive labefactatione, nulla, ut supra dictum est, obicum retentione
vel communtione retinente. Sed sola diali sic venerando praestante gratia viro, ut currus cui insederat salubriter,
absque ulla impeditione, recta incederet orbita.
Huc usque de virtutum miraculis quae per praedicabilem virum, in praesenti conversantem vita, divina operata
est omnipotentia, scripsisse sufficiat. Nunc etiam quaedam de his quae post ejus de carne transitum ei a Domino
donato comprobantur, pauca sunt commemoranda.
De pluvia post aliquot siccitatis menses beati ob honorem viri super sitientem, Domino donante, terram effusa
ANTE annos namque ferme quatuordecim, in his torpentibus terris valde grandis verno tempore facta est siccitas
jugis et dura, in tantum ut illa Domini in Levitico coaptata populis comminatio videretur imminere, qua dicit,
‘Dabo coelum vobis desuper sicut ferrum, et terram aeneam. Consumetur incassum labor vester; nec proferet
terra germen, nec arbores poma praebebunt;’ et caetera. Nos itaque haec legentes, et imminentem plagam
pertimescentes, hoc inito consilio fieri consiliati sumus, ut aliqui ex nostris senioribus nuper aratum et
seminatum campum cum sancti Columbae candida circumirent tunica, et libris stylo ipsius descriptis;
levarentque in aere, et excuterent eandem per ter tunicam, qua etiam hora exitus ejus de carne indutus erat; et
ejus aperirent libros, et legerent in Colliculo Angelorum, ubi aliquando coelestis patriae cives ad beati viri
condictum visi sunt descendere. Quae postquam omnia juxta initum sunt peracta consilium, mirum dictu, eadem
die coelum, in praeteritis mensibus, Martio videlicet et Aprili, nudatum nubibus, mira sub celeritate ipsis de
ponto ascendentibus illico opertum est, et pluvia facta est magna, die noctuque descendens; et sitiens prius terra,
satis satiata, opportune germina produxit sua, et valde laetas eodem anno segetes. Unius itaque beati
commemoratio nominis viri in tunica et libris commemorata multis regionibus eadem vice et populis salubri
subvenit opportunitate.
25

