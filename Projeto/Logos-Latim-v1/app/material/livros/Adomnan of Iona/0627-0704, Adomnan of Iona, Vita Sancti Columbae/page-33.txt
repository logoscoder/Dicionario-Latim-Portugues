Quo audito verbo Diormitius minister tristificari coepit, et sic dicere, ‘Hujus anni tempore, pater, saepius nos
contristas, quia de tuo transitu crebro commemoras.’ Cui Sanctus hoc dedit responsum, ‘Aliquem arcanum habeo
sermusculum, quem, si mihi firmiter promiseris, nemini ante meum denudare obitum, de meo tibi egressu aliquid
manifestius intimare potero.’ Quam cum talem minister promissionem, juxta voluntatem Sancti flexis, genibus,
terminasset, vir venerandus consequenter sic profatur, ‘Haec in sacris voluminibus dies Sabbatum nuncupatur,
quod interpretatur requies. Et mihi vere est sabbatum haec hodierna, quia hujus praesentis laboriosae vitae mihi
ultima est, in qua post meas laborationum molestias sabbatizo; et hac sequenti media venerabili Dominica nocte,
secundum eloquia Scripturarum, patrum gradiar viam. Jam enim Dominus meus Jesus Christus me invitare
dignatur; ad quem, inquam, hac mediante nocte, ipso me invitante, emigrabo. Sic enim mihi ab ipso Domino
revelatum est.’ Haec maesta minister audiens verba, coepit amare flere. Quem Sanctus in quantum potuit
consolari conabatur.
Post haec Sanctus horreum egreditur, et ad monasterium revertens, media residet via, in quo loco postea crux,
molari infixa lapidi hodieque stans, in margine cernitur viae. Dumque ibidem Sanctus, ut praefatus sum, senio
fessus, paululum sedens, requiesceret, ecce albus occurit caballus, obediens servitor, qui sciliet lactaria bocetum
inter et monasterium vascula gestare consueverat. Hic ad Sanctum accedens, mirum dictu, caput in sinu ejus
ponens, ut credo inspirante Deo, cui omne animal rerum sapit sensu quo jusserit ipse Creator, dominum a se
suum mox emigraturum, et ipsum ultra non visurum sciens, coepit plangere, ubertimque, quasi homo, lacrymas
in gremium Sancti fundere, et valde spumans flere. Quod videns minister, coepit illum flebilem repellere
lamentatorem: sed Sanctus prohibuit eum, dicens, ‘Sine hunc, sine nostri amatorem, ut in hunc meum sinum
fletus effundat amarissimi plangoris. Ecce tu, homo cum sis, et rationalem animam habeas, nullo modo scire de
meo exitu potuisti, nisi quod tibi ego ipse nuper manifestavi: huic vero bruto et irrationali animanti, quoque
modo ipse Conditor voluit, egressurum a se dominum manifeste revelavit.’ Et haec dicens maestum a se
revertentem equum benedixit ministratorem.
Et inde egrediens, et monticellum monasterio supereminentem ascendens, in vertice ejus paululum stetit, et
stans, ambas elevans palmas, suum benedixit coenobium, inquiens, ‘Huic loco, quamlibet angusto et vili, non
tantum Scotorum reges, cum populis, sed etiam barbararum et exterarum gentium regnatores, cum plebibus sibi
subjectis, grandem et non mediocrem conferent honorem: a Sanctis quoque etiam aliarum ecclesiarum noli
mediocris veneratio conferetur.’
Post haec verba, de illo descendens monticellulo, et ad monasterium revertens, sedebat in tugurio Psalterium
scribens; et ad illum tricesimi tertii psalmi versiculum perveniens ubi scribitur, 'Inquirentes autem Dominum non
deficient omni bono', ‘Hic,’ ait, ‘in fine cessandum est paginae; quae vero sequuntur Baitheneus scribat.’ Sancto
convenienter congruit decessori novissimus versiculus quem scripserat, cui nunquam bona deficient aeterna:
successori vero sequens patri, spiritalium doctori filiorum, ‘Venite, filii, audite me, timorem Domini docebo
vos,’ congruenter convenit; qui, sicut decessor commendavit, non solum ei docendo, sed etiam scribendo,
successit.
Post talem superius memoratum terminatae versum perscriptum paginae, Sanctus ad vespertinalem Dominicae
noctis missam ingreditur ecclesiam: qua continuo consummata, ad hospitiolum revertens, in lectulo residet
pernox; ubi pro stramine nudam habebat petram, et pro pulvillo lapidem, qui hodieque quasi quidam juxta
sepulcrum ejus titulus stat monumenti. Ibidem itaque residens, ultima ad fratres mandata, solo audiente ministro,
commendat, inquiens, ‘Haec vobis, O filioli, novissima commendo verba, ut inter vos mutuam et non fictam
habeatis charitatem, cum pace: et si ita, juxta sanctorum exempla patrum, observaveritis, Deus, confortator
bonorum, vobis auxiliabitur, et ego, cum ipso manens, pro vobis interpellabo; et non tantum praesentis vitae
necessaria ab eo sufficienter administrabuntur, sed etiam aeternalium bonorum praemia, divinorum
observatoribus praeparata, tribuentur.’ Hucusque extrema venerabilis patroni verba, quasi de hac tediali
peregrinatione ad coelestem patriam transmeantis, brevi textu narrata deducta sunt.
POST quae, felici appropinquante novissima paulisper hora, Sanctus conticuit. Tum proinde media nocte pulsata
personante clocca, festinus surgens, ad ecclesiam pergit, citiorque ceteris currens, solus introgressus juxta altare
flexis in oratione genibus recumbit; Diormitius minister, tardius prosecutus, eodem momento eminus totam
intrinsecus ecclesiam angelica luce erga Sanctum repleri videt: quo ad januam approppinquante, eadem lux visa
ocius recessit: quam etiam alii de fratribus pauci, et ipsi eminus astantes, viderant. Diormitius ergo, ecclesiam
ingrediens, flebili ingeminat voce, ‘Ubi es, Pater?’ Et necdum allatis fratrum lucernis, per tenebras palpans,
Sanctum ante altarium recubantem invenit: quem paululum erigens, et juxta sedens, sanctum in suo gremio
posuit caput. Et inter haec coetus monachorum cum luminaribus accurrens, patre viso moriente, coepit plangere.
Et, ut ab aliquibus qui praesentes inerant didicimus, Sanctus, necdum egrediente anima, apertis sursum oculis, ad
utrumque latus cum mira vultus hilaritate et laetitia circumspiciebat; sanctos scilicet obvios intuens angelos.
Diormitius tum sanctam sublevat ad benedicendum Sancti monachorum chorum dexteram manum. Sed et ipse
venerabilis pater, in quantum poterat, simul suam movebat manum, ut videlicet quod voce in egressu non valebat
animae, etiam motu manus fratres videretur benedicere. Et post sanctam benedietionem taliter significatam,
continuo spiritum exhalavit. Quo tabernaculum corporis gresso, facies rubens, et mirum in modum angelica
33

