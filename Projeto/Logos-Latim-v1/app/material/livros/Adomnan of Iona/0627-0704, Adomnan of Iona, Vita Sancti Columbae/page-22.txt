‘Hoc veru diligenter custodi, quod, ut credo, nec homini, nec alicui pecori, nocere poterit, exceptis feris bestiis
quoque et piscibus; et quamdiu talem habueris sudem, numquam in domo tua cervinae carnis cibatio abundans
deerit.’ Quod audiens miser mendiculus, valde gavisus, domum revertitur, veruque in remotis infixit terrulae
locis, quae silvestres frequentabant ferae; et vicina transacta nocte, mane primo pergit revisitare volens veru, in
quo mirae magnitudinis cervum cecidisse reperit transfixum. Quid plura? Nulla, ut nobis traditum est, transire
poterat dies, qua non aut cervum, aut cervam, aut aliquam reperiret in veru infixo cecidisse bestiam. Repleta
quoque tota de ferinis carnibus domo, vicinis superflua vendebat, quae hospitium suae domus capere non poterat.
Sed tamen diaboli invidia per sociam, ut Adam, et hunc etiam miserum invenit; quae, non quasi prudens, sed
fatua, taliter ad maritum locuta est, ‘Tolle de terra veru; nam si in eo homines, aut etiam pecora, perierint, tu ipse
et ego cum nostris liberis aut occidemur aut captivi ducemur.’ Ad haec maritus inquit, ‘Non ita fiet; nam sanctus
vir mihi, benedicens sudem, dixit, quod numquam hominibus aut etiam pecoribus nocebit.’ Post haec verba
mendicus, uxori consentiens, pergit, et tollens de terra veru, intra domum, quasi amens, illud secus parietem
posuit; in quo mox domesticus ejus incidens canis disperiit. Quo pereunte, rursum marita, ‘Unus,’ ait, ‘filiorum
tuorum incidet in sudem et peribit.’ Quo audito ejus verbo, maritus veru de pariete removens ad silvam reportat,
et in densioribus infixit dumis, ut putabat ubi a nullo posset animante offendi. Sed postera reversus die capream
in eo cecidisse et periisse reperit. Inde quoque illud removens, in fluvio qui Latine dici potest Nigra Dea, juxta
ripam sub aquis abscondens infixit: quod alia revisitans die, esocem in eo mirae magnitudinis transfixum et
retentum invenit; quem de flumine elevans vix solus ad domum portare poterat, veruque secum de aqua simul
reportans, extrinsecus in superiore tecti affixit loco; in quo et corvus devolatus, impetu lapsus disperiit jugulatus.
Quo facto, miser, fatuae conjugis consilio depravatus, veru tollens de tecto, assumpta securi, in plures concidens
particulas, in ignem projecit. Et post, quasi suae paupertatis amisso non mediocri solatio, remendicare, ut
meritus, coepit. Quod videlicet penuriae rerum solamen saepe superius in veru memorato dependebat, quod pro
pedicis, et retibus, et omni venationis et piscationis genere servatum posset sufficere, beati viri donatum
benedictione, quodque amissum miser plebeius, eo ditatus pro tempore, ipse cum tota familiola, sero licet,
omnibus de cetero deplanxit reliquis diebus vitae.
De lactario utre quem salacia abstulit unda et venilia iterum repraesentavit in priore loco
ALIO in tempore, beati legatus viri, Lugaidus nomine, cognomento Laitirus, ad Scotiam jussus navigare
proponens, inter navalia navis Sancti instrumenta utrem lactarium quaesitum inveniens, sub mari, congestis
super eum non parvis lapidibus, madefaciendum posuit; veniensque ad Sanctum quod de utre fecit intimavit. Qui
subridens inquit, ‘Uter, quem ut dicis sub undis posuisti, hac vice ut aestimo non te ad Hiberniam comitabitur.
Cur,’ ait, ‘non mecum in navi comitem eum habere potero?’ Sanctus, ‘Altera,’ inquit, ‘die quod res probabit
scies.’ Itaque Lugaidus mane postera die ad retrahendum de mari utrem pergit; quem tamen salacia noctu
subtraxit unda. Quo non reperto, ad Sanctum reversus tristis, flexis in terram genibus, suam confessus est
negligentiam. Cui Sanctus, illum consolatus, ait, ‘Noli frater pro fragilibus contristari rebus: uter quem salacia
sustulit unda, ad suum locum, post tuum egressum, reportabit venilia.’ Eadem die post Lugaidi de Ioua insula
emigrationem, hora transacta nona, Sanctus circumstantibus sic profatus, ait, ‘Nunc ex vobis unus ad aequor
pergat; utrem, de quo Lugaidus querebatur, et quem salacia sustulerat unda, nunc venilia retrahens, in loco unde
subtractus est repraesentavit.’ Quo Sancti audito verbo, quidam alacer juvenis ad oram cucurrit maris,
repertumque utrem, sicut praedixerat Sanctus, cursu reversus concito reportans, valde gavisus, coram Sancto,
cum omnium qui ibidem inerant admiratione, assignavit.
In his, ut saepe dictum est, binis narrationibus superius descriptis, quamlibet in parvis rebus, sude videlicet et
utre, prophetia simul et virtutis miraculum comitari cernuntur.
Nunc ad alia tendamus.
De Librano Arundineti prophetatio sancti viri
ALIO in tempore, cum vir sanctus in loua conversaretur insula, homo quidam plebeius nuper sumpto clericatus
habitu, de Scotia transnavigans, ad insulanum beati monasterium viri devenit. Quem cum alia die Sanctus in
hospitio residem hospitantem invenisset solum, primum de patria, de gente, et causa itineris, a Sancto
interrogatus; de Connachtarum regione oriundum se professus est; et ad delenda in peregrinatione peccamina
longo fatigatum itinere. Cui cum Sanctus, ut de suae poenitudinis exploraret qualitate, dura et laboriosa ante
oculos monasterialia proposuisset imperia; ipse consequenter ad Sanctum respondens, inquit, ‘Paratus sum ad
omnia quaecunque mihi jubere volueris, quamlibet durissima, quamlibet indigna.’ Quid plura? Eadem hora
omnia sua confessus peccata, leges poenitentiae, flexis in terram genibus, se impleturum promisit. Cui Sanctus,
‘Surge,’ ait, ‘et reside. Tum deinde residentem sic compellat, Septennem debebis in Ethica poenitentiam explere
terra. Ego et tu usquequo numerum expleas septennalium annorum, Deo donante, victuri sumus.’ Quibus Sancti
confortatus dictis, grates Deo agens, ad Sanctum, ‘Quid me,’ ait, ‘agere oportet de quodam meo falso juramento?
nam ego quendam in patria commanens trucidavi homuncionem; post cujus trucidationem, quasi reus in vinculis
retentus sum. Sed mihi quidam cognationalis homo ejusdem parentelae, valde opibus opulentus, subveniens, me
opportune et de vinculis vinculatum absolvit, et de morte reum eripuit. Cui post absolutionem cum firma
22

