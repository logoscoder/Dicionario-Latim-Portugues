De Erneneo filio Craseni, sancti Columbae prophetia
ALIO in tempore vir beatus, in mediterranea Hiberniae parte monasterium, quod Scotice dicitur Dair-mag,
divino fundans nutu, per aliquot demoratus menses, libuit animo visitare fratres qui in Clonoensi sancti Cerani
coenobio commanebant. Auditoque ejus accessu, universi undeque ab agellulis monasterio vicinis cum his qui
ibidem inventi sunt congregati, cum omni alacritate suum consequentes abbatem Alitherum, sancto Columbae,
quasi angelo Domini, obviam, egressi vallum monasterii, unanimes pergunt; humiliatisque in terram vultibus eo
viso, cum omni reverentia exosculatus ab eis est; hymnisque et laudibus resonantes, honorifice ad ecclesiam
perducunt; quamdamque de lignis pyramidem erga sanctum deambulantem constringentes, a quatuor viris aeque
ambulantibus supportari fecerunt: ne videlicet sanctus senior Columba ejusdem fratrum multitudinis
constipatione molestaretur. Eadem hora quidam valde despectus vultu et habitu, puer familiaris, et necdum
senioribus placens, retro, in quantum valuit se occultans, accessit, ut videlicet vel illius amphibali fimbriam, quo
vir beatus induebatur, occulte, et si fieri possit ipso nesciente et non sentiente, tangeret. Sed hoc tamen Sanctum
non latuit, nam quod corporalibus oculis retro se actum intueri non potuit, spiritalibus perspexit. Unde subito
restitit, et post se extendens manum, cervicem pueri tenet, ipsumque trahens ante faciem suam statuit.
Omnibusque qui ibidem circumstabant dicentibus, ‘Dimitte, dimitte, quare hunc infelicem et injuriosum retines
puerum?’ Sanctus e contra haec puro pectore verba depromit prophetica, ‘Sinite, fratres, sinite modo.’ Ad
puerum vero valde tremefactum dicit, ‘O fili aperi os, et porrige linguam.’ Jussus tum puer, cum ingenti tremore
aperiens os, linguam porrexit; quam Sanctus, sanctam extendens manum, diligenter benedicens, ita prophetice
profatur, dicens, ‘Hic puer quamvis vobis nunc despicabilis et valde vilis videatur, nemo tamen ipsum ob id
despiciat. Ab hac enim hora non solum vobis non displicebit, sed valde placebit; bonisque moribus, et animae
virtutibus paulatim de die in diem crescet: sapientia quoque et prudentia magis ac magis in eo ab hac die
adaugebitur, et in hac vestra congregatione grandis est futurus profectus; lingua quoque ejus salubri et doctrina et
eloquentia a Deo donabitur.’
Hic erat Erneneus, filius Craseni, postea per omnes Scotiae ecclesias famosus et valde notissimus; qui haec
omnia suprascripta verba Segineo abbati de se prophetata enarraverat, meo decessore Failbeo intentius audiente,
qui et ipse cum Segineo praesens inerat; cujus revelatione et ego ipse cognovi haec eadem quae enarravi. Sed et
multa alia iisdem diebus quibus in Clonoensi coenobio Sanctus hospitabatur, revelante prophetavit Sancto
Spiritu; hoc est, de illa, quae post dies multos ob diversitatem Paschalis festi orta est inter Scotiae ecclesias,
discordia: et de quibusdam angelicis frequentationibus sibi manifestatis, quibus quaedam intra ejusdem coenobii
septa ab angelis tunc temporis frequentabantur loca.
De adventu sancti Cainnechi, abbatis, de quo sanctus Columba prophetaliter praenuntiavit
ALIO in tempore cum in Ioua insula, die fragosae tempestatis et intolerabilis undarum magnitudinis, sedens in
domo Sanctus et fratribus praecipiens diceret, ‘Praeparate ocius hospitium, aquamque ad lavandos hospitum
pedes exhaurite;’ quidam ex ipsis frater consequenter, ‘Quis,’ ait, ‘hac die valde ventosa et nimis periculosa, licet
breve, fretum prospere transnavigare potest?’ Quo audito Sanctus sic profatur: ‘Cuidam sancto et electo homini,
qui ad nos ante vesperam perveniet, Omnipotens tranquillitatem, quamlibet in tempestate, donavit.’ Et ecce,
eadem die aliquamdiu a fratribus expectata navis in qua sanctus inerat Cainnechus juxta Sancti prophetationem
pervenit. Cui Sanctus cum fratribus obviam venit, et ab eo honorifice et hospitaliter susceptus est. Illi vero
nautae qui cum Cainnecho inerant, interrogati a fratribus de qualitate navigationis, sic retulerunt sicuti sanctus
Columba prius de tempestate et tranquillitate pariter, Deo donante, in eodem mari, et iisdem horis, mirabili
divisione praedixerat; et tempestatem eminus visam non sensisse professi sunt.
De periculo sancti Colmani episcopi, Mocusilni, in mari juxta insulam quae vocitatur Rechru
ALIA itidem die sanctus Columba, in sua commanens matrice ecclesia, repente in hanc subridens erupit vocem,
dicens: ‘Columbanus, filius Beognai, ad nos transnavigare incipiens, nunc in undosis Charybdis Brecani aestibus
valde periclitatur; ambasque ad coelum, in prora sedens, palmas elevat; turbatum quoque et tam formidabile
pelagus benedicit: quem tamen Dominus sic terret, non ut navis naufragio, in qua ipse residet, undis obruatur;
sed potius ad orandum intentius suscitetur, ut ad nos, Deo propitio, post transvadatum perveniat periculum.’
De Cormaco
ALIO quoque in tempore de Cormaco, nepote Lethani, viro utique sancto, qui tribus non minus vicibus eremum
in oceano laboriose quaesivit, nec tamen invenit, sanctus Columba ita prophetizans ait: ‘Hodie iterum Cormacus,
desertum reperire cupiens, enavigare incipit ab illa regione quae, ultra Modam fluvium sita, Eirros Domno
dicitur; nec tamen etiam hac vice quod quaerit inveniet; et non ob aliam ejus culpam nisi quod alicujus religiosi
abbatis monachum, ipso non permittente discessorem secum non recte comitari, navigio susceperit.’
De bellorum fragoribus longe commissorum beati prophetia viri
POST bellum Cule Drebene, sicut nobis traditum est, duobus transactis annis, quo tempore vir beatus de Scotia
peregrinaturus primitus enavigavit, quadam die, hoc est, eadem hora qua in Scotia commissum est bellum quod
3

