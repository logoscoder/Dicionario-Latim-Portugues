adveniunt, omniaque quae in regis munitione de Broichano, juxta Sancti vaticinium, sunt acta, enarrantes; et de
poculi confractione, et de magi correptione, et de servulae parata absolutione; hocque intulerunt, dicentes, ‘Rex
et ejus familiares nos ad te miserunt, ut nutricio ejus Broichano subvenias, mox morituro.’ Quibus auditis
legatorum verbis, Sanctus binos de comitum numero ad regem, cum lapide a se benedicto, mittit, dicens, ‘Si in
primis promiserit se Broichanus famulam liberaturum, tum deinde hic lapillus intingatur in aqua, et sic de eo
bibat, et continuo salutem recuperabit: si vero renuerit refragans absolvi servam, statim morietur.’ Duo missi,
verbo Sancti obsequentes, ad aulam deveniunt regiam, verba viri venerabilis regi enarrantes. Quibus intimatis
regi et nutricio ejus Broichano, valde expaverunt: eademque hora liberata famula sancti legatis viri assignatur,
lapis in aqua intingitur, mirumque in modum, contra naturam, lithus in aquis supernatat, quasi pomum, vel nux,
nec potuit sancti benedictio viri submergi. De quo Broichanus natante bibens lapide, statim a vicina rediit morte,
integramque carnis recuperavit salutem. Talis vero lapis, postea, in thesauris regis reconditus, multas in populo
aegritudinum sanitates, similiter in aqua natans intinctus, Domino miserante, effecit. Mirum dictu, ab his
aegrotis, quorum vitae terminus supervenerat, requisitus idem lapis nullo modo reperiri poterat. Sic et in die
obitus Brudei regis quaerebatur, nec tamen in eodem loco, ubi fuerat prius reconditus, inveniebatur.
De beati viri contra Broichanum magum refragatione, et venti contrarietate
POST supra memorata peracta, quadam die Broichanus ad sanctum proloquens virum infit, ‘Dicito mihi,
Columba, quo tempore proponis enavigare?’ Sanctus, ‘Tertia,’ ait, ‘die, Deo volente et vita comite, navigationem
proponimus incipere.’ Broichanus e contra, ‘Non poteris,’ ait; ‘nam ego ventum tibi contrarium facere,
caliginemque umbrosam superinducere possum.’ Sanctus, ‘Omnipotentia Dei,’ ait, ‘omnium dominatur, in cujus
nomine nostri omnes motus, ipso gubernante, diriguntur.’ Quid plura? Sanctus die eadem, sicut corde proposuit,
ad lacum Nesae fluminis longum multa prosequente caterva, venit. Magi vero gaudere tum coepere, magnam
videntes superinductam caliginem, et contrarium cum tempestate flatum. Nec mirum haec interdum arte
daemonum posse fieri, Deo permittente, ut etiam venti et aequora in asperius concitentur. Sic enim aliquando
daemoniorum legiones sancto Germano episcopo, de Sinu Gallico, causa humanae salutis, ad Britanniam
naviganti, medio in aequore occurrerant, et opponentes pericula procellas concitabant, coelum diemque
tenebrararum caligine obducebant. Quae tamen omnia, sancto orante Germano, dicto citius, sedata detersa
cessarunt caligine. Noster itaque Columba, videns contra se elementa concitari furentia, Christum invocat
Dominum, cymbulamque ascendens, nautis haesitantibus, ipse constantior factus velum contra ventum jubet
subrigi. Quo facto, omni inspectante turba, navigium flatus contra adversos mira vectum occurrit velocitate. Et
post haud grande intervallum venti contrarii ad itineris ministeria cum omnium admiratione revertuntur. Et sic
per totam illam diem flabris lenibus secundis flantibus, beati cymba viri optatum pervecta ad portum pulsa est.
Perpendat itaque lector quantus et qualis idem vir venerandus, in quo Deus omnipotens, talibus praescriptis
miraculorum virtutibus, coram plebe gentilica illustre suum manifestavit nomen.
De spontanea regiae munitionis portae subita apertione
ALIO in tempore, hoc est, in prima Sancti fatigatione itineris ad regem Brudeum, casu contigit ut idem rex, fastu
elatus regio, suae munitionis, superbe agens, in primo beati adventu viri, non aperiret portas. Quod ut cognovit
homo Dei, cum comitibus ad valvas portarum accedens, in primis Dominicae crucis imprimens signum, tum
deinde manum pulsans contra ostia ponit; quae continuo sponte, retro retrusis fortiter seris, cum omni celeritate
aperta sunt. Quibus statim apertis, Sanctus consequenter cum sociis intrat. Quo cognito, rex cum senatu valde
pertimescens, domum egressus, obviam cum veneratione beato pergit viro, pacificisque verbis blande admodum
compellat: et ex ea in posterum die sanctum et venerabilem virum idem regnator, suae omnibus vitae reliquis
diebus, valde magna honoravit, ut decuit, honorificentia.
De ecclesiae duorum agri rivorum simili reclusione
ALIO itidem in tempore, vir beatus, aliquantis in Scotia diebus conversatus, ad visitandos fratres qui in
monasterio Duum Ruris commanebant Rivulorum, ab eis invitatus, perrexit. Sed casu aliquo accidit ut eo ad
ecclesiam accedente, claves non reperirentur oratorii. Cum vero Sanctus de non repertis adhuc clavibus et de
obseratis foribus inter se conquirentes alios audisset, ipse ad ostium appropinquans, ‘Potens est Dominus,’ ait,
‘domum suam servis etiam sine clavibus aperire suis.’ Cum hac tum voce subito retro retrusis forti motu
pessulis, sponte aperta janua, Sanctus cum omnium admiratione ecclesiam ante omnes ingreditur, et hospitaliter
a fratribus susceptus, honorabiliter ab omnibus veneratur.
De quodam plebeio mendico cui sanctus sudem faciens ad jugulandas benedixit feras
ALIO in tempore quidam ad Sanctum plebeius venit pauperrimus, qui in ea habitabat regione quae Stagni
litoribus Aporici est contermina. Huic ergo miserabili viro, qui unde maritam et parvulos cibaret non habebat, vir
beatus petenti, miseratus, ut potuit, quandam largitus eleemosynam, ait, ‘Miselle humuncio, tolle de silva
contulum vicina, et ad me ocyus defer.’ Obsecundans miser, juxta Sancti jussionem, detulit materiam; quam
Sanctus excipiens in veru exacuit; quodque propria exacuminans manu, benedicens, et illi assignans inopi dixit,
21

