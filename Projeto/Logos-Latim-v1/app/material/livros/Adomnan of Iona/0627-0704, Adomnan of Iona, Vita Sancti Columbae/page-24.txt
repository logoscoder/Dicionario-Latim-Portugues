somno mortis evigilabis.’ Qui, a Sancto accepta non mediocri consolatione, valde laetatus est, et Sancti
benedictione ditatus, in pace perrexit.
Quae Sancti de eodem viro verax postea est adimpleta prophetatio. Nam cum per multos annales cyclos in
monasterio Campi Lunge post sancti Columbae de mundo transitum, obedienter Domino deserviret, monachus,
pro quadam monasteriali utilitate ad Scotiam missus, valde senex, statim ut de navi descendit, pergens per
Campum Breg, ad monasterium devenit Roborei Campi ibidemque, hospes receptus hospitio, quadam molestatus
infirmitate, septima aegrotationis die in pace ad Dominum perrexit, et inter sancti Columbae electos humatus est
monachos, secundum ejus vaticinium, in vitam resurrecturus aeternam.
Has de Librano Arundineti sancti veridicas Columbae vaticinationes scripsisse sufficiat. Qui videlicet Libranus
ideo Arundineti est vocitatus, quia in arundineto multis annis arundines colligendo laboraverat.
De quadam muliercula magnas et valde difficiliores parturitionis, ut Evae filia, tortiones passa
QUADAM die, Sanctus in Ioua commanens insula, a lectione surgit, et subridens dicit, ‘Nunc ad oratorium mihi
properandum, ut pro quadam misellula Dominum deprecer femina, quae nunc in Hibernia nomen hujus
inclamitans commemorat Columbae, in magnis parturitionis difficillimae torta punitionibus, et ideo per me a
Domino de angustia absolutionem dari sibi sperat, quia et mihi est cognationalis, de meae matris parentela
genitorem habens progenitum.’ Haec dicens Sanctus, illius mulierculae motus miseratione, ad ecclesiam currit,
flexisque genibus pro ea Christum de homine natum exorat. Et post precationem oratorium egressus, ad fratres
profatur occurrentes, inquiens, ‘Nunc propitius Dominus Iesus, de muliere progenitus, opportune miserae
subveniens, eam de angustiis liberavit, et prospere prolem peperit; nec hac morietur vice.’ Eadem hora, sicuti
Sanctus prophetizavit, misella femina, nomen ejus invocans, absoluta salutem recuperavit. Ita ab aliquibus postea
de Scotia, et de eadem regione ubi mulier inhabitabat, transmeantibus, intimatum est.
De quodam Lugneo guberneta, cognomento Tudida, quem sua conjux odio habuerat deformem; qui in Rechrea
commorabatur insula
ALIO in tempore, cum vir sanctus in Rechrea hospitaretur insula, quidam plebeius ad eum veniens, de sua
querebatur uxore, quae, ut ipse dicebat, odio habens, eum ad maritalem nullo modo admittebat concubitum
accedere. Quibus auditis, Sanctus, maritam advocans, in quantum potuit, eam hac de causa corripere coepit,
inquiens, ‘Quare, mulier, tuam a te carnem abdicare conaris, Domino dicente, ‘Erunt duo in carne una?’ itaque
caro tui conjugis tua caro est.’ Quae respondens, ‘Omnia,’ inquit, ‘quaecunque mihi praeceperis, sum parata,
quamlibet sint valde laboriosa, adimplere, excepto uno, ut me nullo compellas modo in uno lecto dormire cum
Lugneo. Omnem domus curam exercere non recuso, aut, si jubeas, etiam maria transire, et in aliquo puellarum
monasterio permanere.’ Sanctus tum ait, ‘Non potest recte fieri quod dicis, nam adhuc viro vivente alligata es a
lege viri. Quos enim Deus licite conjunxit nefas est separari.’ Et his dictis, consequenter intulit, ‘Hac in die tres,
hoc est, ego et maritus, cum conjuge, jejunantes Dominum precemur.’ Illa dehinc, ‘Scio,’ ait, ‘quia tibi
impossibile non erit ut ea quae vel difficilia, vel etiam impossibilia videntur, a Deo impetrata donentur.’ Quid
plura? Marita eadem die cum Sancto jejunare consentit, et maritus similiter: nocteque subsequente Sanctus
insomnis pro eis deprecatus est; posteraque die Sanctus maritam praesente sic compellat marito, ‘O femina, si, ut
hesterna dicebas die, parata hodie es ad feminarum emigrare monasteriolum?’ Illa, ‘Nunc,’ inquit, ‘cognovi quia
tua Deo de me est audita oratio; nam quem heri oderam, hodie amo; cor enim meum hac nocte praeterita, quo
modo ignoro, in me immutatum est odio in amorem.’ Quid moramur? ab eadem die usque ad diem obitus, anima
ejusdem maritae indissociabiliter in amore conglutinata est mariti, ut illa maritalis concubitus debita, quae prius
reddere renuebat, nullo modo deinceps recusaret.
De navigatione Cormaci nepotis Lethani prophetatio beati viri
ALIO in tempore Cormacus, Christi miles, de quo in primo hujus opusculi libello breviter aliqua
commemoravimus pauca, etiam secunda vice conatus est eremum in oceano quaerere. Qui postquam a terris per
infinitum oceanum plenis enavigavit velis, iisdem diebus sanctus Columba, cum ultra Dorsum moraretur
Britanniae, Brudeo regi, praesente Orcadum regulo, commendavit dicens, ‘Aliqui ex nostris nuper emigraverunt,
desertum in pelago intransmeabili invenire optantes; qui si forte post longos circuitus Orcadas devenerint
insulas, huic regulo, cujus obsides in manu tua sunt diligenter commenda, ne aliquid adversi intra terminos ejus
contra eos fiat.’ Hoc vero Sanctus ita dicebat, quia in spiritu praecognovit quod post aliquot menses idem
Cormacus esset ad Orcadas venturus. Quod ita postea evenit; et propter supradictam sancti viri
commendationem, de morte in Orcadibus liberatus est vicina. Post aliquantum paucorum intervallum mensium,
cum Sanctus in Ioua commoraretur insula, quadam die coram eo ejusdem Cormaci mentio ab aliquibus subito
oboritur sermocinantibus, et taliter dicentibus, ‘Quomodo Cormaci navigatio, prosperane an non, provenit, adhuc
nescitur.’ Quo audito verbo, Sanctus hac profatur voce dicens, ‘Cormacum de quo nunc loquimini hodie mox
pervenientem videbitis.’ Et post quasi unius horae interventum, mirum dictu, et ecce inopinato Cormacus
superveniens, oratorium cum omnium admiratione et gratiarum ingreditur actione. Et quia de hujus Cormaci
24

