recedente, Sanctus percunctatur dicens, ‘Quod fratri ferrum benedixi?’ Diormitius, pius ejus ministrator,
‘Pugionem,’ ait, ‘ad jugulandos tauros vel boves benedixisti.’ Qui e contra respondens infit, ‘Ferrum quod
benedixi, confido in Domino meo, quia nec homini nec pecori nocebit.’ Quod Sancti firmissimum eadem hora
comprobatum est verbum. Nam idem frater, vallum egressus monasterii, bovem jugulare volens, tribus firmis
vicibus, et forti impulsione conatus, nec tamen potuit etiam ejus transfigere pellem. Quod monachi scientes
experti, ejusdem pugionis ferrum, ignis resolutum calore, per omnia monasterii ferramenta liquefactum
diviserunt illinitum; nec postea ullam potuere carnem vulnerare, illius Sancti manente benedictionis fortitudine.
De Diormitii Aegrotantis Sanitate
ALIO in tempore, Diormitius, Sancti pius minister, usque ad mortem aegrotavit: ad quem, in extremis
constitutum, Sanctus visitans accessit; Christique invocato nomine, infirmi ad lectulum stans, et pro eo exorans,
dixit, ‘Exorabilis mihi fias precor, Domine mi, et animam mei ministratoris pii de hujus carnis habitaculo, me
non auferas superstite.’ Et hoc dicto aliquantisper conticuit. Tum proinde hanc de sacro ore profert vocem,
dicens, ‘Hic meus non solum hac vice nunc non morietur puer, sed etiam post meum annis vivet multis obitum.’
Cujus haec exoratio est exaudita: nam Diormitius, statim post Sancti exaudibilem precem, plenam recuperavit
salutem; per multos quoque annos post Sancti ad Dominum emigrationem supervixit.
De Finteni filii Aido in extremis positi sanitate
ALIO quoque in tempore, Sanctus quum trans Britannicum iter ageret Dorsum, quidam juvenis, unus comitum,
subita molestatus aegrimonia, ad extrema usque perductus est, nomine Fintenus: pro quo commilitones Sanctum
maesti rogitant ut oraret. Qui statim, eis compatiens, sanctas cum intenta oratione expandit ad coelum manus,
aegrotumque benedicens, ait, ‘Hic, pro quo interpellatis, juvenculus vita vivet longa; et post omnium nostrum qui
hic adsumus exitum superstes remanebit, in bona moriturus senecta.’ Quod beati viri vaticinium plene per omnia
expletum est: nam idem juvenis, illius postea monasterii fundator, quod dicitur Kailli-au-inde, in bona senectute
praesentem terminavit vitam.
De puero quem mortuum vir venerandus in Christi Domini nomine suscitavit
ILLO in tempore, quo sanctus Columba in Pictorum provincia per aliquot demorabatur dies, quidam cum tota
plebeius familia verbum vitae per interpretatorem sancto praedicante viro, audiens credidit, credensque
baptizatus est, maritus cum marita liberisque et familiaribus. Et post aliquantulum diecularum intervallum
paucarum unus filiorum patrisfamilias, gravi correptus aegritudine, usque ad confinia mortis et vitae perductus
est. Quem cum magi morientem vidissent, parentibus cum magna exprobratione coeperunt illudere, suosque,
quasi fortiores, magnificare deos, Christianorum vero, tanquam infirmiori, Deo derogare. Quae omnia cum beato
intimarentur viro, zelo suscitatus Dei, ad domum cum suis comitibus amici pergit plebeii, ubi parentes nuper
defunctae prolis maestas celebrabant exequias. Quos Sanctus valde tristificatos videns, confirmans dictis
compellat consolatoriis, ut nullo modo de divina omnipotentia dubitarent. Consequenterque percunctatur, dicens,
‘In quo hospitiolo corpus defuncti jacet pueri?’ Pater tum orbatus Sanctum sub maestum deducit culmen, qui
statim, omnem foris exclusam relinquens catervam, solus maestificatum intrat habitaculum, ubi illico, flexis
genibus, faciem ubertim lacrymis irrigans, Christum precatur Dominum; et post ingeniculationem surgens,
oculos convertit ad mortuum, dicens, ‘In nomine Domini Jesu Christi resuscitare, et sta super pedes tuos.’ Cum
hac Sancti honorabili voce anima ad corpus rediit, defunctusque apertis revixit oculis, cujus manum tenens
apostolicus homo erexit, et in statione stabiliens, secum domum egressus deducit, et parentibus redivivum
assignavit. Clamor tum populi attollitur, plangor in laetationem convertitur, Deus Christianorum glorificatur.
Hoc noster Columba cum Elia et Eliseo prophetis habeat sibi commune virtutis miraculum; et cum Petro et Paulo
et Ioanne apostolis partem honoris similem in defunctorum resuscitatione; et inter utrosque, hoc est, prophetarum
et apostolorum coetus, honorificam coelestis patriae sedem homo propheticus et apostolicus aeternalem cum
Christo, qui regnat cum Patre in unitate Spiritus Sancti per omnia saecula saeculorum.
De Broichano mago ob ancillae retentionem infirmato, et pro ejus liberatione sanato
EODEM in tempore, vir venerandus quandam a Broichano mago Scoticam postulavit servam humanitatis
miseratione liberandam: quam cum ille duro valde et stolido retentaret animo, Sanctus ad eum locutus, ‘hoc
profatur modo, Scito, Broichane, scito quia si mihi hanc peregrinam liberare captivam nolueris, priusquam de
hac revertar provincia, citius morieris.’ Et hoc coram Brudeo rege dicens, domum egressus regiam, ad Nesam
venit fluvium, de quo videlicet fluvio lapidem attollens candidum, ad comites, ‘Signate,’ ait, ‘hunc candidum
lapidem, per quem Dominus in hoc gentili populo multas aegrotorum perficiet sanitates.’ Et hoc effatus verbum
consequenter intulit, inquiens, ‘Nunc Broichanus fortiter concussus est, nam angelus de coelo missus, graviter
illum percutiens, vitream in manu ejus, de qua bibebat, confregit in multa biberam fragmenta; ipsum vero
anhelantem aegra reliquit suspiria, morti vicinum. Hoc in loco paululum expectemus binos regis nuncios, ad nos
celeriter missos, ut Broichano morienti citius subveniamus: nunc Broichanus, formidabiliter correptus,
ancillulam liberare est paratus.’ Adhuc Sancto haec loquente verba, ecce, sicut praedixit, duo a rege missi equites
20

