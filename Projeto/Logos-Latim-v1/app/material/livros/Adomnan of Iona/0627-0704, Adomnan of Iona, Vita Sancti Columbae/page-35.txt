efficientia virtutum; quanta et quam frequens eum divini luminis claritudo in carne mortali adhuc commorantem
circumfulserit; quae, etiam post egressum animae de tabernaculo corporis almissimae, sicuti quibusdam electis
ostensum habetur compertum, locum in quo ipsius sancta pausant ossa usque hodie eadem coelestis claritas
frequentare non cessat, et sanctorum frequens visitatio angelorum. Et haec etiam eidem beatae memoriae viro a
Deo non mediocris est collata gratia, qua nomen ejus non tantum per totam nostram Scotiam, et omnium totius
orbis insularum maximam Britanniam, clare divulgari promeruit, in hac parva et extrema oceani Britannici
commoratus insula; sed etiam ad trigonam usque Hispaniam, et Gallias, et ultra Alpes Peninas Italiam sitam
pervenire, ipsam quoque Romanam civitatem, quae caput est omnium civitatum. Tantus et talis honor noscibilis
eidem Sancto inter ceterae divinae donationis munera condonatus scitur a Deo, qui se diligentes amat, et eos qui
eum sapidis magnificant laudibus magis ac magis glorificans, immensis sublimat honoribus, qui est benedictus in
saecula. Amen.
Obsecro eos quicunque voluerint hos describere libellos, immo potius adjuro per Christum, judicem saeculorum,
ut postquam diligenter descripserint, conferant, et emendent cum omni diligentia, ad exemplar unde caraxerunt,
et hanc quoque adjurationem hoc in loco subscribant. Quicunque hos virtutum libellos Columbae legerit, pro me
Dorbbeneo Dominum deprecetur, ut vitam post mortem aeternam possideam.

35

