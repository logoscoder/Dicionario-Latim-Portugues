baptizemus.’ Et, haec dicens, sanctus senex in quantum potuit comites festinus praecedebat, donec in illum
devenit agrum qui Airchart-dan nuncupatur: ibidemque quidam repertus senex, Emchatus nomine, audiens a
Sancto verbum Dei praedicatum, et credens, baptizatus est, et continuo, laetus et securus, cum angelis
obviantibus ei, ad Dominum commigravit. Sed et filius ejus Virolecus credens cum tota domo est baptizatus.
De angelo domini, qui alicui fratri lapso de monasterii culmine rotundi in roboreti campo opportune tam cito
subvenerat
ALIO in tempore, vir sanctus, dum in turguriolo suo scribens sederet, subito ejus immutata facies, et hanc puro
de pectore promit vocem, dicens, ‘Auxiliare, auxiliare.’ Duo vero fratres ad januam stantes, videlicet Colgu,
filius Cellachi, et Lugneus Mocublai, causam talis subitae interrogant vocis. Quibus vir venerabilis hoc dedit
responsum, inquiens, ‘Angelo Domini, qui nunc inter vos stabat, jussi ut aliqui ex fratribus de summo culmine
magnae domus lapso tam cito subveniret, quae his in diebus in Roboreti Campo fabricatur.’ Hocque
consequenter Sanctus intulit famen inquiens, ‘Valde admirabilis et pene indicibilis est angelici volatus pernicitas,
fulgureae, ut aestimo, celeritati parilis. Nam ille coelicola, qui hinc a nobis nunc, illo viro labi incipiente,
avolavit, quasi in ictu oculi, priusquam terram tangeret, subveniens, eum sublevavit; nec ullam fracturam aut
laesuram ille qui cecidit sentire potuit. Quam stupenda, inquam, haec velocissima et opportuna subventio, quae,
dicto citius, tantis maris et terrae interjacentibus spatiis, tam celerrime effeci potuit.’
De angelorum multitudine sanctorum visa ad beati condictum viri de coelo descendentium
ALIO itidem in tempore, quadam die, vir beatus in Ioua conversans insula, fratribus congregatis, cum ingenti
animadversione, denunciavit, ad eos dicens, ‘Hodie in occidentalem nostrae campulum insulae solus exire cupio;
nemo itaque ex vobis me sequatur.’ Quibus obsecundantibus, solus quidem, ut voluit, egreditur. Sed frater
quidam, callidus explorator, alia means via, in cujusdam monticelli cacumine, qui eidem supereminet campulo,
se occulte collocat; videlicet illius causam solitariae beati egressionis viri explorare cupiens. Quem cum idem
explorator de monticelli vertice, in quodam illius campuli colliculo stantem, et expansis ad coelum manibus
orantem, oculosque ad coelum elevantem conspiceret, mirum dictu, et ecce subito res miranda apparuit, quam
idem supra memoratus homo, ut aestimo, non sine permissione Dei, de propioris monticelli loco, oculis etiam
corporalibus aspexerat, ut nomen Sancti et ejus honorificentia, quamvis ipso nolente, ob hanc manifestatam
visionem postea magis in populis devulgaretur. Nam sancti angeli, coelestis patriae cives, mira advolantes
subitatione, sanctum virum orantem circumstare coeperunt, albatis induti vestibus; et post aliquam cum beato
sermocinationem viro, illa coelestis caterva, quasi se exploratam sentiens, ad summa citius repedavit coelorum.
Beatus et ipse vir, post angelicum condictum, reversus ad monasterium, iterum collectis fratribus, cum quadam
non mediocri objurgatione inquirit quis de illis esset transgressionis obnoxius. Quibus consequenter se nescisse
protestantibus, ille, conscius sui inexcusabilis transgressus, ultra non sustinens delictum celare suum, flexis
genibus, in medio fratrum choro, coram Sancto, veniam supplex precatur. Quem Sanctus seorsum ducens,
ingeniculanti cum grandi commendat comminatione, ut nulli hominum de illa angelica visione in diebus ejusdem
beati viri aliquid etiam parvum occultum aperiret. Post egressum vero de corpore sancti viri illam coelestis
coetus apparitionem fratribus cum grandi intimavit protestatione. Unde hodieque et locus illius angelici condicti
rem in eo gestam suo proprio protestatur vocabulo, qui Latine potest dici Colliculus Angelorum, Scotice vero
Cnoc Angel. Hinc itaque animadvertendum est, et non negligenter perscrutandum, quantae et quales ad beatum
virum, in hyemalibus plerumque noctibus, insomnem, et in locis remotioribus, aliis quiescentibus, orantem,
angelicae fuerint et suaves frequentationes, qua nullo modo venire in hominum notitiam potuere: quae procul
dubio valde numerosae fuerunt; si etiam quaedam ex ipsis quoquo modo ab hominibus, vel in die vel noctu
explorari potuerint; quae absque dubitatione paucae admodum ad earum comparationem angelicarum
frequentationum, quae videlicet a nemine sciri poterant. Hoc idem similiter et de quibusdam luminosis
manifestationibus annotandum, quae a paucis exploratae, inferius caraxabuntur.
De columna luminosa sancti viri de vertice ardere visa
ALIO in tempore, quatuor, ad sanctum visitandum Columbam, monasteriorem sancti fundatores de Scotia
transmeantes, in Hinba eum invenerunt insula; quorum illustrium vocabula Comgellus Mocu Airidi, Cainnechus
Mocu Dalon, Brendenus Mocu Alti, Cormacus Nepos Leathain. Hi uno eodemque consensu elegerunt ut sanctus
Columba coram ipsis in ecclesia sacra Eucharistiae consecraret mysteria. Qui, eorum obsecundans jussioni,
simul cum eis, die Dominica ex more, post Evangelii lectionem, ecclesiam ingreditur ibidemque, dum missarum
sollemnia celebrarentur, sanctus Brendenus Mocu Alti, sicut post Comgello et Cainnecho intimavit, quendam
criniosum igneum globum, et valde luminosum, de vertice sancti Columbae, ante altare stantis, et sacram
oblationem consecrantis, tamdiu ardentem, et instar alicujus columnae sursum ascendentem, vidit, donec eadem
perficerentur sacrosancta ministeria.
De Spiritus sancti descensione sive visitatione quae in eadem insula, tribus continuis diebus, totidemque
noctibus, super venerabilem mansit virum
30

