HIC TERTIUS LIBER ORDITUR, DE ANGELICIS VISIONIBUS
IN Primo ex his tribus libellis libro, ut superius commemoratum est, de Propheticis Revelationibus quaedam
breviter succincteque, Domino navante, descripta sunt. In Secundo superiore, de Virtutum Miraculis, quae per
beatum declarata sunt virum, et quae, ut saepe dictum est, plerumque prophetationis comitatur gratia. In hoc vero
Tertio, de Angelicis Apparitionibus, quae vel aliis de beato viro, vel ipsi de aliis, revelatae sunt; et de his, quae
utroque, quamlibet disparili modo, hoc est, ipsi proprie et plenius, aliis vero improprie, et ex quadam parte, sunt
manifestatae, hoc est extrinsecus et explorative, in iisdem tamen, vel angelorum vel coelestis visionibus lucis:
quae utique talium discrepantiae visionum suis caraxatae locis inferius clarebunt. Sed nunc, ut a primordiis beati
nativitatis viri easdem describere angelicas apparitiones incipiamus:
ANGELUS Domini in somnis genitrici venerabilis viri quadam nocte inter conceptum ejus et partum apparuit,
eique quasi quoddam mirae pulchritudinis peplum adsistens detulit; in quo veluti universorum decorosi colores
florum depicti videbantur; quodque post aliquod breve intervallum ejus de manibus reposcens abstulit;
elevansque et expandens in aere dimisit vacuo. Illa vero de illo tristificata sublato, sic ad illum venerandi habitus
virum, ‘Cur a me,’ ait, ‘hoc laetificum tam cito abstrahis pallium?’ Ille consequenter, ‘Idcirco,’ inquit, ‘quia hoc
sagum alicujus est tam magnifici honoris, apud te diutius retinere non poteris.’ His dictis, supra memoratum
peplum mulier paulatim a se elongari volando videbat, camporumque latitudinem in majus crescendo excedere,
montesque et saltus majore sui mensura superare; vocemque hujuscemodi subsecutam audierat, ‘Mulier noles
tristificari, viro enim cui matrimoniali es juncta foedere talem filium editura es floridum, qui quasi unus
prophetarum Dei inter ipsos connumerabitur, innumerabiliumque animarum dux ad coelestem a Deo patriam est
praedestinatus.’ In hac audita voce mulier expergiscitur.
De radio luminoso super dormientis ipsius pueri faciem viso
ALIA in nocte, ejusdem beati pueri nutritor, spectabilis vitae vir, presbyter Cruithnechanus, post missam ab
ecclesia ad hospitiolum revertens, totam invenit domum suam clara irradiatam luce; globum quippe igneum
super pueruli dormientis faciem stantem vidit. Quo viso statim intremuit, et prostrato in terram vultu valde
miratus, Spiritus Sancti gratiam super sum intellexit alumnum coelitus effusam.
De angelorum apparitione sanctorum quos sanctus Brendenus beati comites viri per campum viderat
commeantes
POST namque multorum intervalla temporum, cum a quodam synodo pro quibusdam veniabilibus et tam
excusabilibus causis, non recte, ut post in fine claruit, sanctus excommunicaretur Columba, ad eandem contra
ipsum collectam venit congregationem. Quem cum eminus appropinquantem sanctus vidisset Brendenus; illius
monasterii fundator quod Scotice Birra nuncupatur, citius surgit, et inclinata facie, eum veneratus exosculatur.
Quem cum aliqui illius seniores coetus seorsim ceteris redarguerent semotis, dicentes, ‘Quare coram
excommunicato surgere et eum exosculari non renueris?’ taliter ad eos inquiens, ‘Si vos,’ ait, ‘videritis ea quae
mihi Dominus hac in die de hoc suo, quem dehonoratis, electo manifestare non dedignatus est, nunquam
excommunicassetis quem Deus non solum, secundum vestram non rectam sententiam, nullo excommunicat
modo, sed etiam magis ac magis magnificat.’ Illi e contra, ‘Quomodo,’ aiunt, ‘ut dicis, ipsum glorificat Deus,
quem nos non sine causa excommunicavimus, scire cupimus?’ ‘Ignicomam et valde luminosam,’ ait Brendenus,
‘columnam vidi eundem quem vos despicitis antecedentem Dei hominem. Angelos quoque sanctos per campum
ejus itineris comites. Hunc itaque spernere non audeo quem populorum ducem ad vitam a Deo praeordinatum
video.’ His ab eo dictis, non tantum, ultra Sanctum excommunicare non ausi, cessarunt, sed etiam valde venerati
honorarunt. Hoc tamen factum est hi Teilte.
De angelo Domini quem sanctus Finnio beati viri socium itineris vidit
ALIO in tempore, vir sanctus venerandum episcopum Finnionem, suum videlicet magistrum, juvenis senem,
adiit; quem cum sanctus Finnio ad se appropinquantem vidisset, angelum Domini pariter ejus comitem itineris
vidit: et, ut nobis ab expertis traditur, quibusdam astantibus intimavit fratribus, inquiens, ‘Ecce nunc videatis
sanctum advenientem Columbam, qui sui commeatus meruit habere socium angelum coelicolam.’ Iisdem diebus
Sanctus cum duodecim commilitonibus discipulis ad Britanniam transnavigavit.
De angelo Domini qui ad sanctum Columbam in Hinba commorantem insula per visum apparuit, missus ut
Aidanum in regem ordinaret
ALIO in tempore, cum vir praedicabilis in Hinba commoraretur insula, quadam nocte in extasi mentis angelum
Domini ad se missum vidit, qui in manu vitreum ordinationis regum habebat librum: quem cum vir venerandus
de manu angeli accepisset, ab eo jussus, legere coepit. Qui cum secundum quod ei in libro erat commendatum
Aidanum in regem ordinare recusaret, quia magis Iogenanum fratrem ejus diligeret, subito angelus, extendens
manum, Sanctum percussit flagello, cujus livorosum in ejus latere vestigium omnibus suae diebus permansit
27

