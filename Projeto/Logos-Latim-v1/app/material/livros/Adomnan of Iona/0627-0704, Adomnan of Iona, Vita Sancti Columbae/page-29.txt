est. Nam cum multi in ceteris ejusdem insulae monasteriis eodem morbo morerentur, nemo, nisi unus de quo
Sanctus dixit, apud Baitheneum in sua est mortuus congregatione.
De angelorum apparitione quos vir Dei viderat alicujus animam, nomine Columbi, fabri ferrarii, Coilrigini
cognomento, ad coelos evehere
QUIDAM faber ferrarius in mediterranea Scotiae habitabat parte, eleemosynarum operibus satis intentus, et
ceteris justiciae actibus plenus. Hic, cum ad extrema in bona senectute perduceretur, supra memoratus Columbus
cognominatus Coilriginus, eadem hora qua de corpore eductus est, sanctus Columba in Ioua commanens insula,
paucis quibusdam se circumstantibus, sic profatus, senioribus, ‘Columbus Coilriginus,’ ait, ‘faber ferrarius, non
incassum laboravit, qui de propria manuum laboratione suarum praemia, emax, felix, comparuit aeterna. Ecce
enim, nunc anima ejus a sanctis vehitur angelis ad coelestis patriae gaudia. Nam quodcunque de suae artis
negotiatione acquirere potuit, in egenorum eleemosynas expendit.’
De angelorum simili visione, quos vir beatus aspexerat alicujus bene moratae feminae animam ad coelum ferre
ALIO itidem in tempore, vir sanctus in loua conversans insula, quadam die, subito oculos ad coelum dirigens,
haec profatus est verba, ‘Felix mulier, felix bene morata, cujus animam nunc angeli Dei ad paradisum evehunt.’
Erat autem quidam religiosus frater, Genereus nomine, Saxo, pistor, opus pistorium exercens, qui hoc audierat
verbum ex ore Sancti prolatum. Eademque die mensis, eodem terminato anno, Sanctus eidem Genero, Saxoni,
‘Miram rem video,’ ait; ‘ecce, mulier de qua, te praesente, praeterito dixeram anno, nunc mariti sui religiosi
cujusdam plebeii in aere obviat animae, et cum sanctis angelis contra aemulas pro ea belligerat potestates:
quorum adminiculo, ejusdem homuncionis justitia suffragante, a daemonum belligerationibus erepta, ad aeternae
refrigerationis locum anima ipsius est perducta.’
De angelorum apparitione sanctorum, quos sanctus Columba obvios in transitu viderat beati Brendeni animae,
illius monasterii fundatoris quod scotice Birra nuncupatur
ALIA itidem die, dum vir venerandus in Ioua conversaretur insula, mane primo suum advocat saepe memoratum
ministratorem Diormitium nomine, eique praecipit, inquiens, ‘Sacra celeriter Eucharistiae ministeria
praeparentur. Hodie enim natalis beati Brendeni dies.’ ‘Quare,’ ait minister, ‘talia missarum solemnia hodierna
praeparari praecipis? nullus enim ad nos de Scotia sancti illius viri obitus pervenit nuncius.’ ‘Vade tum,’ ait
Sanctus, ‘meae obsecundare jussioni debes. Hac enim nocte praeterita vidi subito apertum coelum,
angelorumque choros sancti Brendeni animae obvios descendere: quorum luminosa et incomparabili claritudine
totus eadem hora illustratus est mundi orbis.’
De angelorum visione sanctorum, qui sancti Columbani episcopi, mocu Loigse, animam ad coelum evexerant
QUADAM itidem die, dum fratres, se calceantes, mane ad diversa monasterii opera ire praepararent, Sanctus e
contra ea die otiari praecipit, sacraeque oblationis obsequia praeparari, et aliquam, quasi in Dominico, prandioli
adjectionem fieri. ‘Meque,’ ait, ‘hodie, quamlibet indignus sim, ob venerationem illius animae quae hac in nocte
inter sanctos angelorum choros vecta, ultra siderea coelorum spatia ad paradisum ascendit, sacra oportet
Eucharistiae celebrare mysteria.’ Et his dictis fratres obsequuntur, et, juxta Sancti jussionem, eadem ociantur die:
praeparatisque sacris, ad ecclesiam, ministeriis, quasi die solenni albati cum Sancto pergunt. Sed forte, dum inter
talia cum modulatione officia illa consueta decantaretur deprecatio, in qua sancti Martini commemoratur nomen,
subito Sanctus ad cantores, ejusdem onomatis ad locum pervenientes, ‘Hodie,’ ait, ‘pro sancto Columbano
episcopo decantare debetis.’ Tunc omnes qui inerant fratres intellexere quod Columbanus, episcopus Lagenensis,
carus Columbae amicus, ad Dominum emigraverit. Et post alicujus temporis intervallum, aliqui de Lagenica
commeantes provincia ea nocte eundem obiisse nunciant episcopum qua Sancto ita revelatum est.
De angelorum apparitione qui obviam animabus sancti monachorum Comgelli descenderant
ALIO in tempore, vir venerandus, cum in Ioua conversaretur insula, quadam subitatione incitatus, signo
personante, collectis fratribus, ‘Nunc,’ ait, ‘oratione monachis abbatis Comgelli auxiliemur, hac in hora in
Stagno demersis Vituli; ecce enim hoc momento in aere contra adversarias belligerant potestates, animam
alicujus hospitis simul cum eis demersi eripere conantes.’ Tum post lacrymosam et intentam orationem, cito ante
altarium surgens, inter fratres pariter in oratione prostratos, laetificato vultu, ‘Christo,’ ait, ‘gratias agite, nunc
enim sancti angeli, sancti obviantes animabus, et ipsum hospitem, ereptum a daemonum belligerationibus, quasi
victoriales liberarunt belligeratores.’
De angelorum manifestatione alicujus Emchathi animae obviantum
ALIO in tempore, vir sanctus, ultra Britanniae Dorsum iter agens, secus Nisae fluminis lacum, subito inspiratus
Spiritu Sancto, ad fratres pariter commeantes, ‘Properemus,’ ait, ‘sanctis obviam angelis, qui de summis coeli
regionibus ad praeferendam alicujus gentilici animam emissi, nos illuc usque pervenientes expectant, ut ipsum,
naturale bonum per totam vitam usque ad extremam senectutem conservantem, priusquam moriatur, opportune
29

