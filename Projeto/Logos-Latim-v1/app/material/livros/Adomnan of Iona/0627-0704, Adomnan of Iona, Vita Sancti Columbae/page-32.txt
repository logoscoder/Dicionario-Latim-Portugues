lacrymosam ante exitum agas poenitudinem, et a Deo misericordiam consequaris.’ Quae omnia, secundum
verbum beati viri, ita ei postea contigerunt, sicuti de eo prophetata sunt.
De alia angelorum sancto manifestata viro apparitione; quos sanctae ejus animae obviare incipientes quasi mox
de corpore viderat migraturae
ALIO in tempore, dum vir beatus in Ioua commaneret insula, quadam die sancta facies ejus subita mirifica et
laetifica hilaritate effloruit, oculosque ad coelum elevans, incomparabili repletus gaudio, valde laetificabatur.
Tum post modicum alicujus momentioli intervallum, illa sapida et suavis laetificatio in maestam convertitur
tristificationem. Duo vero viri, qui eadem hora ejus turgurioli ad januam stabant, quod in eminentiore loco erat
fabricatum, et ipsi cum eo valde tristificati, quorum unus Lugneus erat Mocublai, alter vero Pilu nuncupabatur,
Saxo, causam ipsius subitae laetationis inquirunt, et illius subsequentis maestitiae. Ad quos Sanctus sie profatur,
‘Ite in pace, nec illius laetaminis causam, nec etiam tristificationis, a me nunc inquiratis manifestari.’ Quo audito,
illacrymati, ingeniculantes, prostratis in terra vultibus, suppliciter rogant, scire volentes aliquid de illa re quae
hora eadem Sancto erat revelata. Quos valde tristificatos videns, ‘Quia vos,’ ait, ‘amo, tristificari nolo.
Promittere prius debetis ne ulli hominum sacramentum quod inquiritis in vita mea prodatis.’ Qui continuo,
secundum ejus commendationem, prompte promiserunt. Et post talem promissionem vir venerandus sic ad eos
proloquitur, ‘Usque in hunc,’ inquiens, ‘praesentem diem, meae in Britannia peregrinationis terdeni completi
sunt anni. Interea multis ante diebus a Domino meo devote postulavi, ut in fine tricesimi hujus praesentis anni
me de meo absolveret incolatu, et ad coelestem patriam illico advocaret. Et haec fuit mei causa laetaminis, de
qua vos me maesti interrogatis. Angelos enim sanctos de excelso vidi missos throno ad meam de carne animam
obvios educendam. Sed ecce nunc, subito retardati, ultra nostrae fretum insulae stant in rupe, scilicet volentes ad
me de corpore advocandum appropiare. Sed propius accedere non permittuntur, mox ad coelorum summa
repedaturi; quia Dominus quod mihi totis viribus roganti donavit, ut hac in die ad ipsum de mundo transirem,
multarum magis ecclesiarum pro me orationes exaudiens, dicto citius immutavit. Quibus scilicet ecclesiis
exorantibus sic a Domino donatum est, ut, quamlibet contra meam voluntatem, quatuor ab hac die mihi in carne
manenti superaddantur anni. Haec talis mihi maesta retardatio hodiernae tristificationis non immerito causa fuit.
Quibus videlicet quatuor futuris, Deo propitio, terminatis in hac vita annis, subita emigratione, nulla praecedente
corporis molestia, cum sanctis mihi obviaturis illo in tempore angelis, ad Dominum laetus emigrabo.’ Secundum
haec verba, vir venerabilis, quae non sine magno gemitu et maerore, ut traditur, necnon et ingenti lacrimabilitate,
prolocutus est, quatuor postea annis in carne mansit.
De transitu ad dominum sancti nostri patroni Columbae
ANNORUM supra quatuor memoratorum termino jam appropinquante, post quorum completionem, finem
praesentis vitae veridicus praesagator sibi futurum fore multo ante praesciebat tempore, quadam die, mense
Maio, sicut in priore secundo scripsimus libro, ad visitandos operarios fratres senex senio fessus, plaustro vectus,
pergit. Ad quos, in occidua insulae Iouae laborantes parte, sic ea die exorsus est loqui, dicens, ‘In Paschali
solemnitate nuper Aprili peracta mense, desiderio desideravi ad Christum Dominum, sicut et mihi ab eo
concessum erat, si maluissem, emigare. Sed ne vobis laetitiae festivitas in tristitiam verteretur, diem meae de
mundo emigrationis paulo diutius protelari malui.’ His ab eo maestis monachi familiares auditis interim dictis
valde tristificati sunt: quos in quantum poterat verbis coepit consolatoriis laetificare. Quibus finitis, ut erat in
vehiculo sedens, ad orientem suam convertens faciem, insulam cum insulanis benedixit habitatoribus; ex qua die,
ut in supra memorato caraxatum est libello, viperarum venena trisulcarum linguarum usque in hodiernum diem,
nullo modo aut homini aut pecori nocere potuere. Post ejusdem benedictionis verba Sanctus ad suum revehitur
monasterium.
Tum proinde, paucis diebus transactis, dum missarum solemnia, ex more, Dominica celebrarentur die, subito,
sursum elevatis oculis, facies venerabilis viri florido respersa rubore videtur: quia, sicut scriptum est, 'Corde
laetante vultus floret.' Eadem namque hora angelum Domini supra volitantem solus vidit intra ipsius oratorii
parietes: et quia sanctorum angelorum amabilis et tranquillus aspectus gaudium et exultationem electorum
pectoribus infundit, haec fuit illius subitae causa laetitiae beato infusa viro. De qua scilicet causa inspiratae
laetationis, cum qui inerant ibidem praesentes inquirerent, hoc eis Sanctus responsum, sursum respiciens, dedit,
‘Mira et incomparabilis angelicae subtilitas naturae. Ecce enim angelus Domini, ad repetendum aliquod Deo
carum missus depositum, nos desuper intra ecclesiam aspiciens et benedicens, rursum per parasticiam ecclesiae
reversus, nulla talis vestigia exitus reliquit.’ Haec Sanctus. Sed tamen de qualitate illius depositi ad quod missus
est angelus requirendum nemo de circumstantibus recognoscere potuit. Noster vero patronus sanctum, propriam
a Deo sibi commendatam animam, depositum nuncupavit. Quae, sicuti inferius narrabitur, alia, senis
intervenientibus continuis diebus, Dominica nocte ad Dominum emigravit.
VIR itaque venerabilis in fine ejusdem hebdomadis, hoc est die sabbati, ipse et ejus pius minister Diormitius ad
proximum pergunt benedicendum horreum. Quod intrans Sanctus cum benedixisset, et duos in eo frugum
sequestratos acervos, hoc intulit verbum cum gratiarum actione, inquiens, ‘Valde congratulor meis familiaribus
monachis, quia hoc etiam anno, si quoquam a vobis emigrare me oportuerit, annuum sufficientem habebitis.’
32

