vitae. Hocque intulit verbum, ‘Pro certo scias,’ inquiens, ‘quia ad te a Deo missus sum cum vitreo libro, ut juxta
verba quae in eo legisti, Aidanum in regnum ordines. Quod si obsecundare huic nolueris jussioni, percutiam te
iterato.’ Hic itaque angelus Domini, cum per tres continuas noctes, eundem in manu vitreum habens codicem,
apparuisset, eademque Domini jussa de regis ejusdem ordinatione commendasset, Sanctus, verbo obsecutus
Domini, ad Iouam transnavigavit insulam, ibidemque Aidanum, iisdem adventantem diebus, in regem, sicut erat
jussus, ordinavit. Et inter ordinationis verba, de filiis et nepotibus pronepotibusque ejus futura prophetizavit:
imponensque manum super caput ejus, ordinans benedixit. Cummeneus Albus, in libro quem de virtutibus sancti
Columbae scripsit, sic dixit quod sanctus Columba de Aidano et de posteris ejus, et de regno suo, prophetare
coepit, dicens, ‘Indubitanter crede, O Aidane, quoniam nullus adversariorum tuorum tibi poterit resistere, donec
prius fraudulentiam agas in me et in posteros meos. Propterea ergo tu filiis commenda ut et ipsi filiis et nepotibus
et posteris suis commendent, ne per consilia mala eorum sceptrum regni hujus de manibus suis perdant. In
quocunque enim tempore adversum me aut adversus cognatos meos qui sunt in Hibernia fecerint, flagellum,
quod causa tui ab angelo sustinui per manum Dei super eos in magnum flagitium vertetur, et cor virorum
auferetur ab eis et inimici eorum vehementer super eos confortabuntur.’ Hoc autem vaticinium temporibus
nostris completum est, in bello Roth, Domnail Brecco, nepote Aidani, sine causa vastante provinciam Domnill
nepotis Ainmuireg. Et a die illa usque hodie adhuc in proclivo sunt ab extraneis: quod suspiria doloris pectori
incutit.
De angelorum apparitione alicujus beati Britonis animam ad coelum vehentium
ALIO in tempore cum vir sanctus in Ioua commoraretur insula, quidam de suis monachis, Brito, bonis actibus
intentus, molestia correptus corporis, ad extrema perductus est. Quem cum vir venerandus in hora sui visitaret
exitus, paulisper ad lectulum ejus assistens, et ei benedicens, ocyus domum egreditur, nolens videre morientem.
Qui eodem momento post sancti de domu secessum viri praesentem finiit vitam. Tum vir praedicabilis, in
plateola sui deambulans monasterii, porrectis ad coelum oculis, diutius valde obstupescens, admirabatur. Quidam
vero frater, Aidanus nomine, filius Libir, bonae indolis et religiosus homo, qui solus de fratribus eadem adfuit
hora, flexis genibus, rogare coepit ut Sanctus eidem tantae admirationis causam intimaret. Cui Sanctus, ‘Nunc
sanctos angelos in aere contra adversarias potestates belligerare vidi; Christoque agonothetae gratias ago quia
victores angeli animam hujus peregrini, qui primus apud nos in hac insula mortuus est, ad coelestis patriae
gaudia evexerunt. Sed hoc quaeso sacramentum nemini in vita mea reveles.’
De angelorum revelata eidem sancto viro visione, qui animam alicujus Diormitii ad coelum ducebant
ALIO in tempore, quidam Hiberniensis peregrinus ad Sanctum perveniens, per aliquot apud eum menses in Ioua
commanebat insula. Cui vir beatus alia die, ‘Nunc,’ ait, ‘quidam de provincialibus tuis clericis ad coelum ab
angelis portatur, cujus adhuc ignoro nomen.’ Frater vero hoc audiens coepit secum de provincia perscrutari
Anteriorum, qui Scotice Indairthir nuncupantur, et de illius beati hominis vocabulo; hocque consequenter intulit
verbum, inquiens, ‘Alium Christi scio militonem qui sibi in eodem territorio, in quo et ego commanebam,
monasteriolum construxit, nomine Diormitium.’ Cui Sanctus ait, ‘Ipse est de quo dicis, qui nunc ab angelis Dei
in paradisum deductus est.’ Sed hoc etiam non negligenter adnotandum est, quod idem vir venerabilis multa sibi
a Deo arcana, ab aliis celata, sacramenta, nullo modo in hominum notitiam prodi passus sit, duabus, ut ipse
aliquando paucis intimaverat fratribus, causis existentibus; hoc est, ut jactantiam devitaret, et ad semetipsum
interrogandum, insustentabiles turbas de se aliqua interrogare volentes, divulgata revelationum fama, non
invitaret.
De angelorum contra daemones forti belligeratione, sancto in eodem bello opportune subvenientium
ALIA die, vir sanctus, in Ioua conversans insula, remotiorem ab hominibus locum, aptumque ad orationem, in
saltibus quaesivit: ibidemque cum orare coepisset, subito, ut ipse postea paucis intimaverat fratribus, videt contra
se nigerrimam daemonum cum ferreis verubus aciem proeliari: qui, sicuti sancto viro per Spiritum relevatum
erat, monasterium ejus invadere, et multos ex fratribus iisdem volebant jugulare sudibus. Ipse vero contra tales
aemulos unus homo innumeros, accepta Pauli armatura apostoli, forti conflictu dimicabat. Et ita ex majore dici
parte utrinque dimicatum est, nec innumerabiles unum vincere poterant, nec eos unus de sua valebat insula
repellere; donec angeli Dei, ut Sanctus post quibusdam non multis retulerat, in adminiculum affuere; quorum
timore proturbati daemones loco cessere. Eademque die, Sanctus ad monasterium post daemoniorum reversus de
sua insula effugationem, hoc de eisdem turmis hostilibus verbum profatur, inquiens, ‘Illi exitiabiles aemuli qui
hac die de hujus terrulae, Deo propitio, regione, angelis nobis subvenientibus, ad Ethicam effugati sunt terram,
ibidemque saevi invasores, fratrum monasteria invadent, et pestilentes inferent morbos, quorum molestia
infestati, multi morientur.’ Quod iisdem diebus, juxta beati praescientiam viri, ita et factum est. Et post,
interveniente biduo, ei revelante Spiritu, ‘Bene,’ ait, ‘Baitheneus, auxiliante Deo, dispensavit ut ejusdem
ecclesiae cui, Deo auctore, praeest, in Campo Lunge, jejuniis et orationibus collectio a daemonum defendatur
invasione: ubi nemo, excepto uno qui mortuus est, hac vice morietur.’ Quod ita, juxta vaticinium ejus, expletum
28

