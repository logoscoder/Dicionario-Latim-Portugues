0567-0567- Concilium Turonense - Documenta
Concilia Galliae 511-695 - Concilium Turonense a. 567
Ecclesiasticae disciplinae debet esse suffragium congregatio sacerdotum nec aliud suae sollicitudinis tam
peculiare conscribere, quam id, quod a fundamentum religionis pro culmine per dominum recognouerit, operari
non cesset, ut, cum pastoralis cautela propagatur in ouilis custodia, paucorum ueneranda decreta sint salutis
publica documenta.
Et quoniam, quod omitti non decet, oportit implere, praesertim cum ad salutem animarum intellectualium, de
quibus deum cura est, in cuius traditione ad pontifices lex manauit, forma processit: necesse est uigilantissime
prouidere repulso torpore, ut, quidquid ab antiquis patribus statutum de tramite canonico quarundam personarum
temeritate cernitur imminutum, reuocandum in statum pristinum possint admissa corregi et non admittenda
damnari.
Magna est enim in ipsa seueritate pietas, per quam tollitur peccandi facultas; nam ubi insana libertas generat
uulnera, sacerdotalis districtio dat medillam.
Quapropter christo auspice in toronica ciuitate consilio concordante iuxta coniuentiam gloriosissimi domni
chariberthi regis adnuentis coadunati pro pace et instructione ecclesiae opportunum credidimus subter annexa
decreta conficere et subscriptionibus propriis roborare, ut retundantur noxia, propagentur optata, ne taciturnitate
silencii uiciosorum criminum nutriri uideretur licentia, non abscidi, et, quae opportuna erant pro qualiter
temporis adici, non paterentur neglegi, sed procurarentur impleri.
Placuit itaque sancto concilio interposita uirtute domni martini in sancta basilica conscribi, ut bis ad synodum
annis singulis metropolis et comprouinciales sui in loco, quo deliberatio metropolis elegerit, deo propiciante
conueniant aut, si necessitas sicut actenus ineuitabilis preperit, uel semel in anno sine cuiuslibet excusatione
personae, id est regiae uel priuatae, sine cuiuscumque utilitatis obstaculo praeter infirmitates certissimae labore
praeuentum, nullius occasione uelaminis, habeat unusquisque concursum; sed, sicut dictum est, neque
impedimentum ordinationes regiae neque sub occasione utilitatis aut causae propriae debeat a concilio separari,
apostolo praedicante: quis nos separauit a caritate christi?
tribulatio an angustia an persecutio an famis an nuditas an periculum an gladius?
et reliqua.
Non debet spiritali opere etiam regalis preferre praeceptio, cum primum in ecclesia sit mandatum: diliges
dominum deum tuum ex toto corde tuo et ex tota anima tua et ex tota uirtute tua.
Vnde non debet praecepto domini persona cuiuslibet hominis anteponi neque debet terrenae conditionis actio uel
persona terrere, quos christus spe crucis armauit.
Si quis episcoporum, ut superius dictum est, ad sinodum uenire distulerit, usque ad maiorem sinodum a fratribus
et conprouintialibus maneat excommunis nec eum ex alia prouincia ullus episcoporum interea communicare
praesumat.
Ipse enim suae diuisionis praeparat instrumenta, qui cum suis fratribus in membris ecclesiae non concordat.
Item decernitur propter illud coeleste mandatum: pacem meam do uobis, ut pontificalis affectus inter
consacerdotes inuiolabiliter conseruetur.

1

