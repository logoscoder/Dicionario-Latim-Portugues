Et cum iubeamur uictum aut uestitum artificiolo quaerere et manibus propriis laborare, quid opus est in domum
serpentem includere pro ueste, quae multeformis uestem non propterea deponit, ut nudetur, sed ut se gratiorem,
dum renouatur, ostendat?
nullus ergo clericorum, non episcopus, non presbiter, non diaconus, non subdiaconus, quasi sanctimonialem aut
uiduam uel ancillam propriam pro conseruatione rerum in domum suam stabilire praesumat, quae et ipsa
extranea est, dum non est mater aut soror aut filia, quae etiam pronior propinquauit ad culpam, dum dinoscitur
subiecta dominatu.
Si quis episcoporum aut presbiterorum seu diaconorum aut subdiaconorum de hac re statuta patrum uel nostra
temerare praesumpserit, excommunicetur.
Si quis episcoporum ad distringendum eos, qui in hac facilitate perdurant, neglegens apparuerit, sicut in ipsa
sancta basilica est publice recitatum ex consensu commune atque omnis populi, sententiam precessorum
canonum se incurrere omnino cognoscat, sic tamen, ut tam metropolis suis cumprouincialibus, quam
cumprouinciales metropoli suo, si resistere aut contemnere episcopum clerici sui praesumpserint, dent omnino
solatium.
Et quia dixit sancta scriptura: frater fratrem adiuuans exaltabitur, quicumque pro causa dei fratri suo solatium
commonitus dare distulerit, usque ad synodum remoueatur.
Nam si episcopus se contemni sentiens fratres suos in solatio suo non commonuerit, ipse sciat, qualiter reddat
domino rationem.
Episcopus coniugem ut sororem habeat et ita conuersatione sancta gubernet domum omnem tam ecclesiasticam
quam propriam, ut nulla de eo suspitio quaqua ratione consurgat.
Et licet deo propitio clericorum suorum testimonio castus uiuat, quia cum illo tam in cella quam, ubicumque
fuerit, sui habitant eum que prosecuntur et presbiteri et diaconi uel deinceps clericorum turba iuniorum deo
adiutore conuersantur: sic tamen propter zelotem deum nostrum tam longe absint mansionis propinquitate diuisi,
ut nec hi, qui ad spem recuperandam clericorum seruitute nutriuntur, famularum propinqua contagione
polluantur.
Episcopum episcopiam non habentem nulla sequatur turba mulierum; uidelicet saluatur uir per mulierem
fidelem, sicut et mulier per uirum fidelem, ut apostolus ait.
Nam ubi talis custodia necessaria non est, quid necesse est, ut miseria prosequatur, unde fama consurgat?
habeant ministri ecclesiae, utique clerici, qui episcopum seruiunt et eum custodire debent, licentiam extraneas
mulieres de frequentia quohabitationis eiecere.
Et ne occasio famam laceret honestatis, quia aliqui laici, dum diuersa perpetrant adulteria, hoc, quod de se sciunt,
in aliis suspicantur, sicut ait senica: pessimum in eum uitium esse, qui in id, quod insanit, ceteros putat furere, ut
et ipsis putantibus aut certe estimantibus locus amputetur, nullus sacerdotum ac monachorum colligere alium in
lecto suo praesumat nec liceat monachis cellas habere communis, ubi aut bini maneant aut peculiarea reponi
possint, sed scola laborem communi construatur, ubi omnes iaceant aut abbate aut praeposito imminentem, ut,
dum duo uel tres uicissim et legunt et excubant, alii consolentur, ut non solum sit custodia corporum, sed et
surgat pro lectione assidua profectus animarum.
Si qui in monasterio conuersi sunt aut conuerti uoluerint, nullatenus exinde habeant licentiam euagandi nec, quod
absit, ullus eorum coniugem ducere aut extranearum mulierum familiaritatem habere.

3

