Quis sacerdotum contra decretalia, quae a sede apostolica processerunt, agere praesumat uel quis, quod peius est,
contra sententiam, quam uas electionis paulus apostolus spiritu sancto ministrante promulgauit, aliud conscribere
ulla ratione praesumat, cum dicat ipse per spiritu sancto: qui praedicauerit super id, quod praedicaui, anathema
sit?
et quorum autorum ualere possit praedicatio, nisi quos sedis apostolica semper aut intromisit aut apogrifare non
fecit?
et patres nostri hoc semper custodierunt, quod eorum praecepit auctoritas.
Nos ergo hoc sequentes, quod uel apostolus paulus uel papa innocentius statuit in canonibus nostri inserentes
statuamus obseruandum: ita dumtaxat, ut nullus nec sacratam deo uirginem neque si in honore christi ueste
mutauit, tam uiduam quam puellam, aut rapere aut competere aut sibi in coniugium sotiare praesumat, quia etiam
lex romana constituit: quicumque sacratam deo uirginem uel uiduam fortasse rapuerit, si postea eis de iunctione
conuenerit, capitis sententiam feriantur, item: si quis, non dicam rapere, sed adtemptare matrimonii iungendi
causa sacratas uirgines uel uiduas ausus fuerit, capitis sententiam feriatur, cum etiam in chronicis habeatur de
uirginibus gentilium tempore, quae se vestae sacrauerant, postmisso proposito et corrupta uirginali gratia legale
sententia uiuas in terra fuisse defossas.
Si profana colentes tali sunt sententia condemnatae, quanto magis, quae in honore redemptoris sui se ueste
mutauerint et perseuerare noluerint, utique grauem debent exspectare sententiam, sicut in arelatense synodo
habetur insertum: de puellis, quae se uouerint deo et preclari decore nominis floruerint, si post uiginti quinque
presertim annos etatis ad terrenas nuptias sponte transierint, id custodiendum esse decreuimus, ut cum his,
quibus se alligauerint, communione priuentur, ita ut eis postulantibus poenitentia non negetur, cuius poenitentiae
communio multo tempore differatur, cum etiam iam in antiquos meleuitanos canones fuerit statutum: item
placuit, ut, quicumque episcoporum necessitate periclitantes pudicitiae uirginalis, cum petitur potens uel raptor
aliquis formidatur uel si etiam aliquo mortis periculoso scrupulo compuncta fuerit, ne non uelata moriatur, ut
exigentibus parentibus aut his, ad quorum curam pertinet, uelauerit uirginem seu uelauit intra uiginti quinque
annos aetatis, non ei obsit concilium, quod de isto annorum numerum constitutum est.
Nos uero, quos lex perimi iubet, si cupiunt audire praeconem, uolumus, ut conuertantur et uiuant.
Nam tunc perimendi sunt oris gladio et a communione priuandi, si relicta sibi decreta seniorum obseruare
noluerint et pastorem suum audire dispexerint et se separare noluerint.
Qui ergo in hac pertinatia perdurare uoluerint et plus in uolutabro malae conuersationis permanere, quam se de
uetito coniungo separare, perenni excommunicatione damnentur.
Et quicumque episcoporum aut presbyterorum uel diaconorum aut subdiaconorum eis communicare
praesumpserit, usque ad synodum ab omnibus episcopis excommunis habeatur.
Et excludatur excusationis adinuentio, quod modo aliquae dicere meditantur, quod propterea se ueste mutauerint,
ne eas inferiores personae macularint, cum non solum domni gloriosae memoriae childebertus et chlotcharius
reges constitutionem legum de hac re custodierint et seruauerint, quam nunc domnus charibertus rex successor
eorum praecepto suo roborauit, ut nullus ullam nec puellam nec uiduam absque parentum uoluntatem trahere aut
accipere praesumat.
Quaecumque enim timet uiolentiam et non uult habere maritum, refugiat ad ecclesiam, donec propinqui possint
eam principis imperio aut sacerdotes uel ecclesiae beneficio liberare et defensare ac condigno sociare marito;
nam quae se ueste mutauerit, absque dolo in eo proposito, quod disposuit, perseuerare procuret.
Illud uero, quod aliqui dicunt: vidua, quae benedicta non fuit, quare non debet maritum accipere?

6

