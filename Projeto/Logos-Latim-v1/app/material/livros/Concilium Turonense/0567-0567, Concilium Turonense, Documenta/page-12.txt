Cuius opiniones radio praemicante, ita reddis audientium pectora caelesti fulgore suffusa, ut passim prouocati
puellarum animi, diuini ignis scentella succensi, raptim festinent auide in caritate christi fonte uestri pectoris
inrigari, et relictis parentibus, te sibi magis elegant, quam matrem facit gratia, non natura.
Igitur huius studii uota uidentes, gratias clementiae supernae referemus, qui uoluntates hominum suae facit
uoluntati conecti, quoniam confidimus, quas aput uos iubet colligi suo uult amplexu seruare.
Et quia quasdam conperimus, diuinitate propitia, de nostris territuriis ad institutionem uestrae regulae
desiderabiliter conuolasse, inspicientes etiam uestrae petitionis epistulam libenter a nobis exceptam, hoc christo
auctore et remediatore firmamus, ut, licet omnes aequaliter quae ibi conueniunt in domini caritate mansurae
debeant inuiolabiliter custodire, quod uidentur libente semel animo suscepisse, quoniam contaminare non decet
christo fides, caelo teste promissa, ubi non leue scaelus est, templum dei, quod absit, pullui, ut ab eo possit, ira
succendente, disperdi, tamen specialiter definimus, si qua, sicut dictum est, de locis sacerdotaliter nostrae
gubernationi, domino prouidente, commissis, in pectauina ciuitate uestro monastirio meruerit sociari secundum
beatae memoriae domni caesarii arelatensis episcopi constituta, nulli sit ulterius discedendi licentia, quae, sicut
contenet regula, uoluntate prodita uidetur ingressa, ne unius turpi dedecore ducantur in crimine, quod apud
omnes emicat in honore.
Et ideo si, quod auertat deus, aliqua insanae mentis inlicitatione succensa, ad tanti opprobrii maculam
praecipitare suam uoluerit disciplinam, gloriam et coronam, ut inimici consilio, sicut eua eiecta de paradiso, per
qualemcumque locum de claustris ipsius monastirii, immo de caeli regno exire pertulerit, mergenda et
conculcanda uili platearum in luto; separata a communione nostra, diri anathematis uulnere fereatur; ita ut, si
fortassis, christo relicto, homini uoluerit nubere, diabolo captiuante, non solum ipsa quae refugit, sed etiam ille,
qui ei coniunctus est, turpis adulter et potius sacrilegus quam maritus, uel quisquis, ut hoc fierit, ueninum magis
quam consilium ministrauit, simili ultione, sicut de illa dictum est, caelesti iudicio, nobis optantibus, percellatur,
donec, separatione facta, per conpetentem execrandi criminis paenitentiam a loco quo egressa fuerat recipi
meruerit et adnecti.
Adicientes etiam, ut eorum, qui nobis quandoque successuri sunt sacerdotes, similis condempnationis teneantur
adstricti reatu; si, quod non credimus, aliquid ipsi uoluerint aliter quam nostra diliberatio contenet, relaxare,
nouerint se nobis cum, aeterno definiente iudice, causaturos, quia communis est salutis instructio, si quod christo
promittitur inuiolabiliter obseruetur.
Quod nostrae determinationis decretum pro firmitatis intuitu propriae manus subscriptione credidimus
roborandum, perpetualiter a nobis christo auspice seruaturum.
Pontificalis est ordinis ad suam sollicitudinem infatigabiliter reuocare, quidquid ad correctionem populorum,
immo magis filiorum spiritalium, quantum est fas intellegere, cognouerit pertinere, et non, quod absit, cum suo
periculo alienae spei per suam neglegentiam facere detrimentum, si, quod ad generalis salutis spectat
conpendium, sedulo necesse est prouidere tractatu.
Denique pastor et cum lupo uidetur conniuentiam facere, si permittit rapere, cum possit obstare, praesertim cum
sermone prophetico animae commissae plebis requirantur ad singula de manibus sacerdotes, vnde quantae culpae
teneatur reatu dominante subiectus, qui cessat alicui poculum sanitatis porrigere, quod, cum non dedit alteri, se
facit extingui et in se uindictam uidetur excipere, de qua crimen alter admisit, cum uix quisquam sufficiat sua
flendo facta purgare?
sed ne alieni facinoris teneamur adstricti, ecce oris nostri bucina ad aures omnium personamus neque se deinceps
excusabit non monitum, qui quid sequi debeat tam uerbis quam litteris edocetur.
Sed sicut nos incessabiliter dicere, ita uos decet libenter audire, ut nec nos semen in spinosa segetem uideamur
effundere nec uos patiamini sterelis agri culpa dampnare.
Sed commune sit gaudium, quod a nobis panditur et a uobis impletur, ut, cum dominus uniuersae messis
aduenerit, et terra de fecunditate et mereatur agricola gloriari de fruge.
12

