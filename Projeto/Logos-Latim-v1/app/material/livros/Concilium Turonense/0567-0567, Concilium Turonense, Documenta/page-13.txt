Itaque, filii karissimi, qui estis partus diuinae gratiae, beatae fructus ecclesiae, regeneratio baptismi, possessio
caeli, membra christi, redhibitio regni, uestra palma, nobis corona, salubri admonitione opportunum duximus
admonere, quoniam peccatorum nostrorum in praecipiti mole crescente uidetur cladis grauissimae necessitas
imminere nec alibi refugium inuenire, nisi ad illius praecepta recurrere, qui uitam nostram sua morte uoluit
reparare, ut, si qui ex uobis sunt in sponsali pactione diuincti nec adhuc in matrimonii foedere cupulati,
nuptiarum suarum etsi definitum iam tempus sit, licit apostolo uota nuptialia permittente, nos tamen consilium
dantes hortamur, ut iusto moderamine debeant ad praesens differre, duplici conditione compulsi, ut aut ira
domini per castimoniam corporis et sinceritatem cordis oratione assidua ualeat mitigari et, cum tranquillitas
obtinere meruerit, tunc sine suspicione interitus possint uota celebrari festiua, aut certe, si hoc ille de nobis
placuerit qui condidit, ut quoscumque iusserit de corpore cogantur migrare, uel sit iustae consolationis cautela, ut
anima de saeculo non abripiatur immunda nec grauior esse incipiat mors futura, quam erat praesenti de funere, si
postmodum pro crimine non poena saeuiret; nam istud admitteretur facillime, si nos post casum requies inuitaret.
Illud uero instantissime commonemus, ut abrahae documenta sequentes decimas ex omni facultate non pigeat
deo pro reliquis, quae possidetis, conseruandis offerre, ne sibi ipse inopiam generet, qui parua non tribuit, ut
plura retentet.
Et quod dicendum est uerius, suum persoluat pretium, ne se trahi uideat peccato dominante captiuum, quia certe
ulterius mercatorem suae ereptionis non inuenit, qui hic redemptori resistit, cuius uox satis intonat dicens:
eleemosyna extinguit peccatum, item: date eleemosynam et omnia uobis munda erunt.
Quare autem illi de suis non offeras, quod, cum dare uideris, non amittas?
faciat se unusquisque de rebus alienis gratuitum, ne, cum nihil habeat proprium, nec alium praeparet inimicum.
Ergo si quis in abrahae conlocari uult gremio, eiusdem non repugnet exemplo et soluat eleemosynae pretium,
quisquis optat regnare cum christo.
Illud etiam repetita uoce monentes hortamur, ut, si quis alterius caritatis offensam, quod absit, incurrit, odium
uice mutua relaxantes in amplexu uerae concordiae festinent iam celerrime conuenire.
Quod enim in uacuum dimitti sibi peccatum desiderat, qui inimici delicta dimittere non exoptat, cum prima sit
eleemosyna non quaerere de peccante uindictam, sed contra reddere beneficia pro querela?
et licet superius dictum sit ad exemplum abrahae decimas offerri debere, attamen propter cladem, quae imminet,
hortamur ut etiam unusquisque de suis mancipiis decimas persoluere non recuset, quia dicitur in illa infirmitate
ad diuisionem nescio quam uenire personas, quasi nouem auferat, decimam ut relinquat.
Vnde satis congruet cum mercede animae unum soluere, ut nouem non possit amittere, quam cum peccati
crimine et reliquos perdere et, quem dare noluit, non habere.
Quod si mancipia non sint et fuerint aliqui habentes binos aut ternos filius, per unumquemque singulos tremissis
in episcopi manu contradat aut, quem suo loco pontifex elegerit, adsignare non dilatet, quod possit in captiuorum
redemptione conferre, ut, cum sic agitur, et presentes irae remotio et mercis proficiat in futuro.
Si qui uero incesta se coniunctione uisi sunt copulasse, in quantum ratio admittit, hortamur etiam et pro salute
uestra rogamus, ut iuxta canonum statuta usque ad maiorem synodum separentur, ne, si uoluntate implere
distulerint, caelesti, quod absit, facere incipiant ultionem.
Quae congrua monita, sicut decet, ab spiritalibus filiis admonemus in omnibus recipi salubriter et impleri;
quatenus, qui ad bonum opus mentes deuotae respicit, ipse, quod rogatur, repenset.
In christi nomine eufronius episcopus plurimum saluto.
13

