Verum si pro peccatis, ut assolet, ex causa liuor emerserit, ut pendente certamine sibi inuicem reconciliare non
possint, electis ab utraque parte fratribus, id est presbyteris, praeponderante dulcidine litis iacula finiant et uota
pacis adquirant.
Nam qua fronte fistucam de alterius oculo uelit eruere, qui in suo trabem non respicit imminentem?
aut quid in aliis arguit, a quo uitii fons inundat?
si quis autem ab utraque parte, ut dictum est, electis presbyteris, hoc est suis membris, atque mediantibus se fratri
reconciliari neglexerit, cum ad synodum uenerit, non solum reatum coram coepiscopis se cognuscat incurrere,
uerum etiam congruae poenitentiae intelligat uindictam subire.
Opportunum namque est illum animaduersione succumbere, qui intelligendo peccauit et, quod doceri debuit, in
sese neglexerit.
Vt corpus domini in altari non imaginario ordine, sed sub crucis titulo componatur.
Vt laici secus altare, quo sancta misteria celebrantur, inter clericos tam ad uigiliis quam ad missas stare penitus
non praesumant, sed pars illa, quae a cancellis uersus altare diuiditur, choris tantum psallentium pateat
clericorum.
Ad orandum et communicandum laicis et foeminis, sicut mos est, pateant sancta sanctorum.
Vt unaquaeque ciuitas pauperes et egenos incolas alimentis congruentibus pascat secundum uires; ut tam uicani
presbyteri quam ciues omnes suum pauperem pascant.
Quo fiet, ut ipsi pauperes per ciuitates alienas non uagentur.
Vt nullus clericorum uel laicorum praeter episcopum epistolia facere presumant.
Vt episcopus nec abbatem nec archipresbyterum sine omnium suorum cumpresbiterorum et abbatum concilio de
loco suo praesumat eiecere neque per premium alium ordinare nisi facto concilio tam abbatum quam
presbyterorum suorum.
Quem culpa aut negligentia eicit, cum omnium presbiterorum suorum concilio refutetur.
Quicumque episcopus illum, quem alter episcopus excommunicatum habet, postquam fuerit de ipsius
excommunicatione commonitus, communicare praesumpserit, usque ad synodum excommunis habeatur.
Adicimus etiam, ne quis brittanum aut romanum in armorico sine metropolis aut comprouincialium uoluntate uel
literis episcopum ordinare praesumat.
Quod si quis contraire temptauerit, sententiam in anterioribus canonibus prolatam obseruet et a nostra caritate
usque ad maiorem synodum se cognoscat esse remotum, quia merito a caritate nostra uel nostris ecclesiis
segregantur, qui patrum statuta contemnunt.
De familiaritatibus mulierum licet crebrius sit in canonibus replicatum, adtamen necesse est, ut, si secta uirgulta,
quae mala pollulauerant, rursus fidei falce succidantur et iam radicitus eruantur.
Nullus deinceps clericorum pro occasione necessitatis faciende vestes aut causa ordinandae domus extraneam
mulierum in domum suam habere praesumat.
2

