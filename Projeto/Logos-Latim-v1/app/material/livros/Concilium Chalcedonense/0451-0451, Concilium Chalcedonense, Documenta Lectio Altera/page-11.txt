Eos, qui rapiunt mulieres sub nomine simul habitandi cooperantes aut conhibentes raptoribus, decrevit sancta
synodus ut, si quidem clerici sunt, decidant gradu proprio, si vero laici, anathematizentur.
Ubique sanctorum patrum terminis subiacentes et quem nunc legimus canonem centum et quinquaginta
reverentissimorum episcoporum, qui congregati sunt in hanc regiam civitatem, cognoscentes, haec censuimus de
primatu sanctae ecclesiae Constantinopolitanae civitatis iunioris Romae; quia sedis magnae Romae, pro eo quod
regnaret, sancti patres statuerunt ei primatum, ita nunc et nos in hoc constitutum firmantes venerabiles centum et
quinquaginta [episcopi], primatum reddimus iuniori Romae, rationabiliter iudicantes, ut qui regno et senato
honorificatur civitas obtineat et firmitatem primatus secundum magnam Romam, et in ecclesiasticis causis
magnificam eam esse, sicut et Romam, et secundam post eam esse censemus; et ut Ponticam et Asiam et
Thraciam gubernationem metropolitani habeant: etiam qui in barbaricis sunt episcopi a sede suprascripta
paroecias suprascriptas ordinentur.
Et ut singulum metropolitanum memoratas paroecias cum provinciarum episcopis ordinent episcopum, sicut
divini canones censuerunt: manus impositionem autem, sicut superius dictum est, a metropolitanis episcopis fieri
debere; electionem autem facere secundum consuetudinem ad eos referre oportet.
Magnificentissimi et gloriosissimi iudices dixerunt: De episcopis ordinatis a Photio reverendissimo episcopo,
amotis vero ab Eustathio reverendissimo episcopo, et post episcopatum presbyteris esse iussis, quid videtur
sanctae synodo?
Paschasinus et Lucentius reverendissimi episcopi et Bonifatius presbyter, vicarii apostolicae sedis Romae,
dixerunt: Episcopum in gradum presbyteri redigere sacrilegium est.
Si vero et causa quaedam iusta illos ab actu episcopatus amovet, nec presbyteri locum retinere debent.
Si autem citra aliquod crimen amoti sunt dignitate, ad episcopalem dignitatem revertentur.
Anatolius reverendissimus archiepiscopus Constantinopolis dixit: Hi qui dicuntur ab episcopali dignitate in
presbyteri ordinem descendisse, si quidem ex rationabilibus quibusdam causis damnantur, iure nec in presbyteri
quidem honore esse merentur; sin absque aliqua rationabili causa in inferiorem gradum detracti sunt, iustum est
eos, si quidem non obnoxii cognoscantur, episcopatus recipere dignitatem et sacerdotium.
Magnificentissimi et gloriosissimi iudices et amplissimus senatus dixerunt: Quoniam religiosissimi episcopi
Aegypti, non ut catholicae fidei adversantes, sanctissimi archiepiscopi Leonis epistolam subscribere distulerunt,
sed dicentes in Aegyptiaca dioecesi hanc esse consuetudinem, ut praeter voluntatem et mandatum archiepiscopi
nihil tale faciant, et petunt concedi sibi dilationem usque ad ordinationem futuri magnae civitatis
Alexandrinorum archiepiscopi; iustum nobis et humanum visum est ut ipsis in proprio habitu in imperiali urbe
manentibus remissio concedatur, donec ordinatus fuerit Alexandrinorum magnae civitatis archiepiscopus.
Paschasinus reverendissimus episcopus, vicarius sedis apostolicae, dixit: Si praeceperit gloria vestra et iubetis
illis aliquid praestari humanitatis, fideiussores dent quod non exeant de ista civitate, quamdiu civitas
Alexandrinorum episcopum accipiat.
Magnificentissimi et gloriosissimi iudices et amplissimus senatus dixerunt: Sanctissimi Paschasini sit firmum
iudicium; unde permanentes in proprio habitu reverendissimi episcopi Aegyptiorum, aut dent fideiussores, si hoc
illis est possibile, aut per sacramentum eis credatur, expectantes ordinationem futuri episcopi magnae civitatis
Alexandrinorum.

11

