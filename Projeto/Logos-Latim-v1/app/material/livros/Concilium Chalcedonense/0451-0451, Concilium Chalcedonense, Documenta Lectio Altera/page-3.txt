Qui enim verus est deus, idem verus est homo.
Et nullum est in hac unitate mendacium, dum in invicem sunt et humilitas hominis et altitudo deitatis.
Sicut enim deus non mutatur miseratione, ita homo non consumitur dignitate.
Agit enim utraque forma cum alterius communione quod proprium est, verbo scilicet operante quod verbi est, et
carne exequente quod carnis est.
Unum horum coruscat miraculis, aliud subcumbit iniuriis.
Et sicut verbum ab aequalitate paternae gloriae non recedit, ita caro naturam nostri generis non relinquit; unus
enim idem que est, quod saepe dicendum est, vere dei filius et vere hominis filius, deus per id quod in principio
erat verbum et verbum erat apud deum et deus erat verbum, homo per id quod verbum caro factum est et
habitavit in nobis; deus per id quod omnia per ipsum facta sunt et sine ipso factum est nihil, homo per id quod
factus est ex muliere, factus sub lege.
Nativitas carnis manifestatio est humanae naturae, partus virginis divinae est virtutis indicium; infantia parvuli
ostenditur humilitate cunarum, magnitudo altissimi declaratur vocibus angelorum.
Similis est rudimentis hominum quem Herodes impie molitur occidere, sed dominus est omnium quem magi
gaudent suppliciter adorare.
Iam cum ad praecursoris sui Iohannis baptismum venit, ne lateret quod carnis velamine divinitas tegeretur, vox
patris de caelo intonans dixit: hic est filius meus dilectus, in quo mihi bene conplacui.
Quem itaque sicut hominem diabolica temptat astutia, eidem sicut deo angelica famulantur officia.
Esurire sitire lassescere atque dormire evidenter humanum est, sed quinque panibus quinque milia hominum
satiare et largiri Samaritanae aquam vivam, cuius haustus bibenti praestet ne ultra iam sitiat, supra dorsum maris
plantis non desidentibus ambulare et elationes fluctuum increpata tempestate consternere sine ambiguitate
divinum est.
Sicut ergo, ut multa praeteream, non eiusdem naturae est flere miserationis affectu amicum mortuum et eundem
remoto quadriduanae aggere sepulturae ad vocis imperium excitare redivivum aut ligno pendere et in noctem
luce conversa omnia elementa tremefacere aut clavis transfixum esse et paradisi portas fidei latronis aperire, ita
non eiusdem naturae est dicere ego et pater unum sumus et dicere pater maior me est.
Quamvis enim in domino Iesu Christo dei et hominis una persona sit, aliud tamen est unde in utroque communis
est contumelia, aliud unde communis est gloria.
De nostro enim illi est minor patre humanitas, de patre illi est aequalis cum patre divinitas.
Propter hanc ergo unitatem personae in utraque natura intellegendam et filius hominis legitur descendisse de
caelo, cum filius dei carnem de ea virgine de qua est natus, adsumpserit, et rursum filius dei crucifixus dicitur ac
sepultus, cum haec non in divinitate ipsa qua unigenitus consempiternus et consubstantialis est patri, sed in
naturae humanae sit infirmitate perpessus.
Unde unigenitum filium dei crucifixum et sepultum omnes etiam in symbolo confitemur secundum illud apostoli
si enim cognovissent, numquam dominum maiestatis crucifixissent.

3

