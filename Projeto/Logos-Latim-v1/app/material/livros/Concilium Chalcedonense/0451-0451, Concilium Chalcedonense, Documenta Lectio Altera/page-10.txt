Decrevit itaque sancta synodus, secundum canones patrum bis in anno episcopos in idipsum, in unamquamque
provinciam convenire, ubicumque metropolitanus antistes probaverit, et corrigere singula, si qua fortassis
emerserunt.
Quicumque vero non convenerint episcopi, resident autem in suis civitatibus et hoc in sua incolumitate
consistunt, atque ab omni excusabili et necessaria occupatione probantur liberi, fraternae correptioni subiaceant.
Clericos in ecclesia ministrantes, sicut iam constituimus, in alterius civitatis ecclesia statutos fieri non licere, sed
contentos esse in quibus ab initio ministrare meruerunt, exceptis illis qui proprias amittentes provincias ex
necessitate ad aliam ecclesiam transierunt.
Si quis autem episcopus post hanc definitionem susceperit clericum ad alium episcopum pertinentem, placuit et
susceptum et suscipientem communione privari, donec is qui migraverat clericus ad propriam fuerit regressus
ecclesiam.
Clericos aut laicos accusantes episcopum aut clericos passim et sine probatione ad accusationem recipi non
debere, nisi prius eorum discutiatur existimationis opinio.
Non licere clericis post obitum sui episcopi res ad eum pertinentes diripere, sicut antiquis quoque canonibus est
praefixum.
Quod si hoc facere temptaverint, graduum suorum periculo subiacebunt.
Venit ad aures sancti concilii, quod quidam clerici et monachi, quibus nihil ab episcopo suo commissum est, est
autem quando et communione privantur ab eo, pervenientes ad urbem regiam Constantinopolitanam, in ea
diutius commorentur, excitantes turbas et statum ecclesiasticum commoventes, subvertentes etiam quorundam
domos.
Decrevit sancta synodus huiusmodi primo quidem per defensorem Constantinopolitanae sanctae ecclesiae
commoneri, ut egrediantur ab urbe regia.
Quod si iisdem negotiis inpudenter insistant, etiam nolentes idem defensor expellat, ut ad propria loca
perveniant.
Quae semel dedicata sunt monasteria consilio episcoporum, maneant perpetuo monasteria et res quae ad ea
pertinent, monasteriis reservari, nec posse ea ultra fieri saecularia habitacula.
Qui vero hoc fieri permiserint, canonum sententiis subiacebunt.
Quoniam quidam metropolitanorum, quantum conperimus, neglegunt commissos sibi greges et ordinationes
episcoporum facere differunt: placuit sanctae synodo, intra tres menses ordinationes episcoporum celebrari, nisi
forte necessitas inexcusabilis praeparet tempus dilationis extendi: quod si hoc minime fecerit, correptioni
ecclesiasticae subiacebit.
Verum tamen reditus ecclesiae viduatae penes oeconomum eiusdem ecclesiae reserventur.
Quoniam quibusdam ecclesiis, ut rumore conperimus, praeter oeconomos episcopi facultates ecclesiasticas
tractant, placuit omnem ecclesiam habentem episcopum habere et oeconomum de clero proprio, qui dispenset res
ecclesiasticas secundum sententiam episcopi proprii, ita ut ecclesiae dispensatio praeter testimonium non sit, et
ex hoc dispergantur ecclesiasticae facultates, et derogatio maledictionis sacerdotio provocetur.
Quod si hoc minime fecerit, divinis constitutionibus subiacebit.
10

