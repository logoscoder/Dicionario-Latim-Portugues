0451-0451- Concilium Chalcedonense - Documenta [Lectio Altera]
Concilia oecumenica et generalia Ecclesiae catholicae - Concilium Chalcedonense a. 451 (transl. latina)
epistula papae Leonis
Lectis dilectionis tuae litteris, quas miramur fuisse tam seras, et gestorum episcopalium ordine recensito tandem
quid apud vos scandali contra integritatem fidei exortum fuisset, agnovimus et quae prius videbantur occulta,
nunc nobis reserata patuerunt.
Quibus Eutyches, qui presbyterii nomine honorabilis videbatur, multum inprudens et nimis inperitus ostenditur,
ut etiam de ipso dictum sit a propheta: noluit intellegere ut bene ageret; iniquitatem meditatus est in cubili suo.
Quid autem iniquius quam impia sapere et sapientioribus doctoribus que non cedere?
Sed in hanc insipientiam cadunt qui cum ad cognoscendam veritatem aliquo inpediuntur obscuro, non ad
propheticas voces, non ad apostolicas litteras nec ad evangelicas auctoritates, sed ad semet ipsos recurrunt et
ideo magistri erroris existunt, quia veritatis discipuli non fuerunt.
Quam enim eruditionem de sacris novi et veteris testamenti paginis adquisivit qui ne ipsius quidem symboli
initia conprehendit et quod per totum mundum omnium regenerandorum voce depromitur, istius adhuc senis
corde non capitur?
Nesciens igitur quid deberet de verbi dei incarnatione sentire, nec volens ad promerendum lumen intellegentiae
in sanctarum scripturarum latitudine laborare illam saltem communem et indiscretam confessionem sollicito
recepisset auditu, qua fidelium universitas profitetur credere se in deum patrem omnipotentem et in Iesum
Christum filium eius unicum, dominum nostrum, qui natus est de spiritu sancto et Maria virgine, quibus tribus
sententiis omnium fere haereticorum machinae destruuntur.
Cum enim deus et omnipotens et pater creditur, consempiternus eidem filius demonstratur, in nullo a patre
differens, quia de deo deus, de omnipotente omnipotens, de aeterno natus est coaeternus, non posterior tempore,
non inferior potestate, non dissimilis gloria, non divisus essentia.
Idem vero sempiterni genitoris unigenitus sempiternus natus est de spiritu sancto et Maria virgine, quae nativitas
temporalis illi nativitati divinae et sempiternae nihil minuit, nihil contulit, sed totam se reparando homini, qui
erat deceptus, inpendit, ut et mortem vinceret et diabolum, qui mortis habebat imperium, sua virtute destrueret.
Non enim superare possemus peccati et mortis auctorem, nisi naturam nostram ille susciperet et suam faceret
quem nec peccatum contaminare nec mors potuit detinere.
Conceptus quippe est de spiritu sancto intra uterum virginis matris, quae illum ita salva virginitate edidit
quemadmodum salva virginitate concepit.
Sed si de hoc Christianae fidei fonte purissimo sincerum intellectum haurire non poterat, quia splendorem
perspicuae veritatis obcaecatione sibi propria tenebrarat, doctrinae se evangelicae subdidisset et dicente
Matthaeo liber generationis Iesu Christi filii David filii Habraham, apostolicae quoque praedicationis expetisset
instructum et legens in epistula ad Romanos Paulus servus Christi Iesu, vocatus apostolus segregatus in
evangelium dei quod ante promiserat per prophetas suos in scripturis sanctis de filio suo, qui factus est ei ex
semine David secundum carnem ad propheticas paginas piam sollicitudinem contulisset et inveniens
promissionem dei ad Habraham dicentis in semine tuo benedicentur omnes gentes, ne de huius seminis
proprietate dubitaret, secutus fuisset apostolum dicentem Habrahae dictae sunt promissiones et semini eius.

1

