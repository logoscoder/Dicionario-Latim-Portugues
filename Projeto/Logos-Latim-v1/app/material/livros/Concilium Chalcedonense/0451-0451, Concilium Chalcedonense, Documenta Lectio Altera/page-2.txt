Non dicit: et seminibus, quasi in multis sed quasi in uno: et semini tuo, quod est Christus; Esaiae quoque
praedicationem interiore adprehendisset auditu dicentis ecce virgo in utero accipiet et pariet filium et vocabunt
nomen eius Emmanuhel, quod est interpretatum nobis cum deus eiusdem que prophetae fideliter verba legisset
puer natus est nobis, filius datus est nobis, cuius potestas super humeros eius, et vocabunt nomen eius magni
consilii angelus, deus fortis, princeps pacis, pater futuri saeculi, nec frustratorie loquens ita verbum diceret
carnem factum, ut editus utero virginis Christus haberet formam hominis et non haberet materni corporis
veritatem.
An forte ideo putavit dominum Iesum Christum non nostrae esse naturae, quia missus ad beatam Mariam
angelus ait: spiritus sanctus superveniet in te et virtus altissimi obumbrabit tibi ideo que quod nascetur ex te
sanctum, vocabitur filius dei, ut quia conceptus virginis divini fuit operis, non de natura concipientis fuerit caro
concepti? sed non ita intellegenda est illa generatio singulariter mirabilis et mirabiliter singularis, ut per
novitatem creationis proprietas remota sit generis.
Fecunditatem virginis spiritus sanctus dedit, veritas autem corporis sumpta de corpore est, et aedificante sibi
sapientia domum verbum caro factum est et habitavit in nobis, hoc est in ea carne quam sumpsit ex homine et
quam spiritu vitae rationalis animavit.
Salva igitur proprietate utriusque naturae et in unam coeunte personam suscepta est a maiestate humilitas, a
virtute infirmitas, ab aeternitate mortalitas, et ad resolvendum conditionis nostrae debitum natura inviolabilis
naturae est unita passibili, ut quod nostris remediis congruebat, unus atque idem mediator dei et hominum homo
Christus Iesus et mori posset ex uno et mori non posset ex altero.
In integra ergo veri hominis perfecta que natura verus natus est deus, totus in suis, totus in nostris.
Nostra autem dicimus quae in nobis ab initio creator condidit et quae reparanda suscepit; nam illa quae deceptor
intulit et homo deceptus admisit, nullum habuerunt in salvatore vestigium.
Nec quia communionem humanarum subiit infirmitatum, ideo nostrorum fuit particeps delictorum.
Adsumpsit formam servi sine sorde peccati, humana augens, divina non minuens, quia exinanitio illa qua se
invisibilis visibilem praebuit et creator ac dominus omnium rerum unus voluit esse mortalium, inclinatio fuit
miserationis, non defectio potestatis.
Proinde qui manens in forma dei fecit hominem, in forma servi factus est homo; tenet enim sine defectu
proprietatem suam utraque natura et sicut formam servi dei forma non adimit, ita formam dei servi forma non
minuit.
Nam quia gloriabatur diabolus hominem sua fraude deceptum divinis caruisse muneribus et inmortalitatis dote
nudatum duram mortis subisse sententiam se que in malis suis quoddam de praevaricatoris consortio invenisse
solatium, deum quoque iustitiae exigente ratione erga hominem, quem tanto honore condiderat, propriam
mutasse sententiam, opus fuit secreti dispensatione consilii, ut incommutabilis deus, cuius voluntas non potest
sua benignitate privari, primam erga nos pietatis suae dispensationem sacramento occultiore conpleret et homo
diabolicae iniquitatis versutia actus in culpam contra dei propositum non periret.
Ingreditur ergo haec mundi infima filius dei de caelesti sede descendens et a paterna gloria non recedens novo
ordine, nova nativitate generatus, novo ordine, quia invisibilis in suis visibilis est factus in nostris,
inconprehensibilis voluit conprehendi, ante tempora manens esse coepit ex tempore, universitatis dominus
servilem formam obumbrata maiestatis suae immensitate suscepit, inpassibilis deus non dedignatus est homo
esse passibilis et inmortalis mortis legibus subiacere; nova autem nativitate generatus, quia inviolata virginitas
concupiscentiam nescivit, carnis materiam ministravit.
Adsumpta est de matre domini natura, non culpa, nec in domino Iesu Christo ex utero virginis genito, quia
nativitas est mirabilis, ideo nostri est natura dissimilis.
2

