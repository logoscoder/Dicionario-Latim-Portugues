Hic est qui venit per aquam et sanguinem Iesus Christus, non in aqua solum, sed in aqua et sanguine, et spiritus
est qui testificatur, quoniam spiritus est veritas, quia tres sunt qui testimonium dant, spiritus et aqua et sanguis, et
tres unum sunt, spiritus utique sanctificationis et sanguis redemptionis et aqua baptismatis, quae tria unum sunt
et individua manent nihil que eorum a sui connexione seiungitur, quia catholica ecclesia hac fide vivit, hac
proficit, ut nec sine vera divinitate humanitas nec sine vera credatur humanitate divinitas.
Cum autem ad interlocutionem examinis vestri Eutyches responderit dicens: confiteor ex duabus naturis fuisse
dominum nostrum ante adunationem, post vero adunationem unam naturam confiteor, miror tam absurdam tam
que perversam professionem nulla iudicantium increpatione reprehensam et sermonem nimis insipientem ita
omissum quasi nihil quod offenderet esset auditum, cum tam impie duarum naturarum ante incarnationem
unigenitus dei filius fuisse dicatur quam nefarie postquam verbum caro factum est, natura in eo singularis
asseritur.
Quod ne Eutyches ideo vel recte vel tolerabiliter aestimet dictum, quia nulla vestra est sententia confutatum,
dilectionis tuae diligentiam commonemus, frater karissime, ut si per inspirationem misericordiae dei ad
satisfactionem causa perducitur, inprudentia hominis inperiti etiam ab hac sensus sui peste purgetur.
Qui quidem, sicut gestorum ordo patefecit, bene coeperat a sua persuasione discedere, cum vestra sententia
coartatus profiteretur se dicere quod ante non dixerat, et ei fidei adquiescere cuius prius fuisset alienus; sed cum
anathematizando impio dogmati noluisset praebere consensum, intellexit eum fraternitas vestra in sua manere
perfidia dignum que esse qui iudicium condemnationis exciperet.
De quo si fideliter atque utiliter dolet et quam recte mota sit episcopalis auctoritas, vel sero cognoscit vel si ad
satisfactionis plenitudinem omnia quae ab eo male sunt sensa, viva voce et praesenti subscriptione damnaverit,
non erit reprehensibilis erga correctum quantacumque miseratio, quia dominus noster verus et bonus pastor qui
animam suam posuit pro ovibus suis et qui venit animas hominum salvare, non perdere, imitatores nos suae vult
esse pietatis, ut peccantes quidem iustitia coerceat, conversos autem misericordia non repellat.
Tunc enim demum fructuosissime fides vera defenditur, quando etiam a sectatoribus suis opinio falsa damnatur.
Ad omnem vero causam pie ac fideliter exequendam fratres nostros Iulium episcopum et Renatum presbyterum
tituli sancti Clementis, sed et filium meum Hilarum diaconum vice nostra direximus, quibus Dulcitium notarium
nostrum, cuius nobis fides est probata, sociavimus, confidentes affuturum divinitatis auxilium ut is qui erraverat,
damnata sensus sui pravitate salvetur.
Deus te incolumen custodiat, frater karissime.
Canon
Sancta et magna et universalis synodus quae per gratiam Dei et praecepta piissimorum et christianissimorum
imperatorum nostrorum Valentiniani et Marciani augustorum congregata est in Chalcedona metropoli provinciae
Bithyniorum in ecclesia sanctae et victricis martyris Euphemiae, haec definivit quae subter scripta sunt.
Dominus noster et salvator Iesus Christus notitiam fidei discipulis suis firmans dixit: pacem meam do vobis,
pacem meam relinquo vobis, ut nullus dissonet a proximo circa dogmata pietatis, sed ut pariter veritatis
ostenderent praedicationem.
Quia vero non desinit per zizania sua diabolus contra semina pietatis insurgere et semper aliquid novum contra
veritatem invenire, propter hoc Dominus, ut consuevit, providens humano generi piissimum hunc et
fidelissimum ad aemulationem erexit imperatorem et undique sacerdotii praesides ad se convocavit ut gratia
domini omnium nostrum Christi operante omnem quidem mendacii a Christi ovibus pestilentiam removant,
floribus autem veritatis eas pinguescere faciant.

5

