differentia naturarum propter unitionem magis que salva proprietate utriusque naturae et in unam personam
atque subsistentiam concurrente, non in duas personas partitum sive divisum, sed unum et eundem Filium
unigenitum Deum Verbum dominum Iesum Christum, sicut ante prophetae de eo et ipse nos Iesus Christus
erudivit et patrum nobis symbolum tradidit.
His igitur cum omni undique scrupulositate et diligentia a nobis dispositis definivit sancta et universalis synodus
alteram fidem nulli licere proferre vel conscribere aut conponere aut sentire aut docere aliter; eos autem qui ausi
sunt aut conponere fidem alteram aut certe proferre aut docere aut tradere alterum symbolum volentibus vel ex
gentilitate ad agnitionem veritatis vel ex Iudaeis vel ex haeresi quacumque converti, hos, si episcopi fuerint aut
clerici, alienos esse episcopos ab episcopatu et clericos a clero, si vero monachi aut laici fuerint, anathematizari.
Regulas sanctorum patrum per singula nunc usque concilia constitutas proprium robur obtinere decrevimus.
Si quis episcopus ob pecuniam fecerit ordinationem et sub pretio redegerit gratiam, quae non potest venundari,
ordinaverit que per pecunias episcopum aut presbyterum seu diaconum vel quemlibet ex his, qui connumerantur
in clero, aut promoverit per pecunias dispensatorem aut defensorem vel quemquam, qui subiectus est regulae,
pro suo turpissimi lucri commodo: is, cui hoc adtemptanti probatum fuerit, proprii gradus periculo subiacebit, et
qui ordinatus est, nihil ex hac ordinatione vel promotione, quae est per negotiationem facta, proficiat.
Sed sit alienus ea dignitate vel sollicitudine, quam per pecunias adquisivit.
Si quis vero mediator tam turpibus et nefandis datis vel acceptis exstiterit, si quidem clericus fuerit, proprio
gradu decidat, si vero laicus aut monachus anathematizatur.
Pervenit ad sanctam synodum, quod quidam qui in clero videntur allecti, propter lucra turpia conductores
alienarum possessionum fiant et saecularia negotia sub cura sua suscipiant, Dei quidem ministerium
parvipendentes, saecularium vero discurrentes domos, propter avaritiam patrimoniorum sollicitudines
assumentes.
Decrevit itaque sanctum hoc magnum que concilium, nullum deinceps, non episcopum non clericum vel
monachum, aut possessiones conducere aut negotiis saecularibus sese miscere, praeter pupillorum, si forte curam
inexcusabilem leges inponant, aut civitatis episcopus ecclesiasticarum rerum sollicitudinem habere praecipiat,
aut orphanorum et viduarum earum que, quae sine ulla provisione sunt, personarum, quae maxime ecclesiastico
indigent adiutorio, propter timorem Domini causa deposcat.
Si quis autem transgredi de cetero statuta temptaverit, huiusmodi ecclesiasticis increpationibus subiacebit.
Qui vere et sincere singularem sectantur vitam, conpetenti honore digni habeantur.
Quoniam vero quidam utentes habitu monachi ecclesiastica negotia civilia que conturbent, circumeuntes
indifferenter urbes necnon et monasteria sibi instituere praesumentes, placuit nullum quidem usquam aedificare
aut constituere monasterium vel oratorii domum praeter conscientiam civitatis episcopi.
Monachos vero per unamquamque civitatem aut regionem subiectos esse episcopo et quietem diligere et intentos
esse tantummodo ieiunio et orationi, in locis, quibus renuntiaverunt saeculo, permanentes.
Nec ecclesiasticis vero nec saecularibus negotiis communicent, vel in aliquo sint molesti propria monasteria
deserentes, nisi forte his praecipiatur propter opus necessarium ab episcopo civitatis.
Nullum vero recipere in monasteriis servum obtentu monachi, praeter sui domini conscientiam.
Transgredientem vero hanc definitionem nostram, excommunicatum esse decrevimus, ne nomen Dei
blasphemetur.
7

