Cum autem ipse dominus noster atque salvator fidem discipulorum suis interrogationibus erudiret: quem me,
inquit, dicunt homines esse filium hominis? cum que illi diversas aliorum opiniones retexuissent, vos, ait, quem
me dicitis esse? me utique, qui sum filius hominis et quem in forma servi atque in veritate carnis aspicitis, quem
esse me dicitis? ubi beatus Petrus divinitus inspiratus et confessione sua omnibus gentibus profuturus: tu es,
inquit, Christus filius dei vivi, nec inmerito beatus est pronuntiatus a domino et a principali petra soliditatem et
virtutis traxit et nominis qui per revelationem patris eundem et dei filium est confessus et Christum, quia unum
horum sine alio receptum non proderat ad salutem et aequalis erat periculi dominum Iesum Christum aut deum
tantummodo sine homine aut sine deo solum hominem credidisse.
Post resurrectionem vero domini, quae utique veri corporis fuit, quia non alter est resuscitatus quam qui fuerat
crucifixus et mortuus, quid aliud quadraginta dierum mora gestum est quam ut fidei nostrae integritas ab omni
caligine mundaretur?
Conloquens enim cum discipulis suis et cohabitans atque convescens et pertractari se diligenti curioso que
contactu ab eis quos dubietas perstringebat, admittens ideo et clausis ad discipulos ianuis introibat et flatu suo
dabat spiritum sanctum et donato intellegentiae lumine sanctarum scripturarum occulta pandebat et rursus idem
vulnus lateris, fixuras clavorum et omnia recentissimae passionis signa monstrabat dicens: videte manus meas et
pedes quia ego sum; palpate et videte quia spiritus carnem et ossa non habet sicut me videtis habere, ut
agnosceretur in eo proprietas divinae humanae que naturae individua permanere et ita sciremus verbum non hoc
esse quod carnem, ut unum dei filium et verbum confiteremur et carnem.
Quo fidei sacramento Eutyches iste nimium aestimandus est vacuus, qui naturam nostram in unigenito dei nec
per humilitatem mortalitatis nec per gloriam resurrectionis agnovit nec sententiam beati apostoli et evangelistae
Iohannis expavit dicentis omnis spiritus qui confitetur Iesum Christum in carne venisse, ex deo est et omnis
spiritus qui solvit Iesum, ex deo non est, et hic est antichristus.
Quid autem est solvere Iesum nisi humanam ab eo separare naturam et sacramentum per quod unum salvati
sumus, inpudentissimis vacuare figmentis?
Caligans vero circa naturam corporis Christi, necesse est ut etiam in passione eius eadem obcaecatione desipiat.
Definitio fidei
Nam si crucem domini non putat falsam et susceptum pro mundi salute supplicium verum fuisse non dubitat,
cuius credit mortem, agnoscat et carnem.
Nec diffiteatur nostri corporis hominem quem cognoscit fuisse passibilem, quoniam negatio verae carnis negatio
est etiam corporeae passionis.
Si ergo Christianam suscipit fidem et a praedicatione evangelii suum non avertit auditum, videat quae natura
transfixa clavis pependerit in crucis ligno et aperto per militis lanceam latere crucifixi intellegat unde sanguis et
aqua fluxerit, ut ecclesia dei et lavacro rigaretur et poculo.
Audiat beatum Petrum apostolum praedicantem quod sanctificatio spiritus per aspersionem fiat sanguinis Christi,
nec transitorie legat eiusdem apostoli verba dicentis; scientes quod non corruptibilibus argento et auro redempti
estis de vana vestra conversatione paternae traditionis, sed pretioso sanguine quasi agni incontaminati et
immaculati Iesu Christi.
Beati quoque Iohannis apostoli testimonio non resistat dicentis: et sanguis Iesu filii dei emundat nos ab omni
peccato et iterum: haec est victoria quae vincit mundum, fides nostra.
Quis est qui vincit mundum nisi qui credit quoniam Iesus est filius dei?

4

