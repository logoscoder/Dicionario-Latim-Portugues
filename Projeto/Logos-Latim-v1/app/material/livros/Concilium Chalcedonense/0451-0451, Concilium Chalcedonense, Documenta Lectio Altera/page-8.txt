Verum tamen episcopum convenit civitatis conpetentem monasteriorum providentiam gerere.
De his, qui transmigrant de civitate in civitatem episcopis aut clericis, placuit ut canones, qui de hac re a sanctis
patribus statuti sunt, habeant propriam firmitatem.
Nullum absolute ordinari debere presbyterum aut diaconum nec quemlibet in gradu ecclesiastico, nisi specialiter
ecclesiae civitatis aut possessionis aut martyrii aut monasterii qui ordinandus est pronuntietur.
Qui vero absolute ordinantur, decrevit sancta synodus, irritam esse huiusce modi manus inpositionem, et
nusquam posse ministrare, ad ordinantis iniuriam.
Qui semel in clero deputati sunt aut monachorum vitam expetiverunt, statuimus, neque ad militiam neque ad
dignitatem aliquam venire mundanam aut, hoc temptantes et non agentes poenitentiam, ut redeant ad hoc, quod
propter Deum prius elegerunt, anathematizari.
Clerici, qui praeficiuntur ptochiis vel qui ordinantur in monasteriis et basilicis martyrum, sub episcoporum, qui
in unaquaque civitate sunt secundum sanctorum patrum traditiones, potestate permaneant, nec per contumaciam
ab episcopo suo dissiliant.
Qui vero audent evertere huiusmodi formam quocumque modo nec proprio subiciuntur episcopo, si quidem
clerici sint, canonum correptionibus subiacebunt, si vero laici vel monachi fuerint, communione priventur.
Si quis clericus adversum clericum habet negotium, non deserat episcopum proprium et ad saecularia percurrat
iudicia, sed prius actio ventiletur apud episcopum proprium vel certe consilio eiusdem episcopi, apud quos
utraeque partes voluerint, iudicium continebunt.
Si quis autem praeter haec fecerit, canonicis correptionibus subiacebit.
Quod si clericus habet causam adversus episcopum proprium vel adversus alterum, apud synodum provinciae
iudicetur.
Quod si adversus eiusdem provinciae metropolitanum episcopus vel clericus habet querelam, petat primatem
dioeceseos aut sedem regiae urbis Constantinopolis et apud ipsam iudicetur.
Non licere clericum in duarum civitatum simul pronuntiari ecclesiis, et in qua initio ordinatus est et ad quam
confugit, quasi ad potiorem, ob inanis gloriae cupiditatem: hoc autem facientes revocari debere ad suam
ecclesiam, in qua initio ordinati sunt et ibi tantummodo ministrare.
Si vero iam quis translatus est ex alia in aliam ecclesiam, nihil prioris ecclesiae aut sub ea martyrum aut
pauperum commorationis aut xenodochiorum rebus omnino communicet.
Eos vero qui ausi fuerint post definitionem magnae et universalis huius synodi quicquam ex his quae sunt
prohibita perpetrare, decrevit sancta synodus proprio huiusmodi gradu recidere.
Omnes pauperes et indigentes auxilio, cum proficiscuntur, sub probatione epistolis ecclesiasticis pacificatis
tantummodo commendari decrevimus, et non commendaticiis litteris, propterea quod commendaticiae litterae
personis honoratioribus solummodo conceduntur.
Pervenit ad nos, quod quidam praeter ecclesiastica statuta facientes convolarunt ad potestates et per pragmaticam
formam in duo unam provinciam diviserunt, ita ut ex hoc facto duo metropolitani esse videantur in una
provincia.

8

