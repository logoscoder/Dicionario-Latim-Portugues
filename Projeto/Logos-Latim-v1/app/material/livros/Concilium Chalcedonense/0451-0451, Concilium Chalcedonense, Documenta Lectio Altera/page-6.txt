Quod et perfecimus communi iudicio dogmata expellentes erroris et inerrabilem patrum renovavimus fidem,
symbolum trecentorum decem et octo omnibus praedicantes et eos ut proprios patres esse ascribimus, qui postea
in magna Constantinopoli congregati sunt centum quinquaginta et eandem fidem ipsi quoque confirmaverunt.
Definimus igitur ordinem et omnes formulas custodientes quae de fide sunt constitutae, et nos, a synodo
quondam in Epheso facta, cuius praesides fuerunt sanctissimae memoriae Caelestinus Romanorum et Cyrillus
Alexandrinorum, praefulgere quidem rectae et immaculatae fidei expositionem sanctorum et beatissimorum
trecentorum decem et octo patrum qui in Nicaeam temporibus piae memoriae Constantini imperatoris congregati
sunt, servari autem et ea quae in Constantinopolim a sanctis centum quinquaginta patribus decreta sunt ad
expellendas quidem omnes germinantes haereses et ad confirmationem eiusdem catholicae et apostolicae nostrae
fidei.
Symbolum trecentorum decem et octo patrum qui in Nicaea.
Et idem centum quinquaginta sanctorum patrum qui Constantinopolim congregati sunt.
Sufficeret quidem ad plenam cognitionem pietatis et confirmationem sapiens hoc et salutare divinae gratiae
symbolum; de Patre enim et Filio et Spiritu sancto perfectionem docet et Domini inhumanationem fideliter
accipientibus repraesentat.
Sed quoniam hi qui veritatis reprobare praedicationem conantur, per proprias haereses novas voces genuerunt, et
hi quidem mysterium dispensationis Domini quae propter nos facta est, corrumpere praesumentes et vocem
denegantes qua theotocos de Virgine praedicatur, alii autem confusionem et temperamentum introducentes et
unam naturam esse carnis et divinitatis stulte confingentes et passibilem Unigeniti divinam naturam per
confusionem prodigiose dicentes, propter hoc illis omnem machinationem contra veritatem volens claudere
praesens nunc sancta et magna et universalis synodus praedicationem hanc ab initio inmobilem docens decrevit
ante omnia fidem inrecusabilem permanere trecentorum decem et octo sanctorum patrum et doctrinam confirmat
quae de substantia Spiritus sancti a patribus centum quinquaginta postea congregatis in regia civitate tradita est
propter illos qui Spiritui sancto repugnabant, quam illi omnibus notam fecerunt non quasi quod aliquid deesset
antecedentibus, inferentes, sed de sancto Spiritu intellectum eorum contra illos qui dominationem eius respuere
temptaverunt, scripturarum testimoniis declarantes.
Propter illos autem qui dispensationis corrumpere conantur mysterium et purum hominem esse illum genitum ex
sancta virgine Maria impudenter delirant, epistulas synodicas beati Cyrilli quondam Alexandrinae ecclesiae
praesulis ad Nestorium et ad orientales congrue habentes suscepit ad convincendas Nestorii vesanias,
interpretationem vero eorum qui salutaris symboli mentem pio zelo nosse desiderant.
Quibus etiam epistulam maximae et senioris urbis Romae praesulis beatissimi et sanctissimi archiepiscopi
Leonis quae scripta est ad sanctae memoriae archiepiscopum Flavianum ad perimendam Eutychis malam
intellegentiam, consequentissime coaptavit utpote et magni illius Petri confessioni congruentem et communem
quandam columnam nobis adversum prava dogmata exsistentem, ad confirmationem rectorum dogmatum.
His namque qui in duos filios dispensationis divinae mysterium discerpere nituntur, obsistit et illos qui
passibilem deitatem Unigeniti ausi sunt dicere, a sacro coetu expellit et his qui in duabus naturis Christi
temperamentum aut confusionem exquirunt, resistit et eos qui caelestem aut alterius alicuius esse substantiae
dicunt quam ex nobis assumpsit servi formam, ut dementes abigit et qui duas quidem ante unitionem naturas
Domini fabulantur, unam vero post unitionem confingunt, anathematizat.
Sequentes igitur sanctos patres unum eundem que confiteri Filium dominum nostrum Iesum Christum
consonanter omnes docemus eundem perfectum in deitate, eundem perfectum in humanitate, Deum vere et
hominem vere eundem ex anima rationali et corpore, consubstantialem Patri secundum deitatem et
consubstantialem nobis eundem secundum humanitatem, per omnia nobis similem absque peccato, ante saecula
quidem de Patre genitum secundum deitatem, in novissimis autem diebus eundem propter nos et propter salutem
nostram ex Maria virgine Dei genetrice secundum humanitatem, unum eundem que Christum Filium dominum
unigenitum, in duabus naturis inconfuse, immutabiliter, indivise, inseparabiliter agnoscendum, nusquam sublata
6

