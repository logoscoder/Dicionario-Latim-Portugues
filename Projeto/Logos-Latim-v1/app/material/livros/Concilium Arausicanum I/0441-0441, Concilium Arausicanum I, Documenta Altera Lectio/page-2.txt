Placuit in reatum uenire episcopum qui admonitus de excommunicatione cuiuscumque sine reconciliatione eius
qui excommunicauit ei communicare praesumpserit, ut integra omnia, si reconciliatio intercesserit, de iustitia uel
iniquitate excommunicationis proximae synodo reseruentur.
Subito obmutescens, prout status eius est, baptizari aut paenitentiam accipere potest, si uoluntatis, aut praeteritae
testimonium aliorum uerbis habet, aut praesentis in suo nutu.
Amentibus quaecumque pietatis sunt conferenda.
Energumeni baptizati, si de purgatione sua curant et se sollicitudini clericorum tradunt, monitis que obtemperant,
omnimodis communicent, sacramenti ipsius uirtute uel muniendi ab incursu daemonii quo infestantur, uel
purgandi quorum iam ostenditur uita purgatior.
Energumenis catechumenis quantum uel necessitas exegerit uel opportunitas permiserit, de baptismate
consulendum.
Qui palam aliquando arrepti sunt, non solum non assumendi ad ullum ordinem clericatus, sed etsi iam aliqui
ordinati sunt, ab imposito officio repellendi.
Cum capsa et calix inferendus est, et admixtione eucharistiae consecrandus.
Euangelia deinceps placuit catechumenis legi apud omnem prouinciarum nostrarum ecclesiam.
Ad baptisterium catechumeni nunquam admittendi.
A fidelium benedictione, etiam inter domesticas orationes, in quantum caueri potest, segregandi informandi que
sunt, ut se reuocent, et signandos uel benedicendos semotim offerant.
In nostris prouinciis placuit de praesumptoribus, ut sicubi contigerit duos episcopos episcopum inuitum facere,
auctoribus damnatis, unius eorum ecclesiae ipse qui uim passus est substituatur, si tamen uita respondet, et alter
in alterius deiecti loco nihilominus ordinetur.
Si uoluntarium duo fecerint, et ipse damnabitur, quo cautius ea quae sunt antiquitus statuta seruentur.
Sedit praeterea ut deinceps non ordinentur diacones coniugati nisi qui prius conuersionis proposito professi
fuerint castitatem.
Si quis autem post acceptam benedictionem leuiticam cum uxore sua incontinens inuenitur ab officio abiciatur.
De his autem qui prius ordinati hoc ipsum inciderunt, taurinatis synodi sequendam esse sententiam, qua iubentur
non ulterius promoueri.
De idoneis autem et probatioribus uiris, quos clericatui alligari ipsa uitae gratia suggerit, si forte inciderunt
duplicata matrimonia, ut non ultra subdiaconatum ecclesiasticas capiant dignitates.
Diaconae omnimodis non ordinandae: si quae iam sunt, benedictioni quae populo impenditur capita submittant.
Viduitatis seruandae professionem coram episcopo in secretario habitam imposita ab episcopo ueste uiduali
indicandam.
Raptorem uero talium uel ipsam talis professionis desertricem merito esse damnandam.
2

