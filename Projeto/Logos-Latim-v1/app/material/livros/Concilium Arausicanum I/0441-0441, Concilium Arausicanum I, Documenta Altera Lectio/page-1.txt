0441-0441- Concilium Arausicanum - Documenta [Altera Lectio]
Concilia Galliae 314-506 - Concilium Arausicanum a. 441
Haereticos in mortis discrimine positos, si catholici esse desiderant, si desit episcopus, a presbyteris cum
chrismate et benedictione consignari placuit.
Nullum ministrorum, qui baptizandi recipit officium, sine chrismate usquam debere progredi, quia inter nos
placuit semel chrismari.
De eo autem qui in baptismate, quacumque necessitate faciente, non chrismatus fuerit, in confirmatione sacerdos
commonebitur.
Nam inter quoslibet chrismatis ipsius nonnisi una benedictio est, non ut praeiudicans quidquam, sed ut non
necessaria habeatur repetita chrismatio.
Qui recedunt de corpore, paenitentia accepta, placuit sine reconciliatoria manus impositione eis communicari,
quod morientis sufficit consolationi secundum definitiones patrum, qui huiusmodi communionem congruenter
uiaticum nominarunt, ut si superuixerint, stent in ordine paenitentum, et ostensis necessariis paenitentiae
fructibus, legitimam communionem cum reconciliatoria manus impositione percipiant.
Paenitentiam desiderantibus clericis non negandam.
Eos qui ad ecclesiam confugerint tradi non oportere, sed loci reuerentia et intercessione defendi.
Si quis autem mancipia clericorum pro suis mancipiis ad ecclesiam confugientibus crediderit occupanda, per
omnes ecclesias districtissima damnatione feriatur.
In ecclesia manumissos, uel per testamentum ecclesiae commendatos si quis in seruitutem uel obsequium uel ad
colonariam conditionem imprimere tentauerit, animaduersione ecclesiastica coercebitur.
Si quis alibi consistentem clericum ordinandum putauerit, prius definiat ut cum ipso habitet.
Sic quoque non sine consultatione eius episcopi cum quo ante habitauit eum qui fortasse non sine causa diu ab
alio ordinatus non est, ordinare non praesumat.
Si qui autem alienos ciues, aut alibi consistentes ordinauerunt, nec ordinati in ullo accusantur, aut ad se eos
reuocent, aut gratiam ipsis eorum impetrent cum quibus habitant.
Si quis episcoporum in alienae ciuitatis territorio ecclesiam aedificare disponit, uel pro fundi sui aut ecclesiastici
uel pro quacumque suorum opportunitate, permissa licentia aedificandi, quia prohibere hoc uotum nefas est, non
praesumat dedicationem, quae illi omnimodis reseruatur in cuius territorio ecclesia adsurgit, reseruata
aedificatori episcopo hac gratia ut quos desiderat clericos in re sua uidere, ipsos ordinet is cuius territorium est,
uel si ordinati iam sunt, ipsos habere acquiescat, et omnis ecclesiae ipsius gubernatio ad eum in cuius ciuitatis
territorio ecclesia surrexit, pertinebit.
Quod si etiam saecularium quicumque ecclesiam aedificauerit et alium magis quam eum in cuius territorio
aedificat inuitandum putauerit, tam ipse cui contra constitutionem ac disciplinam gratificari uult, quam omnes
episcopi qui ad huiusmodi dedicationem inuitantur a conuentu abstinebunt.
Si quis excesserit, in reatum deuocabitur; si quis excesserit, ordinem recognoscat.
1

