De competente.
INTER. Inter catechumenum et competentem quae differentia est?
RESP. De catechumeno, quid sit, super satis dictum est: sed de competente, quid sit, breviter est
dicendum. Competens est qui diligenter instructus de fide, et attente de credulitate imbutus, post traditam sibi
doctrinam Christianitatis, et mysterium Symboli, et traditionem orationis Dominicae, petit et rogat ut possit
consequi mysterium sacri baptismatis, et gratiam Christi, et particeps fieri sanctae Dei Ecclesiae, et in servitio
cum fidelibus esse Christi: unde a petendo competens vocatur.

De sale. [0785D]
INTER. Cur catechumenus accipit sal?
RESP. Adhibetur ergo sal, et mittitur in ora catechumenorum, videlicet sal condimentum omnibus cibis
praebet pulmentum, fatuitatem expellit, aviditatemque excitat, et appetitum in omnibus cibis facit. Ex illo enim
totus victus delectatior et suavior efficitur gustu hominis. Congruenter autem sal ad officium Christianitatis
assumitur, de materia enim aquae conficitur, et undecunque sit, in aqua resolvi potest. Sicut enim in lege mel in
sacrificiis prohibetur offerri, et sal per omnia jubetur; ita oblaturis Domino, et hostia effecturis sal tribuitur, ut
omnia quae ad Christi honorem cultumque offerimus, [0786A] sal rationis ac discretionis sine oblatione mellis
semper habeant. Ideo et ori catechumeni sal corpore vere sacerdos imponit, ut significet sale divinae Sapientiae
fluxa ac voluptuosa ejus peccata ab illo depelli, et omnia ejus eloquia condita esse ac perornata, Paulo attestante,
qui ait: Sermo vester in gratia Dei sale sit conditus, ut sciatis quomodo oporteat vos unicuique respondere: Sal
ergo in igne exsilit: nam quamvis sit in eum, ignem tamen fugit, naturam enim sequitur; quia ignis et aqua
inimica sunt sibi. Bene autem baptizandis, et ab igne aeterno elapsis sal tribuitur, ut relicta vanitate, ex qua
infideles liberos suos per ignem lustrantes daemonibus offerebant, ad aquam regenerationis perducti oblatique
Deo ac consecrati, infidelitate rejecta, efficiantur [0786B] filii Dei, et Christum, qui est pax vera, suscipiant,
dicente ipso: Sal habete in vobis, id est, pacem. Et: Vos estis sal terrae. Bene autem convenit quod sacerdotes
Dei, qui sunt condimentum populi, sal ad officium Christianitatis apponant, ut vitiis exclusis parvulos sale
Sapientiae bonae conditos Deo pacificos offerant.

Exorcizatur, sive catechizatur infans.
INTER. Exorcismus cujus lingua est, et quid interpretatur? et quid catechizare?
RESP. Exorcismus Graece, Latine conjuratio sive increpatio dicitur. Increpatio, Nec te latet, Satana,
imminere tibi poenas, et reliqua. Conjuratio simul et increpatio damnati et damnandi: Da honorem Deo vivo, da
honorem Jesu Christo, da honorem Spiritui [0786C] sancto, et recede ab hoc et ab hac famula Dei, in nomine
nostri Jesu Christi, et reliqua. Est enim contra diabolum dictum: ut discedat, et relinquat quem tenebat, sicut in
Zacharia propheta manifestatur dicendo: Ostendit Jesum sacerdotem stantem coram angelo Domini, et Satanas
stabat a dextris ejus, et dixit Dominus ad Satan: Increpet Dominus in te, Satan, qui elegit Hierusalem: hoc est,
exorcismus, increpare et conjurare. Non enim creatura Dei in illis, qui non sunt, exorcizatur, sed malignus
spiritus, ut relinquat Dei creaturam.

De exsufflatione.
Ideo enim et exsufflatur, non homo, sed sub quo sunt omnes qui sub peccato nascuntur, quia ipse est
auctor mali et princeps peccatorum. Recte enim [0786D] exsufflatur et projicitur, tanquam pulvis a facie venti,
confusus in sua nequitia diabolus, ut eo fugato homo renovandus, et vivificandus, calefactus flatu divino
perducatur ad gratiam Christi, et in illo Christo, Deo nostro dignus patefiat introitus. Catechizare enim est
docere, vel castigare, unde et Apostolus: Communicet autem is qui catechizatur verbum ei qui se catechizat in
3

