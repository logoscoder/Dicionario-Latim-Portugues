De unctione capitis.
Baptizato autem facit presbyter signum crucis de chrismate cum pollice in verticem capitis. Sicut enim
in baptismo peccatorum remissio datur, ita per unctionem sanctificatio Spiritus adhibetur. Nam et in Veteri
Testamento sacerdotes et reges ungebantur, sicut Aaron a Moyse unctus est, et David a Samuele. In capite
ungitur quia ex ipso omnes sensus procedunt, et ipse sensus capit. Nam mulier super caput Jesu unguentum fudit
nardi pistici, ut fidem Ecclesiae et gentium ostenderet per unctos [0790C] chrismate salutis.

De velamine capitis.
Pannus ornatus super caput baptizati ponitur. Saepe enim nomine capitis mens solet intelligi. Unde et in
Apocalypsi, circumamicti vestimentis albis in capitibus suis coronas aureas habere dicuntur, id est: bonis
operibus induti perenni memoria mentis gaudia superna quaerant. Jam tunc equus albus effectus, et sessor super
illum habens arcum, id est, Ecclesiae, quae super nivem gratia baptismi dealbata est, Dominus praesidet,
vexillum crucis habens.

De confirmatione episcopi.
Post haec confirmet eum episcopus in fronte de chrismate. Ideoque manus impositio fit, ut per
benedictionem [0790D] advocatus invitetur Spiritus sanctus super eos descendat, juxta exemplum apostolorum:
Cum audivissent, inquit, discipuli, qui Hierosolymis erant, quia recepisset Samaria verbum Dei, miserunt ad illos
Petrum et Joannem, qui cum venissent, oraverunt pro ipsis, ut acciperent Spiritum sanctum; nec dum enim in
quemquam illorum supervenerat; sed baptizati tantum erant in nomine Domini nostri Jesu Christi. Tunc
imponebant manus super eos, et accipiebant Spiritum sanctum. Sciendum est quod Philippus, qui Samariae
evangelizabat, unus de septem fuerit: si enim apostolus esset, ipse manum imponere potuisset, ut acciperent
Spiritum sanctum: hoc enim solum pontificibus [0791A] debetur. Nam presbyteri cum baptizant, chrismate
baptizatos ungere licet; sed si ab episcopo fuerit consecratum, non tamen frontem ex eodem oleo signare, quod
solis episcopis debetur, quo tradant Spiritum paraclitum baptizatis: Postquam enim ascendit Dominus de aqua,
vidit coelos apertos, et Spiritus sanctus tanquam columba descendit super eum. Hoc mysterio expleto, si
servaverit fidem Christianus, profecto beatus erit. Beatus, in Apocalypsi, qui habet partem in resurrectione prima
(Apoc. XX, 6). Resurrectio prima est in baptismo, ut Apostolus dicit: Si consurrexistis cum Christo, quae sursum
sunt quaerite. Non autem solum episcopis et presbyteris dictum est, sed omnes qui servaverint, quo renati sunt,
christi dicuntur, propter mysticum [0791B] chrisma, et sacerdotes nominantur, quia membra sunt Christi, qui est
sacerdos summus et sanctus. De illis ait Petrus: Gens sancta, regale sacerdotium. Fidelis vero Christianus a
Christo dicitur, si nomen factis sequatur: fidelis est qui veraciter credit id quod non videt: et inde dicta est fides si
fiat quod dictum est aut promissum inter duos. Inter duos enim placitum factum, et ea quae sunt inter Deum et
hominem, verae fidei sunt, ideo quod promisit homo servare debet: quia et Deus quod promisit homini, si
promiserit servare, non fraudabit.

De confirmatione corporis et sanguinis Christi.
Novissime autem corpore et sanguine Christi confirmatur infans, ut ejus possit esse membrum, qui pro
eo passus est et resurrexit, ipso Domino attestante, [0791C] qui dixit: Qui manducat carnem meam, et bibit
sanguinem meum, in me manet, et ego in eo: quia caro mea vere est cibus, et sanguis meus vere est potus. Unde
et Augustinus: «Si, inquit, in Christi corpore homo fuerit, accipiat Christi Spiritum. Sicut autem corpus nostrum
sine spiritu vivere non potest, sic non habet spiritum vitae, nisi qui in Christi corpore fuerit munitus: ideoque qui
vult venire accedat, credat, vivat Deo: Deo incorporetur, ut vivificetur. »

Item traditio baptisterii.
6

