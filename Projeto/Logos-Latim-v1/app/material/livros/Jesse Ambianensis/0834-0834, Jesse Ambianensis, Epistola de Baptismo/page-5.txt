portavimus imaginem terreni, ita portemus imaginem coelestis. Sicut enim nummus habet imaginem imperatoris
mundi, sic qui facit opera recto ris tenebrarum portat imaginem ejus, quam rejiciunt omnes in Christo baptizati,
ut Christi portent imaginem vexillo Christi signati. Iste est enim fons sacri baptismatis, ubi haedi descendunt
fetidi et coenosi, et ascendunt agni immaculati. De hoc enim baptismate Apostolus loquitur: Quicunque enim
baptizati sumus in Christo Jesu, in morte ipsius baptizati sumus, consepulti cum illo per baptismum. Mori enim
oportet nos peccato, ut possimus consepeliri cum Christo. Mortuo enim sepultura debetur. Qui [0788D] enim
vivit peccato, consepeliri non potest cum Christo. Exspoliantes ergo, secundum Apostolum, veterem hominem
cum actibus ejus, abrenuntiando pompis et operibus malis, induamus novum, qui secundum Deum creatus est in
justitia et sanctitate; quia semel vetus homo noster simul crucifixus est, ut destruatur corpus peccati, ut ultra non
serviamus peccato. Dominus autem in sepulcro novo sepultus, et in sindone munda obvolutus est; et quicunque
consepeliri vult Christo per baptismum, abjecta vetustate et immunditia, mundatus et novus induatur sindone
nova, Apostolo praecipiente: Renovamini spiritu, novitate mentis vestrae; et induite novum hominem. Ibi etiam
nominatur infans, sicut Joannes in Apocalypsi dicit, et dabo illi calculum candidum, [0789A] id est, corpus
baptismo candidatum, et in resurrectione incorruptionis gloria refulgens, et in calculo nomen novum scriptum, ut
filii Dei nominemur et simus. Unde et idem Joannes: Scribam super eum nomen novum, hoc est nomen
Christianum, ut a Christo Christianus deinceps vocetur: et renatus, novus qui effectus, omissis vitiis et pompis
diaboli, nomen novum, id est, Christianum portet, et opera sequatur.

De symbolo.
Symbolum itaque Graece, Latine signum vel cognitio interpretatur. Discessuri apostoli ad
evangelizandum gentibus, hoc sibi praedicationis signum vel indicium posuerunt. Continet autem credulitatem
Trinitatis, et unitatem Ecclesiae, ac omnis [0789B] Christiani dogmatis sacramentum; quod symbolum fidei et
spei nostrae non scribitur in charta et atramento, sed in tabulis cordis carnalibus. Sicut namque in bono
symbolum Ecclesia tradit nostrae saluti profuturum, ita infideles in malo, testante in Apocalypsi Joanne apostolo:
Qui habet characterem, aut nomen bestiae, aut numerum nominis ejus, id est, mysterium iniquitatis, mercandi aut
vendendi in unitate malitiae licentiam habet. Hoc signum Antichristi est, in quo totus Satanas habitaturus est
corporaliter. Aliis enim dicitur non licere vendere aut emere, nisi illo charactere signatis. Symbolum autem
sacramenti divini nobis commissum, ideo non est committendum chartis, non scribendum litteris, quia chartae et
litterae magis curam quam gratiam [0789C] proloquuntur. Ubi vero Dei gratia, donatio divina consistit ad
pactum, fides et altitudo cordis sufficit ad secretum, ut hoc salutis symbolum, hoc in te semper pactum testis
falsus ignoret. Symbolum enim inter duos firmat semper geminata conscriptio, et in stipulationibus cautum
reddit humana cautela, ne vi subrepat, neque decipiat perfidia contractibus semper inimica, sed hoc inter
homines inter quos fraus aut a quo facta est laedit: inter Deum vero et homines symbolum fidei sola fide
firmatur: non litterae, sed spiritui creditur, quia divinum creditum humanam non indiget cautionem. Deus vero
facere fraudem nescit, pati non potest. Sed forte dicitur, qui falli non potest cur exigit placitum? quid symbolum?
Quaerit illud propter te, non propter se: [0789D] non quia ille dubitat, sed ut tu credas. Quaerit symbolum, quia
te modo non ad rem convocat, sed ad fidem; et per praesens placitum, futurum pertrahit ad lucrum, ex fide in
fidem.

De trina mersione.
Abrenuntiatis operibus diaboli, et mysterio credulitatis accepto, mergitur infans in aqua, et baptizatur.
Baptismus Graece, Latine tinctio interpretatur; sub Trinitatis enim designatione fit, id est, Patris, et Filii, et
Spiritus sancti, dicente Domino ad apostolos. Ite, docete omnes gentes, baptizantes eos in nomine Patris, et Filii,
et Spiritus sancti. Convenienti ergo in ratione sub trina mersione homo ad imaginem revocatur sanctae Trinitatis,
qui ad eamdem [0790A] Deo cooperante in principio est creatus; et bene qui lapsus est in mortem tertio gradu
delicti, id est consensu, tertio a lavacro receptus recuperetur ad vitam. Quod autem per aquam baptismus datur,
haec ratio; voluit enim Dominus ut res illa invisibilis per congruens, et profecto contractabile, et visibile
impenderetur elementum, super quod etiam in principio ferebatur Spiritus sanctus. Nam sicut aqua purgatur
exterius corpus, ita latenter ejus mysterio per Spiritum sanctum purificatur et animus. Invocato enim Deo
descendit Spiritus sanctus de coelis, et medicatis aquis sanctificat easdem, ex ipso accipiunt vim purgationis, ut
in eis caro et anima delictis coinquinata mundetur. «Baptismus enim talis est (sicut Augustinus dicit) qualis ille
est, in [0790B] cujus potestate datur; non qualis ille est, per cujus ministerium datur: non enim nocet si aliquis a
malo homine baptizetur, si tamen recte baptizetur. »
5

