eloquiorum sacratissimam sapientiam in animorum caelestium formationibus utrumque valde providisse, ita ut
neque in divinas, sic forsitan diceret quis, injuriam faceret virtutes, neque nos in viles passibiliter infigeret
imaginum humilitates. Quia quidem enim pulchre procuratae sunt informium formae, et figurae carentium
figuris, non unam causam diceret quis esse nostram analogiam, non valentem immediate in invisibiles extendi
contemplationes, et desiderantem proprias et connaturales reductiones, quae possibiles nobis formationes
praetendunt informium supernaturaliumque speculationum. Sed quia et hoc mysticis eloquiis est decentissimum,
per incomprehensibilia et divina aenigmata occultare, et inviam multis ponere sacram abditamque
supermundanorum intellectuum veritatem. Est enim non omnis sacer, neque omnium, ut eloquia aiunt, scientia.
Si autem deformes imaginum descriptione causas aestimaverit quis dehonestari, dicens referri sic turpes
formationes deiformibus et sanctissimis dispositionibus, sufficit ad eum dicere, quomodo duplex est sanctae
manifestationis modus, unus quidem quasi consequens, propter similes provenientium sacrarum figurarum
imagines, alter vero propter dissimiles formarum facturas, in omnino inconsequens et indecorum formatus.
Itaque colendam superessentialis θεαρχίας beatitudinem manifestativorum eloquiorum mysticae traditiones
aliquando quidem ut rationem et intellectum et essentiam laudant, divinam rationalitatem et sapientiam ejus
declarantes, et vere existentem subsistentiam, et eorum, quae sunt, subsistentiae causam veram, et quasi lumen
eam reformant, et vitam vocant, tantis mirabilibus reformationibus gloriosioribus quidem existentibus, et
materiales formationes excellere quoquomodo probatis, deficientibus et sic thearchica ad veritatem similitudine.
Est enim super omnem essentiam et vitam, nullo quidem ipsam lumine characterizante, omnique ratione et
intellectu similitudine ipsius incomparabiliter derelictis. Aliquando vero dissimilibus manifestationibus ab ipsis
eloquiis supermundane laudatur, eam invisibilem, et infinitam, incomprehensibilemque vocantibus, et ea, ex
quibus, non quid est, sed quid non est, significatur. Hoc enim, ut aestimo, potentius est in ipsa, quoniam quidem,
ut occulta et sacerdotalis traditio subintroduxit, non esse secundum quid eorum quae sunt, eam vere dicimus;
ignoramus autem superessentialem ipsius et invisibilem et ineffabilem infinalitatem. Si igitur depulsiones in
divinis verae, intentiones vero incompactae, obscuritati arcanorum magis apta est per dissimiles reformationes
manifestatio. Et nunc itaque non turpes replent caelestes ornatus eloquiorum sacrae descriptiones, dissimilibus
eos formarum facturis manifestantes, et per has ostendentes materialibus simul omnibus supermundalium
excellentias. Quia vero et nostrum animum reducunt magis dissimiles similitudines, non aestimo quemquam
bene sapientum contradicere. In quidem enim pretiosioribus sacris formationibus consequens est et seduci
auriformes quasdam aestimantes esse caelestes essentias, et quosdam viros fulgureos, decora indutos vestimenta,
candide et ignee innocueque resplendentes, et quibuscunque aliis similibus imaginatis formis theologia caelestes
figuravit intellectus. Quod quidem ne paterentur, qui nihil visibilibus bonis altius intelligunt, sanctorum
theologorum restitutiva sapientia et ad indecoras dissimilitudines mirabiliter descendit, non concedens materiale
nostrum in turpibus imaginibus manens requiescere; purgans vero sursum versus animam, et suggerens
deformitate compositionum, tanquam neque justo neque vero probante esse, neque valde materialibus, quia sic
turpibus similia secundum veritatem sunt supercaelestia et divina spectacula. Sed itaque et hoc intelligere
oportet, nihil eorum quae sunt, esse universaliter boni participatione privatum. Siquidem, ut eloquiorum veritas
ait, omnia bona valde. Est ergo ex omnibus intelligere bonas speculationes, et invisibilibus et intellectualibus ex
materiis reformare dictas dissimiles similitudines: altero modo intellectualibus habentibus, quae sensibilibus
aliter distributa sunt. Etenim furor irrationabilibus quidem ex passibili motu inest, et omni irrationabilitate est
repletus furibundus eorum motus. Sed intellectualibus altero modo oportet irascibile intelligere, declarans, ut
aestimo, eorum virilem rationabilitatem et immitem quietem in divinis et immutabilibus fundamentis. Eodem
modo concupiscentiam quidem esse dicimus in irrationabilibus inconsultam quandam et materialem ex naturali
motu aut consuetudine in mutabilibus incontinenter ingenitam passibilitatem, et irrationabilem corporalis
voluptatis continuitatem, simul omne animal compellentis in secundum sensum concupiscibile. Cum vero
dissimiles similitudines intellectualibus circumponentes, concupiscentiam eis circumformemus, amorem
divinum ipsam intelligere oportet super rationem et intellectum immaterialitatis, et inflexibile et non indigens
desiderium superessentialiter castae et impassibilis contemplationis, et ad illam puram et sublimissimam
claritatem, et invisibilem et formificam pulchritudinem aeternae vere et invisibilis societatis, et veluti potentiam
excipit quidem in sufficienti et in conversibili, et a nullo affligi valente per inconfusum et incommutabilem
divinae pulchritudinis amorem, et universalem revocationem in id, quod vere est appetendum. Sed et ipsam
irrationabilitatem et insensualitatem in quidem irrationabilibus animalibus, aut inanimatis materiis, defectum
rationis et sensus proprie vocamus: in autem immaterialibus et intellectualibus essentiis, sancte et decenter
supereminens earum, ut supermundalium, confitemur nostra transitoria et corporali ratione et materiali alienato
incorporalibus animis sensu. Est itaque non et dissonas reformare caelestibus formas, et ex vilibus materiae
partibus, quoniam et ipsa ex vere bono subsistentiam possidens, per omnem sui materialem dispositionem
resonantias quasdam intellectualis pulchritudinis habet, et possibile est per eas reduci ad immateriales primas
6

