Joannis Scoti
Versio Operum S. Dionysii Areopagitae

1

PRAEFATIO

Hanc libam sacro Graecorum nectare fartam
Advena Joannes σπένδω meo Carolo.
Maxime Francigenum, cui regia stemmata fulgent,
Munera votiferi sint tibi grata tui.
Vos, qui Romuleas nescitis temnere τέχνας,
Attica ne pigeat sumere gymnasia.
Quorum si quaedam per me scintilla relucet,
Usibus Ausoniis, si libet, aspicite
Molestum si non nostrum munire laborem,
Firmetur vestri pondere judicii.
Si quid nodosum, durumve notatur in ipso,
Parcite Cecropidis, Attica tela sequor.
At si mendosus declinat tramite recto,
Mellifluo vestro famine corrigite.
Quod si quorundam mordetur dente feroci,
Hoc leve; namque meo contigit Hieronymo.
Ut vero stabilis maneat fundamine firmo,
Regali σταθμω figere sufficiet.
Crediderim, multos tangentum summa sophiae
Non despecturos donula nostra fore,
Sudorisque gravis tentabunt carpere fructum;
Forsan virtutem vilia verba tenent.
Saepe solent spinis redolentes crescere flores;
Nodosae vitis sumitur uva ferax.
Gloriosissimo catholicorum regum Carolo JOANNES extremus sophiae studentium salutem.
Valde quidem admiranda dignisque virtutum laudibus est exaggeranda catholicorum virorum religiosissima
sollicitudo, qui, dum vitae humanae periculosis exagitari videntur aerumnis, fixa tamen mentis intentione,
divinarum rerum laboriosis investigationibus purgati, fructuosis inventionibus illuminati, perpetuis
immutabilibusque veritatis atque divini amoris contemplationibus perfecti, non inter mortales habitare, sed in
caelestem conversationem mutatos penitus esse judicandi sunt. In quorum vos numero esse constitutos nullus
recte vestros affectus intuentium dubitare permittitur, piissime gloriosissimeque Regum, quandoquidem civilium
plusque quam civilium bellorum maximis assiduisque perturbationibus, insuper etiam paganarum gentium
barbaricis incursibus, christianorum regnum passim invadentibus allisi, non tamen regalis animi stabilitate
dejecti, quasi quoddam immobile saxum, Neptuni limite naturaliter defixum, crispissimos validissimosque
cerularum tumultus stabili duraque fronte repellens, toto vestrae mentis intuitu, totaque cordis devotione
sanctarum Scripturarum secreta, ducente Deo et rationis lumine, investigatis, investigantesque diligitis, et non
solum latialis eloquii maximos sanctissimosque auctores perquiritis, verum etiam in augmentum aedificationis
catholicae fidei novis editionibus in laudem christiani dogmatis Έλλήνας Patres addidicistis consulere. Hinc est,
quod et ingenioli nostri parvitatem non dedignati estis impellere, nec nos velut otiosos inertiaeque somno sopitos
perpessi estis dormire, ne, dum hesperiis solummodo apicibus studium impendimus, ad purissimos
copiosissimosque Graium latices recurrere, haustumque inde sumere non valeremus. Jussionibus itaque vestris
neque volentes neque valentes obsistere, rudes admodum tirones adhuc helladicorum studiorum, fatemur.— quid
1

