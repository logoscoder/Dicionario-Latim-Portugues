superessentialis theogoniae, non reciprocantur ad se invicem. Solus autem fons superessentialis deitatis Pater,
dum non sit Filius pater, neque Pater filius, custodientibus propria laudibus recte unicuique divinarum
substantiarum. Haec quidem secundum ineffabilem unitatem et subsistentiam unitas et discretio. Si autem et
divina discretio est optima processio unitatis divinae superunite semetipsam bonitate et plurificantis et
multiplicantis, unitae quidem sunt secundum divinam discretionem immensurabiles traditiones, essentialitates
vitales, sapientificationes, aliaeque donationes, omnium causae bonitatis, juxta quas ex participiis et
participantibus laudantur imparticipate participata. Et hoc etiam commune, et unitum, et unum est toti deitati,
omnem ipsam totam ab unoquoque participantium participari, et a nullo iterum nulla parte: sicut rota in medio
circuli ab omnibus in circulo circumpositis rectis lineis, et sicut signo efformata multa participant principalis
exempli signo, et in unoquoque efformatorum toto et eodem existente, et in nullo secundum nullam partem.
Superponitur autem etiam his causalissimae deitatis imparticipatio, quo neque attactus ejus sit, neque alia
quaedam ad participantia commixta societas. Et quidem dixerit quis, non est signum in totis efformatis totum et
ipsum. Ac per hoc non signum causa: omnem enim seipsam illa, et eadem, et unicuique indit. Ipsa quoque
participantium differentia dissimilitudo facit decolorata, uno, et toto, et eodem principali exemplo. Ut, si quidem
mollia et formabilia, aut etiam plana et configurata, et neque contra exemplata et dura, neque diffusa et instabilia,
puram habebunt et claram et consequentem formam. Si vero quid dictae opportunitatis defecerit, hoc causa erit
imparticipationis et obscuritatis, et aliorum quaecumque inopportunitati participationis fiunt. Discernitur autem
bene decora in nos divina operatione secundum nos ex nobis universaliter et vere substantificari superessentiale
Verbum, et operari et pati, quaecunque humanationis ejus, divina actione sunt discreta et summe miranda. His
enim Pater et Spiritus secundum nihil communicare verbo, nisi ibi quis dixerit secundum optimam et humanam
voluntatem, et secundum omnem supereminentem et arcanam divinam operationem, in qua operatus est
secundum nos factus incommutabilis Deus, et Dei Verbum. Sic et nos divina et intelligere ratione, et discernere
festinemus, quomodo ea divina et uniuntur et discernuntur. Sed harum quidem et unitatum et discretionum
quascunque in eloquiis divinas causas invenimus, in theologicis characteribus, propria de unoquoque
percipientes, quantum possibile, exposuimus: ea quidem relegentes vera ratione et replicantes, et sacrum et
revelatum intellectum in manifesta eloquiorum spectacula adducentes: his vero ut mysticis et secundum divinam
traditionem super intellectualem operationem retrusi. Omnia enim divina, et quaecunque nobis manifestantur,
participiis solis cognoscuntur. Haec autem qualia quando sunt secundum proprium principium et fundamentum,
super intellectum sunt, et omnem essentiam et scientiam: ut superessentiale occultum, Deum, aut vitam, aut
essentiam, aut lumen, aut rationem nominare, quidem nihil alterum intelligimus, quam in nos ex ipso productas
virtutes deificas, aut substantificas, aut vitae genitrices, aut sapientiae donatrices: ipsum vero juxta omnium
intellectualium operationum per fructum desideramus, nullam videntes deificationem, aut vitam, aut essentiam,
quae diligenter similis est omnium remotae juxta omnem supereminentiam causae. Iterum quia quidem est
fontalis deitas Pater, Filius autem et Spiritus Dei genitricis deitatis, si sic oportet dicere, frutices Deo germinati,
et veluti flores et superessentialia lumina, ex mirabilibus eloquiis accepimus: quomodo autem haec sunt, neque
dicere, neque intelligere possibile est. Sed usque ad hoc omnis nostrae intellectualis actionis virtus, quia omnis
divina paternitas et filiolitas ex omnium remota paternitate principali et filiolitate principali donata est et nobis et
supercaelestibus virtutibus, ex qua et dii et deorum patres deiformes fiunt, et nominantur animi, spiritualiter
scilicet tali paternitate et filiolitate perfecta, hoc est, incorporaliter, immaterialiter, invisibiliter, divino principali
spiritu super omnem intellectum immaterialem et deificationem supercollocato, et Patre et Filio omni paternitate
et filiolitate divina supereminenter exaltatis. Neque enim est diligens similitudo causativis et causalibus, sed
habent quidem causativa causalium receptas imagines; ea vero causalia causativis removentur et
supercollocantur juxta proprii principii rationem. Et ut secundum nos utar exemplis, deliciae et tristitiae dicuntur
effectivae delectandi et contristandi: ipsae vero neque delectantur, neque contristantur, et ignis calidus et ardens
non dicitur uri et calefieri. Et vivere si quis dicat per se ipsam vitam, et illuminari per se ipsum lumen, non recte
dicit secundum nostram rationem, nisi ubi juxta alterum haec dicit modum, quia abunde et essentialiter ante
insunt haec causativorum causalibus. Sed et hoc totius theologiae manifestissimum secundum nos Jesu divina
formatio et arcana est rationi omni, et incognita intellectui omni, et ipsi praestanti honorabilissimorum
angelorum. Et quidem viriliter eum substantificatum fuisse, mystice accepimus: ignoramus vero, quomodo ex
virginalibus sanguinibus altera ultra naturam lege formatus est, et quomodo siccis pedibus, corporalem molem
habentibus et materiae gravitatem, superambulavit humidam et instabilem essentiam, et alia, quaecunque
supernaturalis sunt Jesu physiologiae. Haec autem a nobis in aliis sufficienter dicta sunt, et glorioso duce
secundum theologica sua obscura commenta laudantur valde supernaturaliter. Quae quidem ille sive a sacris
theologis accepit, sive ex disciplinata eloquiorum inventione consideravit, ex multa circa haec et exercitatione et
peritia, sive etiam ex quadam eruditus sit diviniore inspiratione, non solum discens, sed et affectus divina, et ex
ipsa ad haec coaffectione, si sic oportet dicere, ad indocibilem eorum et mysticam perfectus unitatem et fidem.
43

