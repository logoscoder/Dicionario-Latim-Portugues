ordini Cisterciensi potestas superior episcopis, scilicet dominus Papa, qui cum eis hoc tribuit se ipsum ab hoc
non exclusit; potest enim ipse monasteria omnia visitare.
pp. 366 - 367: Igitur, secundum consequentiam praedictorum, episcopus in omnes jure dioecesano sibi subjectos
potest et debet exercere visitationis officium, omniumque corrigenda et reformanda corrigere et reformare,
omniumque causas omnes potest de sua potestate discindere, licet forte ad eas omnes descindendas non possit
solus sufficere. Ideoque habeat de sua potestate participantes coadjutores in supportando hoc onere, qui majora
et graviora omnia et universitatum negotia debent ad ipsum referre; nisi forte fuerint sub episcopo potestates
aliquae a superiori potestate quam sit episcopus, id est, a domino Papa, vel totum vel partem suae potestatis
recipientes, et ab ipsius potestate habentes indulgentias sibi vel suis subditis vel utrisque, ne in praedictis vel
eorum aliquibus vel aliquo sint subjecti episcopo.
pp. 367 - 368: Igitur si in hac parte careant decanus et capitulum omnesque eorum subditi domini Papae
privilegio eos eximente ab episcopo, injuste rebellant et contradicunt, ne episcopus in eos et eorum subditos
praedicta exerceat; non possunt allegare exemptionem et immunitatem in hac parte per alterum quam per
dominum Papam propter praedictas rationes. Si enim non potest quis episcopus, ut praedictum est, suam
potestatem sic aliis assumptis in sui ministerii adjutorium influere, ut ipsemet eam sibi imminuat; multo fortius
non potest eam imminuere suo successori. Actum quidem potestatis suae potest episcopus in sui oneris
alleviationem aliis tradere, et ita actum suae potestatis sibi minorem ad laborem facere, sed ipsam sibi imminuere
nequaquam potest absque ipsius voluntate qui eam potestatem sibi tribuit, hoc est, absque voluntate domini
Papae. Cum enim a potestate apostolica derivetur in episcopos episcopalis potestas, quemadmodum in ipsum
apostolicum a Christo potestatis plenitudo, et hoc utique in animarum salutem, si episcopus absque domino Papa
potestatem episcopalem sibi imminueret, domino Papae in hoc derogaret; sicut, ut supradictum est, episcopi
assumpti sunt ut onus domini Papae cum ipso sustentent, et ad hoc faciendum de suae potestatis plenitudine
accipiunt potestatem. Si igitur quod acceperunt a domino Papa, et a Christo per ipsum medium, ad sustendandum
cum ipso onus ministerii salutis animarum pro quibus Christus mortuus est, sine ipso sibi imminuant, cum hoc
non fuerit in intentione tribuentis hujusmodi potestatem, et cum per hujusmodi potestatis diminutionem
efficiantur minus validi ad comportandum onus cum suo superiori, ad quod tamen efficacius et validius
supportandum cum eo acceperunt potestatem episcopalem, ab eo nomine evidenter injuriantur ei a quo potestas
eis est collata.
p. 368: Si ego portans lignum mei solius viribus nimis onerosum, et propter hoc in allevationem oneris mei te
advocans ad comportandum mecum, tribuerem tibi, si possibile esset, magnam partem mearum virium, illis
tamen mihi non imminutis, et tu eas ad hoc reciperes ad quod illas tibi tribuerem, nonne mihi esses injuriosus, si
tibi sic attributas a me vires absque me imminueres? Si rex tradat sub manu ducis alicujus mille armatos ad
compraeliandum tamen regis praelium, et dux ille imminuat sibi quingentos de illis armatis, nonne multum
injuriatur regi?
p. 368: At forte dicet aliquis, Hoc quod imminuit sibi dux hujusmodi vel ligni comportator, si aliis id tribuat in
adjutorium ejus a quo ipse suscepit, qui tantum vel amplius juvavit, quantum juvare posset talis dux vel ligni
comportator per id quod sibi imminuit, si sibi id reservaret, in nullo injuriatur, vires vel militiam praedicto modo
tribuenti.
pp. 368 - 370: Sed haec responsio minus valida est, cum liquidum sit, quod absque voluntate superioris tribuentis
non debet suscipiens imminuere sibi susceptum in superioris adminiculum, licet quod sibi imminuat in idem
adminiculum aliis tradat; unde enim scit is, qui sic suscipit et tradit, quod superior tradens hoc gratum habebeit et
quod hi qui ab eo suscipiunt primum tradentem fideliter juvabunt? Quod si acciderit, videlicet, quod primum
tradentem minus viriliter et fideliter juverit, cum vires sibi imminutas non poterit resumere is qui eis tradendo
eas sibi imminuit, ac per hoc nec eorum supplere defectum; manifestum est quod tali virium imminutione minus
adjutus est et alleviatus tradens primus, ac sic per medium tradentem injuriose gravatus. Praeterea qui a primo
tradente suscipit et aliis tradit cujusque operis potestatem, utpote episcopus a domino Papa suscipiens et tradens
inferioribus animarum rectoribus potestatem ministeriorum salutis animarum, nonne prudentius, salubrius, et in
allevationem oneris domini Papae, cujus est omnium ecclesiarum et omnium animarum summa sub caelo
sollicitudo, efficacius tradet suis inferioribus, ad comportandum suum et domini Papae onus, partem suae
potestatis suam sibi non imminuendo, cum hoc possit facere et debeat secundum doctrinam Scripturae, quam
suam sibi imminuendo et detruncando? Si dominus Papa, qui a Jesu Christo, cujus vicem gerit, recepit
plenitudinem potestatis, eam sibi imminueret absque mandato Jesu Christi scientis ob quam utilitatem mandaret
eam imminui, nonne faceret hoc in injuriam Jesu Christi? A simili si episcopus potestatem quam accepit a
domino Papa, et a Jesu Christo per domini Papae mediationem, imminuat sibi absque consensu et confirmatione
domini Papae scientis ob quam utilitatem ecclesiasticam hujusmodi approbat et confirmat potestatis
diminutionem, in magnam faciet hoc domini Papae injuriam, et per consequens in gravem Domini nostri Jesu
Christi contumeliam. Nihil igitur est quod allegari potest veraciter ad diminutionem potestatis episcopalis quam
episcopus habet a jure communi, quam eandem habet a domino Papa et a Jesu Christo per ipsius medium, nisi
per dominum Papam, cujus est potestatis plenitudo alicujus quod dat jus commune, ab episcopali potestate facta
4

