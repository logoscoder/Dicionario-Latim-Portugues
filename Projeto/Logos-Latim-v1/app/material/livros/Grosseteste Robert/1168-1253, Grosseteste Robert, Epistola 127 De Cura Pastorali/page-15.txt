salutis in eis per eos operatur, unde loquens Apostolis, in Apostolis ait episcopis: Non vos estis qui loquimini,
sed Spiritus Patris vestri qui loquitur in vobis. Et iterum: Qui vos recipit, me recipit; et qui vos audit, me audit; et
qui vos spernit, me spernit. Et Apostolus ait, An experimentum vultis Ejus qui in me loquitur? Similiter igitur et
alia salutis opera non episcopi sunt, qui faciunt, sed Christus qui in eis operatur. Licet igitur in superioribus
verbis Apostoli castigatio filiorum, correptio, et flagellatio Domino attribuantur, non per hoc ab his episcopi
patres spiritales excluduntur, sed includuntur, cum imitatores Dei esse debeant, et Ejus per omnia, quantum
humanae fragilitati possibile est, sequi vestigia. Cumque episcopi sunt patres, non ab aliunde, sed ab Ipsius
paternitate, ex quo omnis paternitas in caelo et in terra nominatur, et eorum curae commissi, non aliunde quam a
correlativa filiatione ad hanc paternitatem, dicantur eorum filii, quid manifestius quam quod hujusmodi filii cum
hujusmodi patrum rebellant et resistunt correptioni, castigationi, et correctioni, resistunt etiam et rebellant Deo
Patri in hoc, ex cujus paternitatis affluentia recipiunt, quod patres sunt episcopi. Quis pater videns filium suum
mittentem se in ignem aut aquam at aliud mortis periculum, non statim accurrit ipsemet, et propriis manibus
apprehendens retrahit et eruit a periculo? Et si tradiderit filium custodibus servandum, nunquid filium a periculo
liberans injuriatur custodibus? Quinimo custodes multum injuriati sunt patri et punitione sunt digni, si eorum
incuria et negligentia appropinquavit filius mortis periculo, et si eorum negligentia non est ab hoc praeservatus.
Quae etiam est mater aut nutrix sedula quae, si viderit puerum ponentem serpentem in sinum suum, non continuo
accurret ipsamet ut extrahat illum? Et quantum putas aegre ferret, si quisquam currentem ad hoc retardaret aut
currenti obsisterit? Quantumque gauderet, quantasque referret gratias, si quisquam citius praecurreret, et in
liberando puerum a periculo eum praeveniret?
p. 407: Cum igitur episcopus, ut praedictum est, patris, matris, et nutricis, respectu omnium curae suae
commissorum, vicem obtineat, quid est quod dicunt quod ad episcopum non pertinet, quos viderit de commissis
suae curae in mortis aeternae periculum se proicere, manu et opere disciplinae, correptionis, et correctionis
ecclesiasticae a mortis periculo eripere, sed solum in hac parte, ut a custode forte tunc absente, aut dormitante,
aut pigritante, aut ad hoc impotente, eripiatur, expectare, cum milies possit puer sub hac expectatione periisse?
p. 407: Sed forte dicent medii praelati inter episcopum et inferiorem clerum et populum, "Vocas nos custodes;
nos sumus patres, matres, et nutrices, sicut et tu." Et quis negat hoc esse verum? Sunt enim omnes animarum
pastores ad suae curae commissos dictorum nominum rationes gerentes. Ipsi nihilominus inferiores praelati
existentes episcoporum filii, ac per hoc si ipsi disciplinam, castigationem, correptionem, et correctionem
episcopi repellant, non veri filii, ut dictum est, sed adulteri sunt. Nec quia ad inferiores patres sunt, ideo
episcopus non est pater eorundem, sed magis quam illi pater est. Et ponamus patremfamilias qui filios habeat in
sua domo, et illi filii filios quorum omnium curam supremam et maximam gerat paterfamilias; nunquid idem
paterfamilias injuriatur filio suo, si filium filii disciplinet, castiget, corripiet, corrigat, et reformet, et tandem si a
mortis periculo liberet? Quomodo haberet domum ordinatam, essetque paterfamilias, si quemquam de familia
non posset dirigere et corrigere?
pp. 407 - 409: Legitur in Genesi quod cum peccassent primi parentes, et deambulavit Deus in Paradiso, et ipsi a
facie Domini se absconderunt, quia nimirum peccati tenebrositas odit et fugit lucem manifestantem et
redarguentem; Dominus autem vocando Adam et quaerendo ubi esset, de absconso eduxit ipsum etiam et
uxorem suam, super peccato commisso diligenter examinavit et invento reatu ipsos cum serpente peccati
persuasore districta punivit animadversione. Haec fecit Dominus per se, licet jam tunc haberet sub se angelorum
ordines, angelisque comisisset Paradisi et hominis in Paradiso positi custodiam, nec essent angeli in sibi
commissa custodia injuriosi aut negligentes. In quo quid aliud ostenditur, quam quod praelatus in ecclesia sibi
commissa, quasi in quodam Paradiso, deambulare debet pedibus pastoralis solicitudinis, et in peccatis
delitescentes visitando evocare, invenire, et educere, et ecclesiasticae disciplinae severitate percellere ut sanet,
non obstante quod inferioribus praelatis etiam non negligentibus nec injurisosis commisit custodiam subjectae
plebis? Cumque ipsi inferiores praelati sint adhuc sicut et plebs infirmitate circumdati, possintque in peccatum
labi, quomodo Abel pastor ovium de progenitis gregis sui et de adipibus eorum offerret sacrificium quod
respiciat Dominus, nisi episcopus, cujus typus est Abel, praelatos sibi proximos in ordine et dignitate possit
corrigere et reformare, et sic de illis tanquam de progenitis gregis et eorum adipibus hostiam Deo acceptabilem
offerre. Praeceptum legis est, ut de primitiis et progenitis sacrificia et hostias offeramus. Igitur cum capitulum
episcopi sit ejus primitiae et progeniti, ipsos praecipue, qui sunt de suo capitulo, oportet offerre hostiam
acceptabilem Domino. Quod qualiter complebit, si non visitabit, corriget, et reformabit, cum pecus vitiatum non
sit Domino offerendum? Item nonne Ipse Dominus visitavit per seipsum et punivit facinus Chaym, cum posset
tamen per angelos ad custodiam ejus deputatos, peccatum ipsius visitasse et punivisse? Nonne Ipsemet Dominus
visitavit et punivit diluvio, quia omnis caro corruperat viam suam? Nonne Ipse, Dominus descendit, ut videret
civitatem et turrim quam aedificaverant filii Adam, et eos punivit labiorum confusione et dispersione in
universas terras? Ipse quoque Dominus angelis comitatus descendit ut videret utrum Sodomitae et Gomorraei
clamorem qui venerat ad Eum opere complevissent. Ipse Dominus a Domino, id est, Filius a Patre, inventa
completione, pluit sulphur et ignem in eorum punitionem; cum tamen hoc per angelos posset fecisse, sicut per
eos precedente nocte Sodomitas percusserat caecitate?
15

