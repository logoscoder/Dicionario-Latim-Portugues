exteriori verbo quae possent ejus ad salutem sufficere. Sed sicut bos vel equus mortuus vere bos non est aut
equus, dicitur tamen communi sermone cum conspicitur cadaver integrum ibi jacere, bos aut equus; sic verbum
oris, licet vulgariter verbum dicatur, vere verbum non est; neque ejus prolatio vera annuntiatio est, nisi vivat
verbum prolatum ex interiori fide per prolationem exterioris operante. De cujusmodi verbo et verbi
annunciatione dicit Apostolus: Nemo potest dicere Dominus Jesus nisi in Spiritu Sancto. Et nisi verbi plenitudo
clauderet in se operationem, non diceret alibi Apostolus de quibusdam Deum ore confitentibus qui eum factis
negant. Is igitur veraciter est verbi annunciator, cujus annunciatio vivit de interiori fide informata dilectione
operationem exteriorem saluti animarum necessariam producente. Speculator itaque, qui talis annunciationis
sonitu quasi buccina insonat, viso gladio super terram venientem, animam suam liberavit. Alioquin proculdubio
reus est sanguinis animae, ablato ipso, buccina non insonante. Buccina enim quis non insonat, nisi doctrinam
salutarem, quam exteriori verbo oris profert, fide firma teneat, affectu sincero invincibiliter diligat, et infatigabili
operis exercitio compleat, ut populum sibi commissum contra gladium supervenientem muniat, non solum verbis
sonantibus, sed multo amplius operibus ex fide diligente viventibus, in salutem animarum proficientibus. Quis
autem negabit opera visitationis, correctionis, et reformationis in salutem animarum plurimum proficere?
pp. 399 - 400: Quomodo igitur secludetur et excipietur a sonitu buccinae vox horum operum? Habent enim, ut
supratactum est, opera pondus vocis et clamoris. Aliter enim non dixisset Dominus ad Chaym, Vox sanguinis
fratris tui clamat ad me de terra; neque Judas Machabaeus orasset Dominum, ut vocem sanguinis ad se clamantis
audiret; nec dixisset Dominus, clamor Sodomorum et Gomorreorum multiplicatus est; nec dixisset iterum Moysi
exteriori voce tacenti, Quid clamas ad me? nec diceretur quod lacrymae viduae ad maxillam descendunt, et
exclamatio ejus super deducentem eas; et hujusmodi plurima in Scriptura, quae luce clarius manifestant
operationes pondus vocis obtinere. Igitur episcopus qui constitutus est speculator super totam dioecesim suam
cum debeat ex speculatoris officio non semipleno, sed plenissimo, sonitu buccinae omnes, supra quos constitutus
est speculator contra supervenientem gladium praemunire et munire; necesse habet in omnibus pleno jure
dioecesano sibi subjectis, hoc est, Apostolico privilegio non exemptis, officium visitationis, correctionis, et
reformationis exercere, ne si minus in hoc expleverit, plenum buccinae sonitum non dederit, et sic reatum
sanguinis incurrat.
pp. 400 - 401: Solent etiam speculatores constitui in vineis ad vinearum custodiam, per quos etiam et rectores
animarum designantur; vinea enim Domini exercituum domus Israel est, id est, ecclesia, quae per fidem videt
Deum. Quare et rectores ejus custodiae et provisioni salutis ejus deputati, ipsius sunt speculatores. Est autem una
dioecesis sicut una vinea, cujus speculator superior est episcopus. Rectores autem animarum sub se constituti,
adjuncti sibi in administerium sui ministerii, singuli sunt sicut speculatores supra singulas vineae partes ad
speculandum statuti. Ipsa autem potestas regiminis et speculationis ordinaria tanquam specula est in vinea erecta;
et licet sint multi speculatores, sunt tamen omnes in capite suo episcopo, a quo recipiunt speculationis
potestatem, velut unus speculator, et ita omnes speculae tanquam specula una. Ponamus itaque in una vinea
speculam unam magnam, quae formetur sicut pyramis laterata, habens etiam superiores et inferiores
distinctiones, in quibus resideant superius et inferius speculatores, uno speculatore constituto in summo ad
speculationem et custodiam totius vineae; aliis autem in diversis lateribus pyramidis constitutis, singuli ad
singulas vineae particulas speculandas et custodiendas, ut, quia speculator in summo speculae constitutus non
potest simul et semel in omnes vineae partes visum defigere, sed nunc vertens se ad Orientem in partem
Orientalem, nunc ad Austrum in Australem, et similiter de partibus aliis, nullaque pars vineae possit aliquando
sine dispendio carere custodientis speculatione, per inferiorum speculatorum adminiculum compleatur cujuslibet
partis vineae continua custodia, quod compleri non possit solius superioris speculatoris diligentia. Hujusmodi
itaque speculator ad custodiam totius vineae constitutus in superiori speculatione, nonne necesse habet, si vult
apud Dominum vineae reatum non incurrere, quanta potest diligenti frequentia, nunc in hanc partem, nunc in
illam, nunc in tertiam, et nunc in quartam, se vertere, omnesque vineae partes quantum post acuta speculatione
conspicere et conspiciendo penetrare, ut si forte alicubi ingressae fuerint vulpeculae ad demoliendum vineam,
illas possit subtili speculatione deprehendere et deprehensas capere vel saltem abigere? Si aliquis de inferioribus
se speculatoribus prius eo eas deprehenderit, ceperit, vel abigerit, nonne illi, qui de tota vinea debet rationem
reddere, hoc merito placebit? Si autem ipse praeviderit, ceperit, vel abigerit, nunquid in hoc speculatori sub se
constituto in sui ministerii subsidium injuriosus erit? Imo nisi hoc fecerit, Domino vineae injuriosus erit, et sub
se constitutis speculatoribus damnosus, cum hi de partibus vineae suae speculationi commissis debeant rationem
reddere, puniendi si deficiant in reddenda ratione, a quo defectu immunes sunt, si superioris vigilantia vineam a
demolitione conservavit.
pp. 401 - 402: Praeterea nonne hujusmodi superioris speculatoris est ad inferiores speculatores, in adjutorium sui
ministerii sibi adjunctos, suae speculationis contuitum frequenter flectere, et si viderit aliquos stertentes vel
dormientes vel aliter a speculationis officio vacantes, eos excitare, corripere, corrigere; quosque in ministerio suo
perspexerit prudentes et fideles, animare ad melius praemiis et laudibus? Potest et hujusmodi speculator superior,
propter gradus sui in specula eminentiam et visus sui acumen in quo debet inferioribus praeminere, et propter
13

