p. 409: Noae, rectori archae, licet haberet filios in regimine archae coadjutores, dictum est, quod ipse tolleret ex
omnibus animantibus mundis septena et septena, masculum et feminam; de animantibus vero immundis duo et
duo, masculum et feminam, ut salvaretur semen super terram. Quod constat eum fecisse: fecit enim omnia quae
mandaverat ei Deus; ipsemet fenestram archae aperuit; ipsemet corvum et columbam emisit, reversamque
columbam suscepit; ipsemet animalia secum de archa eduxit; ipsemet postea altare aedificavit, et de cunctis
pecoribus et volucribus obtulit. Et quid est Noe rector archae nisi episcopus rector ecclesiae? Quomodo igitur nil
faciet per se, nisi filii sui assumpti secum in regiminis coadjutorium comprobentur injuriosi aut pigritantes? Filii
namque Noae nondum legebantur pigritantes aut injuriosi his qui in archa erant fuisse.
pp. 409 - 410: Ipse quoque Abraham, qui similiter typus est praelatorum, non per alium sed per seipsum tulit
Ismael filium suum et omnes vernaculos domus suae, universosque quos emerat cunctosque mares ex omnibus
viris domus suae, et circumcidit carnem praeputii eorum, alienigenis etiam pariter circumcisis, statim in ipsa die
sicut praeceperat ei Dominus.
p. 410: Jacob quoque, qui et ipse typus est praelatorum, per seipsum domum suam visitavit, et ab idololatria
purgavit. Convocata enim omni domo sua, ait, Abicite deos alienos qui in medio vestri sunt, et mundabimini, ac
mutate vestimenta vestra. Dederunt igitur ei omnes deos alienos quos habebant, et inaures quae erant in auribus
eorum; at ille infodit eos subter terebinthum, quae est post urbem Sichem.
p. 410: Joseph quoque proculdubio figuram tenet pontificum, cui dictum est: Tu eris super domum meam, et ad
tui oris imperium cunctus populus obediet. Ecce constitui te super universam terram Aegypti; absque tuo imperio
non movebit quisquam manum aut pedem in omni terra Aegypti.
p. 410: Ecce quam aperta sunt testimonia quod praelatus per seipsum potest et debet perficere quae ad salutem
animarum viderit expedire, non solum quae ordinis sunt, sed et quae jurisdictionis, utpote visitationes,
correctiones, et reformationes. Non enim ea, quae praedicti patriarchae per se fecerunt, significant solummodo
quae ordinis sunt.
pp. 410 - 411: Leprae judicium ad Aaron et ad filios ejus pertinet, et ad arbitrium Aaron separabitur in quo ipse
Aaron signa lepram manifestantia invenerit. Ad arbitrium quoque ejus, qui vera lepri signa non habuit, mundus
judicabitur. Ad arbitrium etiam sacerdotis dijudicatio leprae tam in veste quam in pelle, omnique supellectile
pellicea pertinere dinoscitur: ex quibus manifestum est quod ad episcopi censuram pertinet discussio peccatorum
tam majorum quam minorum personarum curae suae commissarum.
p. 411: Aaron quoque et filii ejus sacerdotes qui uncti sunt, et quorum repletae et consecratae sunt manus, ut
sacerdotio fungerentur, ipsimet secundum praeceptum Domini disponunt onera singulorum et dividunt ut sciant
singuli Levitarum, cui oneri debeant mancipari.
p. 411: Ipse quoque Moyses, postquam constituerat tribunos, centuriones, quinquagenarios, et decanos ad
judicandum populum omni tempore, adjunctis sibi qui Domini erant, delictum filiorum Israel commissum in
aurei vituli conflatione et ejusdem adoratione, discretis delinquentibus ab his qui non deliquerant, deliquentium
morte punivit. Colligentem quoque ligna in Sabbato et blasphemantem in Deum filium mulieris Israelitidis,
quem pepererat de viro Aegyptio, lapidandos ex oraculo Dei decrevit; Chore quoque, Dathan, et Abyron contra
ipsum, imo contra Dominum in ipso, rebellantibus, ipse misit ut vocaret Dathan et Abyron, ipsemet discrevit
quid facturi essent, ut appareret quos Dominus elegisset.
p. 411: Ipse quoque Moyses, propter fornicationem et idololatriam populi, principes populi suspendit contra
solem in patibulis, eos damnans pro peccatis populi ab eis non correcti. Phineas filius Eleazari manu propria,
arrepto pugione, ingressus in lupanar perfodit scortantes in locis genitalibus; propter quod Dominus dedit ei
pactum sacerdotii sempiternum, quia zelatus est pro Deo suo et expiavit scelus filiorum Israel.
pp. 411 - 412: Ad sacerdotem quoque, et nulli dubium quin ad sacerdotum principem, adduci praecipitur mulier
suspecta de adulterio, ut per legem zelotypiae declaretur a sacerdote ejus reatus aut innocentia, et ipsa recipiat
secundum sua merita.
p. 412: Josue quoque, non per unum aliquem de senioribus Israel, sed per seipsum, inquisivit et invenit quis
praevaricatus fuit mandatum Domini, usurpando de anathemate Jericho, inventumque reum cum furto suo,
congregato cum eo omni Israel, duxit ad vallem Achor, dixitque ad eum condemnans, Quia turbasti nos, turbet te
Dominus in die hac; ad quam condemnationem lapidavit eum omnis Israel, et cuncta quae illius erant igne
consumpta sunt.
p. 412: Nunquid non ex his evidens est, quod omnes ecclesiae et omnia earum jura ad ordinationem episcopi
pertinent, et ejus judicio et potestate gubernari debent, ejusque sit visitatio, correctio, et reformatio omnium
curae suae commissorum, non solum minorum sed et majorum, eorum videlicet qui sub ipso curam populi
gerunt, non obstante eo quod habet sub se, ut saepe dictum est, in oneris sui allevationem, non in potestatis suae
aut ministerii sui ademptionem, coadjutores?
pp. 412 - 413: Cum enim multi sunt qui nec ad praedicationem, nec ad exemplorum ostensionem, nec ad
sacramentorum administrationem a peccatis suis expientur et mundentur, sed quia duri sunt, egent regi in virga
ferrea, ut lutea et indurata eorum opera constringantur, et sic tandem resipiscant et expientur; nisi episcopus
possit visitare et in virga disciplinae ecclesiasticae tales regere et dirigere, quomodo stabit quod dicit Dominus
16

