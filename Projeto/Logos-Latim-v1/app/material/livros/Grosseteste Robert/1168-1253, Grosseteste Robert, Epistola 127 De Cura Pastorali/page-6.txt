suorum. Et quorum studiorum nisi illorum, quorum occupatione minus utili a visitationis officio male cessant et
avertuntur? Habent igitur pastores maximam et evidentissimam visitandi necessitatem, ut tam grex quam ipsi
vitent aeternam damnationem.
pp. 373 - 375: Per Ezechielem quoque manifestat Dominus, quod pastoris est officium pecus infirmum
consolidare, aegrotum sanare, fractum alligare, abjectum reducere, quod periit quaerere, pingue et forte
custodire; sed quomodo haec pastor distincte faciet, nisi prius has pecorum differentias in pecoribus per eas
distinctis agnoscat? Quomodo autem has agnoscet differentias in pecoribus distinctis per eas, nisi visitationis et
inquisitionis officio? Liquere satis videtur, quod non aliter, aut quod non tam liquido agnoscet aliter; unde et in
eodem Ezechielis capitulo, ipse Dominus princeps pastorum, in quo omnes pastores sunt unus pastor, et qui
operatur in eis opus pastorale, ut ipsi non sint qui operantur, sed ipse qui operatur in eis, sicut nec ipsi sunt qui
loquuntur, sed Spiritus Patris qui loquitur in eis, in se alios adunans pastores, quod visitare debeant, et qualiter
visitare debeant, ostendit dicens, Ecce ego ipse requiram oves meas, et visitabo illas; sicut visitat pastor gregem
suum, in die quando fuerit in medio ovium suarum dissipatarum, sic visitabo eas et liberabo eas de omnibus locis
in quibus dispersae fuerant in die nubis et caliginis. Ecce quod oportet pastorem animarum eas visitare, et etiam
sic visitare eas sicut pastor visitat gregem suum in die quando fuerit in medio ovium suarum dissipatarum. Pastor
autem ovium eas in die visitat, ut in luce diei eas earumque differentias absque errore cognoscat, et maxime cum
est in medio ovium suarum dissipatarum, tunc festinanter discurrit; omnia scrutatur diverticula; donec dissipatas
invenerit et inventas reduxerit. Sic igitur pastor animarum eas visitat in die, id est, in luce inquisitionis, donec in
luce inquisitionis eas earumque noverit differentias, et maxime cum est in medio animarum per vitia discordantia
et morum dissimilitudinem dissipatarum, tunc omnia diligenti inquisitione perscrutatur, donec sic dissipatarum
mores agnoverit, et ad virtutum concordiam et unitatem reduxerit, et sic visitans liberaverit dissipatas a diversis
locis dispersionis, id est, a diversis illicite concupitis. Ibi enim, quasi in loco, dicitur esse anima, ubi est res ab
ipsa plurimum concupita. Incidit autem anima decepta in haec loca in die nubis et caliginis, id est, in quadam
imaginaria apparentia, qua concupita apparent esse vera bona, obumbrata nube et caligine erroris et ignorantiae.
Si igitur pastor corporalium ovium eas tanta sollicitudine tantoque labore visitat, quanto majoribus sollicitudine
et labore oportet pastorem spiritalium ovium, pro quibus Christus mortuus est, pro quibus et ipse pastor debitor
est animam ponere, oves visitare, et visitando eas quae perierunt quaerere, donec invenerit, et inventas reducere,
etiam si opus fuerit, ad imitationem summi Pastoris, propriis humeris reportando.
p. 375: In eodem etiam Ezechielis capitulo dicit Dominus in persona pastoris, quod Ipse pascet oves suas in
judicio et justitia, et quod Ipse judicat inter pecus et pecus, arietum et hircorum. In quo ostenditur, quod gregis
pastus consistit non solum in scientia et doctrina sed etiam in judicio et justitia; et quod pastoris sic inter pecus et
pecus dijudicatio. Dijudicare autem inter duo quis poterit, nisi eorum differentias et discretiones agnoverit? Ad
pastorem igitur spiritalium ovium spectat, earum differentias et proprietatum discretiones agnoscere, quarum
agnitio, exceptis notoriis et sponte confessis, haberi non poterit, nisi inquisitione vel probatione. Perfecta igitur
ovium custodia et conservatio nequaquam carebit solicitae visitationis et diligentis inquisitionis officio.
pp. 375 - 376: Episcopus igitur praedicto modo non praepeditus, visitabit oves suas, a se per privilegium
Apostolicum non exemptas, videlicet, tam capitulum ecclesiae suae, et alios ministros ecclesiae, ministros
quoque ecclesiarum, praebendalium dignitatum, et communae, quam ecclesiarum aliarum conventualium et
parochialium; et inter caeteros visitandos maxime debet proprium visitare capitulum, cum ipsum capitulum
alium non habeat visitatorem, excepto domino Papa et archiepiscopo, si tamen ad ipsum pertineat hujusmosi
visitatio: decanus namque ipsum capitulum visitare non potest; verbum enim visitare verbum est frequentativum;
frequentatio autem est non unius actus continuatio, sed actus intercisi multiplicata repetitio. Pastores autem
proximi et immediati sunt continui gregis visores; propter hoc enim continue resident, ut gregem continue
videant et continue pascant et curent. Igitur continue visores gregis sunt, non visitatores. Episcopus vero, cui
committitur cura omnium animarum totius episcopatus, propter multitudinem ovium et latitudinem habitationis
earum necesse habet, quia pastor est, ovium omnes videre; et quia prae earum multitudine et habitationis earum
latitudine non potest simul et continue omnes videre, necesse est ut nunc has nunc illas videat, et harum
visionem per aliarum visionem interrumpat, et interruptas visiones frequenter repetat, et sic omnes visitet.
Alioquin habebunt solum continuos visores, nunquam autem visitatorem.
pp. 376 - 377: Decanus itaque, qui curam immediatam habet capituli, et ad continuam tenetur in ecclesia
cathedrali residentiam, non poterit ejusdem esse visitator; similiter neque clericorum chori, sive habeat eorum
curam pastoralem, sive non. Si enim habeat eorum curam supradictam, ratione eorum visitator non est. Si vero
animarum earum curam non habet, tunc non sunt ejus oves, ac per hoc neque ad illum pertinet earum visitatio.
Quis enim non suas oves visitat, nisi forte commissa fuerit ei ab eo, cujus sunt propriae, earum visitatio? Quis
autem habeat curam animarum immediatam de dignitatibus et praebendis et communa, exceptis vicariis, non
satis liquidum esse videtur. Canonicus enim non videtur habere curam animarum ecclesiae dignitatis vel
praebendae; quia si habet hujusmodi curam, tenetur ibi ad residentiam, et nihilominus tenetur ad residentiam in
cathedrali ecclesia quae sunt incompassibilia. Ergo si constat quod tenetur in ecclesia cathedrali residere,
manifestum est eum curam animarum alibi habere non posse absque dispensatione sedis apostolicae. Eadem
6

