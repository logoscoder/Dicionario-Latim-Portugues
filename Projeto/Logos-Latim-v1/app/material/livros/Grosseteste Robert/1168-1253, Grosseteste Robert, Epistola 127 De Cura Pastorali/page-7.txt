ratione neque decanus neque capitulum curam habet aliquam animarum immediatam extra ecclesiam
cathedralem, sed neque mediatam. Si enim archidiaconus habens curam animarum archidiaconatus mediatam, eo
ipso quod hujusmodi curam habet, licet sit cura mediata, non potest habere aliam curam animarum simul cum
illa; nec decanus eadem ratione poterit aliquam curam animarum quam ipsius capituli habere. Sed sive decanus
habeat curam aliquam in prebendis et dignitatibus et communa, sive non, ejus non est earum visitatio. Quomodo
enim erit locorum et hominum longe lateque distantium visitator, qui debet esse capituli continuus visor, et
continuae residentiae ibidem factor? Praeterea nec jura aliqua seu consuetudo dant visitationem; decano igitur si
facto visitat, est usurpatio.
pp. 377 - 378: Sed esto quod visitare possit praedicta loca, et homines tanquam ovilia et oves, nunquid per hoc
excluditur episcopus ab eorum visitatione, cum ejus sint et eadem ovilia et eaedem oves magis propriae?
Nunquid quia domus religiosae ordinum beatorum Benedicti et Augustini habent suos visitatores de eisdem
ordinibus, excluditur a visitatione earum episcopus? Nunquid in Cisterciensi ordine, quia patres abbates visitant
filias domos, excluditur ab earumdem visitatione abbas Cisterciensis? Aut quia custodes in ordine Fratrum
Minorum visitant fratres existentes in suis custodiis, ideo non visitat minister provincialis, et visitatores statuti in
generalibus capitulis, et etiam minister generalis? Similiter in ordine Fratrum Praedicatorum, nunquid non omnes
praepositi superiores visitant eosdem quos visitant praepositi inferiores? Imo hoc est quod maxime conservat
praedictos ordines in religionis perseveranti integritate, quod visitator superior visitatoris inferioris defectus, et
impotentias, omissiones, errores, et negligentias supplet et corrigit. Ipsi quoque visitatores inferiores eo fiunt
vigilantiores et diligentiores in visitationis officio, quo certi sunt in lucem venturum esse quid in hac parte
fecerint, superioris visitantis ministerio.
pp. 378 - 379: Ipsi etiam continui visores, hoc est, immediatam curam habentes, et hi quorum curam gerunt,
tanto solicitius a malis se custodiunt, quanto se pluries in lucem producendos multiplicatis visitatoribus
agnoscunt. Propter hoc beatus Bernardus, in visitationis officio expertissimus, mentionem faciens inquirentium a
suis episcopis exemptionem, inter caetera sic ait: - "Certus sum ego monachus, et monachorum qualiscumque
abbas, si mei quandoque pontificis a propriis cervicibus excutere jugum temptavero, quod Sathanae mox
tyrannidi me ipsum subicio. Advertens nimirum cruenta illa bestia, quae circuit quaerens quem devoret,
elongatam custodiam, heu, statim insilit in prasumptorem. Merito enim non cunctatur praesidere superbo, qui se
de jure regem gloriatur super omnes filios superbiae. Quis dabit mihi centum in mei custodiam deputari
pastores? Quanto plures sentio curam gerere mei, tanto securior exeo in pascua. Stupenda insania! Animarum
non cunctor turbas mihi custodiendas colligere, et unum super propriam gravor habere custodem! Et quidem
subjecti me de reddenda pro se ratione solicitant; qui autem praesunt mihi, ipsi potius, Paulo dicente, pervigilant,
tanquam rationem pro me reddituri. Illi etsi honorant, onerant; hi non tam premunt, quam protegunt."
p. 379: Ex his verbis beati Bernardi liquidum est quod pluralitas visitatorum non obest, sed plurimum prodest,
quodque nullo modo temptandum est proprii pontificis devitare custodiam. Quid enim oves faciunt, cum pastoris
custodiam fugiunt, nisi vitae periculum quaerunt, cum eas circumstent innumerae bestiae cruentissimae, et ad
devorandum avidissimae, cursu velocissimae, fraudibus astutissimae, viribus fortissimae, quibus non comparatur
potestas super terram. Sunt quoque ubique laquei et pedicae ad irretiendas et retinendas oves, donec eas capiant
hae bestiae. Quam caeca igitur est ovium temeritas quae inter haec et hujusmodi vitae pericula refugit
solicitudine baculoque pastorali tueri! Expetenda est igitur ab omnibus pastoris sui visitatio, non fugienda.
p. 379: Colligitur ex praemissis, quod sive sint alii episcopo subjecti quorum sit visitare oves episcopi, sive non,
semper salva est episcopo omni suarum ovium visitatio, nisi forte aliquas earum a visitatione sua subtraxerit
Apostolicae sedis exceptio. Etsi enim alius aliquis contra episcopum potest praescribere in visitationis officio,
nullus tamen ei subditus visitando potest eum excludere a visitando. Cum enim sui subditi nil habeant potestatis
ecclesiasticae, nisi quod ab ipso receperunt, ut, sicut supradictum est, ipse sit magis qui operetur in eis quam illi
qui operantur; resistere ipsi, ne ipse visitet, quid est aliud quam securim gloriari contra eum qui secat in ea, aut
serram exaltari contra eum a quo trahitur, aut virgam elevari contra levantem eam?
pp. 379 - 380: Quod autem dicitur aliquem posse praescribere contra alium in visitando, si sic intelligitur, quod
is qui praescribit excludit eum contra quem praescribit a visitando, non potest hoc propter rationes praedictas
intelligi inter inferiorem et superiorem suum, a quo inferior recipit hujusmodi potestatem. Sed intelligendum est,
quod par potest in hac parte praescribere contra parem, vel superior contra inferiorem, vel forte, quia, ut
praedictum est, visitatorum pluralitas non obest, sed plurimum prodest; utilius intellegitur quod aliquis contra
alium praescribere potest in visitando, hoc modo videlicet, quod aliquis si multo tempore visitaverit, ipsa
temporis diuturnitate potest praescribere contra ordinarium ad quem ex officii sui debito spectat visitatio, ne ipse
ordinarius repellat eum, qui sic praescripsit, a visitando.
pp. 380 - 381: Jacob pascebat oves Laban, multas valde, ad quarum numerum custodiendum verisimile est ipsum
solum non suffecisse, unde et pastores habuit sub se constitutos. Nunquid igitur, quia pastores sub se constitutos
habuit, qui singuli de gregibus singulis curam gererent, non potuit ipsemet ad singulos greges, singulosque
eorum pastores accedere, singulosque greges, singulorumque singulas oves, ipsosque pastores visitare,
visitandoque perscrutatri, et investigare si quae oves essent steriles, si quae debiles, infirmae, aut scabiosae, si
7

