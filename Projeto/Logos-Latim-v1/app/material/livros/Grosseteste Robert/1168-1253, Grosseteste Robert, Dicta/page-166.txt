96

DICTUM 96 SCUTUM BONE VOLUNTATIS

Manuscript Source: Oxford, Bodleian Library MS Bodley 798 (SC 2656), fols. 74ra - 74va.
INC: Bona voluntas generalis, qua vult homo esse talis in omnibus qualis esse debet, et qua vult se habere ad omnia
ipsum circumstancia sicut se habere debet, est sicut scutum rotundum, de qua dicitur: "Domine ut scuto bone voluntatis
tue coronasti nos," in cuius medio est sita ipsa essencia bone voluntatis, que undique se extendit ad circumstancia
omnia.
EXPL: Et notandum quod quilibet bonus dextro et sinistro cornu scuti sui protegit amicum suum, et inimicum etiam
econtra protegitur a dextro cornu scuti amici, quia quod est dextram cornu scuti sui est umbo scuti amici, et quod est
umbo scuti proprii est dextrum cornu scuti amici.
fol. 74ra: Bona voluntas generalis, qua vult homo esse talis in omnibus qualis esse debet, et qua vult se habere ad omnia
ipsum circumstancia sicut se habere debet, est sicut scutum rotundum, de qua dicitur: "Domine ut scuto bone voluntatis
tue coronasti nos," in cuius medio est sita ipsa essencia bone voluntatis, que undique se extendit ad circumstancia
omnia. Et quia hec universalis voluntas nondum discernit que de circumstantibus se sibi sunt propiora, que remociora,
que supra, que infra, que dextra, que sinistra, quibusve debeat maiorem, quibusve minorem debeat dilectionis affectum,
quasi omnia a se habet ad huc eque distancia, et in circumferencia respectu sui descripta, ad que se protendit undique.
fols. 74ra - 74rb: Cum autem iam incipit discernere que sunt supra se, que a latere, que infra, incipitque amare quod est
super se super omnia ad fruendum eo. Quod autem est a latere sui incipit amare ut se. Sed hoc subdividit in duos
modos, ut amicum quasi a dextra positum diligat in Deo, et inimicum quasi a sinistra positum diligat propter Deum. Ea
vero que sub se sunt diligat solum ad utendum hiis.
fol. 74rb: Cum inquam hec facit bona voluntas, sive amor ordinatus, qui idem est, quasi in circulari scuto supradicto, a
centro quatuor extendit semidiametros ad quatuor angulos quadrati inscribendi. Sicque per consequens inscribitur illi
circulo quadratum, in cuius suppremo angulo situs est Deus, in dextro rectus sui amicus, in sinistro inimicus, in infimo
bona temporalia. Fiunt tres latera huius quadrati ex affectionibus que ex descriptis in centro et in angulis mutuo in
alterutrum se protendunt. A centro enim protendit se in angulum suppremum amor ad fruendum eo quod ibidem situm
est, id est Deo, et ab ipso mutuo protendit se amor in centrum, quo amat ibi positum, ut ibi positus fruatur se, id est
Deo.
fol. 74rb: Item a centro protendit se in dextrum amor amici in Deo, et mutuo a dextro reflectit se in centrum amor
consimilis. Item a centro protendit se in sinistrum amor inimici propter Deum, et a sinistro reflectitur in centrum. Ab
eodem quoque centro protendit se in angulum deorsum amor ad utendum ibidem positis, consimilisque amor
protenditur a dextro angulo in infimum. A sinistro vero in infimum protenditur amor ad fruendum in ymo positis.
Mutua autem protensio amoris inter suppremum angulum et dextrum penitus consimilis est mutue protensioni inter
eundem suppremum et centrum. A suppremo autem angulo ad sinistram protenditur et odium et amor, quia odit Deus
malos tales quales sunt, amat autem ut sint alterius modi quam sunt. E converso autem a sinistro ad suppremum
revertitur similiter tam odium quam amor quidem, quia mali odiunt Deum punitorem neque diligunt ipsum propter se,
sed ad utendum eo.
fol. 74rb: Per hunc modum itaque, post scutum rotundum sequitur scutum quadratum, ut firma sit nostra protectio
contra omnia iacula inimici. Et notandum quod quilibet bonus dextro et sinistro cornu scuti sui protegit amicum suum,
et inimicum etiam econtra protegitur a dextro cornu scuti amici, quia quod est dextram cornu scuti sui est umbo scuti
amici, et quod est umbo scuti proprii est dextrum cornu scuti amici.

