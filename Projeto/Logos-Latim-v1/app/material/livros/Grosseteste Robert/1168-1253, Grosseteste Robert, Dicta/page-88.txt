52

DICTUM 52 "DE OSTIO TABERNACULI NON EXIBITIS SEPTEM DIEBUS."

Manuscript Source: Oxford, Bodleian Library MS Bodley 798 (SC 2656), fols. 38va - 42ra.
INC: De ostio tabernaculi non exibitis septem diebus, usque ad diem quo complebitur tempus consecracionis vestre.
EXPL: Cum Cherubyn mundato oculo simus omnes Dei docibiles, et cum Seraphyn supereminenti caritate que
nunquam excidit sine fine ferventes.
Sermo ad pastores in synodo de hoc verbo Levitici, "De ostio tabernaculi non exibitis septem diebus."
fol. 38va: De ostio tabernaculi non exibitis septem diebus, usque ad diem quo complebitur tempus consecracionis
vestre. Omni infra sacros ordines constitutorum tipum gerunt filii Aaron, quibus sermo iste dicebatur. Ideoque vobis,
qui sacros ordines suscepistis vel suscepturi estis, idem sermo convenienter aptatur, in quo officii vestri et vite vestre
agende magna pars describitur. Igitur ut singuli sciatis cui oneri mancipari debeatis, sicut scribitur in libro Numerorum
de filiis Gersen, qui vestri tipum similiter gerunt, [Num. 4:26] "et sciant singuli cui debeant oneri mancipari," ut,
inquam, hoc sciatis, primi[?] sermonis expositioni quam vestris ordinibus suffragantibus Dominus vobis dederit aurem
audiendi adhibeatis.
fol. 38va: Tabernaculum itaque figuram gerit triumphantis ecclesie, ut legitur ad Hebreos 8: [Hebr. 8:2] "Minister
tabernaculi veri quod fixit Dominus et non homo." Et iterum, in eodem epistola: [Hebr. 9:11] "Tabernaculum non
manufactum, id est, non huius creacionis." Gerit eciam figuram ecclesie militantis, ut in Exodo 26, ubi iubetur fieri ex
[Ex. 26:1] "decem curtinis de bisso retorta, et iacincto, et purpura coccoque bis tincto, opere plumario." Insuper et
tipum gerit cuiuslibet fidelis et corporis huius mortalis, [1 Cor. 3:17] "Templum enim Dei sanctum est quod estis vos,"
ut ait Apostolus. Et Petrus ait: [2 Petr. 1:14] "Certus sum quod velox est deposicio tabernaculi mei." Et Apostolus, ad
Corinthios, ait: [2 Cor. 5:4] "Nam et qui sumus in hoc tabernaculo ingemiscimus gravati, eo quod nolumus expoliari,
sed supervestiri." [Ieronimus, chk. De exodo, glossa ord.?, (CCSL 78)] Gerit eciam tabernaculum non solum tipum
mundi increati, sed huius mundi sensibilis creati, sicut patet super Exodo, ex quibusdam exposicionibus beati Ieronimi.
fols. 38va - 38vb: De ostio tabernaculi itaque, secundum quemlibet dictorum modorum accepti, non exibitis donec
compleatur tempus vestre consecraciones. Est autem, ut scitis, ostium domus per quod fit ingressus et exitus, et in
domo corporali per idem ostium fit uterque. In domo vero spirituali res plerumque se habet dissimiliter, quia non
eodem ostio quo quis exit regredietur. Ostium enim quo exitur tam de tabernaculo ecclesie triumphantis quam
militantis est superbia. Et per hoc ostium de triumphante ecclesia exivit primus homo et angelus apostata. Et per idem
ostium exeunt prevaricatores animo de ecclesia militante, licet quidem remaneant in ea corpore et sacramentorum
exteriori communione. Hoc ostium patet omni exire de tabernaculo volenti, sed clauditur et obstat omni per idem
regredi intenti. Hoc ostium commune et idem est exeuntibus a Iherusalem et ingredientibus in Babilonem,
relinquentibus celum et intrantibus in infernum.
fols. 38vb - 39ra: Ymaginare celum et infernum quasi duos domos aut duas civitates contiguas inter quos nichil sit
medium, quia sanctitas et iniquitas non habent medium. Et ymaginare aperturam ostii unam utrisque communem;
similiter et valvam. Ipsa autem valva, licet sit communis utrique domui quo ad apercionem et clausionem ostii, erit
tamen alteri tantum quo ad hoc propria, quia est solum de alterius substancia. Et ymaginare valvam talem, quod volenti
exire de domo cuius ipsa valva est propria, ut de eius substancia, et ingredi reliquam, se claudendo semper et obiciendo
obstet eadem valva, nec egredi per se sinat. De alia vero domo de cuius substantia ipsa valva non est, volenti exire
semper se aperiat. Talis itaque valva est superbia communis aperture et ostio per quam fit exitus ad infernum de celo,
aperiens se omni de celo exire volenti, claudens se omni per eandem regredi intenti, ipsa existens de substancia inferni,
non celi. Econtrario valva communis inferno et celo, per quam fit ingressus in celum, humilitas et penitentia est, que se
aperit omni cum veritate volenti celum ingredi, nec per se permittit aliquem de celo regredi. Et hec est de substancia
celi, non inferni. Tales eciam due valve celi vel ecclesie et inferni sunt fidelitas et infidelitas, sapiencia et insipiencia,
vel generaliter dicendo, virtus et vicium.
fol. 39ra: [cf. Ex. 29:29-37] Precipitur itaque filiis Aaron ut septem diebus, hoc est toto tempore presentis vite, non
exeant de tabernaculo per ostium superbie, vel infidelitatis, vel insipiencie, vel alicuius vicii, sed in tabernaculo
versentur, et eciam in ipso ostio utroque morientur. [cf. 1 Petr. 3:15] In hac consideracione et cognicione solum ad
vitandum, in illa consideracione et cognicione ad amandum et ad inherendum, ut possint reddere racionem omni
poscenti de fide, et humilitate, et ceteris virtutibus sectandis, ipsi easdem eciam sectando, et infidelitatem, et superbiam,
et cetera vicia propallare vitanda, ipsi eadem fugiendo.
fol. 39ra: Debent quoque filii Aaron versari in duobus ostiis tabernaculi huius mortalis corporis, ut assidua meditacione
memorentur ingressum in hanc miseram et mortalem vitam per condiciones flebiles humane nativitatis, et exitum de
eadem per amaritudines penales mortis, ut sic memorantes novissima non peccent in eternum. [cf. Hebr. 8:2] Ipsa
quoque mors, que est ostium quo exitur de tabernaculo corporis, est ostium quo intratur in tabernaculam verum, quod
fixit Dominus et non homo. Ipsaque eadem ostia sunt per que intramus in tabernaculum quod est mundus iste creatus,
et eximus de eo. Mundi eciam huius ostia duo sunt, inicium creacionis eius et finalis transitus eius, de quo transitu

