86

DICTUM 86 DE HOC VERBO, "NOLITE ESSE PRUDENTES APUD VOSMETIPSOS"

Manuscript Source: Oxford, Bodleian Library MS Bodley 798 (SC 2656), fols. 61ra - 61vb.
INC: "Nolite esse prudentes apud vosmetipsos" tantum, sed prudentiam vestram in proximorum utilitatem convertatis,
ut sitis boni.
EXPL: "Hoc certe animo faciendum est, eciam si alius exitus consequatur, nec corrigi velit atque pacari, propter quem
corrigendum atque pacandum velud curandum et sanandum adhibita est medicina."
fol. 61ra: "Nolite esse prudentes apud vosmetipsos" tantum, sed prudentiam vestram in proximorum utilitatem
convertatis, ut sitis boni. Quia hec est bonitas, se et sua, quantum potest, quis in plurium hominum convertere
utilitatem, [cf. Marc. 12:31] et ut probemini diligere proximos sicut vosmetipsos, per hoc quod vestram prudenciam in
eorum convertitis utilitatem sicut in propriam, et ut sitis menbra in corpore Christi pro commembris eiusdem corporis
solicita, et ut pulcrius eluceat vestra prudencia in communem utilitatem deducta.
fol. 61ra: Omne namque bonum quidem plurium participacione non minuitur ad singula. Quanto communicatur a
pluribus, tanto idem est pulcrius, utilius, et melius. [cf. Terentius, Heauton Timorumenos, 77] Et hoc vere est
humanum, ut cum homo sis, nichil humanum a te reputes alienum.
fol. 61ra: Preterea non potest esse bonum proprium quod non est commune, sicut oculus non solum sibi videt, nec os
solum sibi comedit, nec manus sibi soli operatur, nec pes sibi soli ambulat. Qui eciam in sui utilitatem tantum vult
convertere quo sine detrimento sui posset plures iuvare, seipsum convincitur ledere, quia cum genus humanum sit sicut
corpus unum, et singuli homines sicut singula unius corporis menbra, ex natura unitatis menbrorum in uno corpore
tenetur pro aliis menbris solicitudinem habere. Unde cum hoc non facit quod aliis debet, non attribuendo eisdem iniuste
facit, iustamque penam sibi merito adquirit. Et cum egeat commenbrorum suorum iuvamine, ipsa autem ab eo non
adiuta, minus tenentur, et forte minus possunt eum iuvare versa vice. Quid aliud facit cum non iuvat et possit, nisi sibi
ipsi adiutorium subtrahit.
fol. 61ra: [Rom. 12:17] "Providentes bona," etc.
fol. 61ra: In omni opere consideranda sunt tria: ut ipsum opus operanti conveniat, ut Deo non displiciat, ut proximum
non offendat. Nullum enim opus agendum est cum offensione proximi quod potest omitti sine offensione Dei. Opus
tamen ex cuius omissione Deus offenditur, pro offensione proximi non ommittatur.
fol. 61rb: Sequitur: [Rom. 12:18] "Cum omnibus hominibus pacem habentes."
fol. 61rb: Si cum omnibus hominibus pacem habere precepis, ergo et tecum primo, cum et tu homo sis. Que pax
inchoatur cum homo secundum spiritum subicit se Deo, et carnales motus subicit spiritum, et refrenat tam racionis
consensum quam menbrorum actum ne carnis obtemperent concupiscenciis, perficitque id quod scriptum est: [Ecclus.
18:30] "Post concupiscencias tuas non eas," licet nondum compleat quod scriptum est: [cf. Rom. 18:9, etc.] "Non
concupiscas." [cf. Gal. 5:17] Hoc vero, dum caro adversatur spritui, non perficitur. Sumus tamen in agendo illud dum
concupiscencia cotidie minuitur. [cf. 1 Cor. 15:54] Cum autem mortale hoc induerit inmortalitatem, perficietur. Qui
autem sic in se pacem inchoaverit, pacem cum aliis quantum ad se pertinet habere poterit. Omnibus enim aliorum bonis
congaudebit, aliorum malis condolebit. Et cum alienis malis adversatur ipsaque debellat, non ex ipso sed ex malo belli
datur occasio. Preterea debellans aliena mala intendit ipsos malos ad pacis unitatem revocare, et ita plus habet cum eis
pacem, quam permanenter intendit, quam bellum, quod dolens transeunter agit.
fol. 61rb: Sequitur: [Rom. 12:19] "Non vosmetipsos defendentes," etc.
fol. 61rb: Hoc est, contra vicia vestra corripientes et castigantes non apponatis scutum superbe defensionis, quia hoc est
manum medici repellere, et manus sirurgi putridas carnes resecare volentis non admittere, de facie tollere volenti
maculam resistere. Similes in hoc Ade et Eve et Cayn, qui peccata sua superbe excusaverunt, et ideo non veniam
criminis, [cf. Gen. 3:14-24, 4:9-16] non medelam vulneris meruerunt, sed maledictionis penam incurrerunt. Stulta est
hec defencio et scuti opposicio, que vulnus non prohibet sed adquirit, manum percutientem non repellit sed admittit.
fols. 61rb - 61va: Tolle hoc scutum, et Dominus retrahit percucientem manum. Oppone hoc scutum, et Dominus
extendit manum ad percuciendum. De qua manu in Ysaia scriptum est: [Is. 14:24] "Manus eius extenta et quis avertet
eam?" Et iterum: [Is. 43:13] "Non est qui de manu mea eruat." Et iterum in eodem propheta: [Is. 47:3] "Ulcionem
capiam, et non resistet michi homo." Melius igitur datur locus ire quam opponitur scutum defensionis superbe. Ipse
enim dat locum ire qui castigantis suscipit correpcionem, permittens quod ira zeli corripientis excoquat in eo rubiginem
vicii corrumpentis.
fol. 61va: Secundum autem alium intellectum, monet Apostolus ne contra iniuriantes nobis verbo vel opere
defendamus, nos reddentes vicem pro vice, sed solummodo sustineamus protecti sub scuto paciencie, ubi nulla
insultancium iacula poterunt nocere, et sic omnia sufferendo dare locum iniuriantis ire, et insimul vindictam ire iuste
ulcionis Dei reservare. [cf. Hebr. 5:4] Qui enim seipsum ulciscitur, iudicem super suum adversarium seipsum constituit,
cum nemo honorem iudicis sibi assumit, sed qui vocatus est a Deo tanquam Aaron.

