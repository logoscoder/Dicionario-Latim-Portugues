vacuitate, in quibus mollitus quiescit, de quo dicitur quod [Iob 40:16] "dormit in secreto calami, in locis humentibus."
Hec aqua plus habet gravitatis, quia parum edificat caritatis. Moraliter quoque doctorum qui in Christo petra firmantur
doctrina lenior est, in edificacione caritatis limpidior, et ad purgacionem pravorum morum valencior quam sit eorum
qui palustres sunt vite moribus fluidi et cenosi, quia ut ait Gregorius, [Gregorius, Homiliarum lx in evangelia libri duo,
1, 12, 1] "Cuius vita despicitur, restat ut eius predicacio contempnatur."
fols. 119ra - 119rb: Aqua autem coctione fit salutifera, quia nulla saluti anime confert sciencia nisi calore caritatis
decoquatur. [1 Cor. 8:1] "Sciencia enim inflat, caritas edificat." Nec est aliqua sciencia noxia si hoc igne coquatur, sicut
aquarum vicia coctione tolluntur. Omnibus autem anime morbis curandis est aqua doctrine necessaria. Optima tamen
est pluvialis illa que de nubibus, hoc est de predicatoribus, pluit. Doctrina namque philosophorum morales morbos
quidem curare nititur, sed non curat ut aqua predicatorum pluvialis, quia non [Iac. 3:17] "desursum est, primum autem
pudica, deinde pacifica, modesta, suadibilis, bonis consenciens, plena misericordia et fructibus bonis, iudicans sine
simulacione." Aqua autem pluvialis, id est predicatoris doctrina, que desursum est in quantum pudica eo quod pudica
celum petit, lenis in quantum pacifica, dulcis in quantum modesta, suadibilis, bonis consenciens facile digeritur et in
nutrimentum assumitur, in quantum sine similacione iudicans cito calefit et cito infrigidatur, quia qui sine simulacione
iudicat non est presumpte falsitatis cum patuerit veritas pertinax defensor, sed cito quod prius temere concesserat esse
verum concedens esse falsum et e contrario, patente veritate, quasi in qualitates oppositas facile mutantur. [, Hebr.
Names?, ] Tales namque per Phison signantur, qui interpretatur oris mutacio.
fol. 119rb: Fontes sunt doctorum mentes. In hiis autem sunt fontes salubres in quorum mentibus fit Spiritus Sanctus
[Ioan. 4:14] "fons aque salientis in vitam eternam." [cf. Augustinus, Confessionum libri, 12, 15] Hii fontes non currunt
nisi ad ortum vel usque ad meridiem, quia horum doctrina non tendit nisi ad illuminandum mentes fide vel accendendas
caritate, non tendit nisi ad Christum, cui nomen est oriens, et ad eius amorem qui fervet velud meridies.
fols. 119rb - 119va: Illi autem sunt fontes currentes ad occasum et aquilonem quorum doctrina finitur in hiis caducis
que in quantum occidunt sunt ad occasum, in quantum in occasu suo mentem tristiam velud frigore constringunt sunt
ad aquilonem. Hee autem aque pessime sunt quia duriciam inflexibilitatis a malo in renibus concupiscencie gignunt.
Priores fontes, quia salubres, voluit Holofernes, qui tipum gerit diaboli, obstrui. Unde in Iudith scribitur, "Porro
Holofernes, dum circuriret per girum, reperit quod fons qui influebat, aqueductum illorum a parte australi extra
civitatem dirigeret." Nec mirum si hos voluit hostis obstrui, de quibus hauriuntur aque salutis in gaudio, sicut dicit
Isaias, [Is. 12:3] "Haurietis aquas in gaudio de fontibus salvatoris." Posteriores vero fontes mulierem faciunt sterilem,
quia animam bonis operibus virtutum prole non sinunt [sinut MS] fecundari, sed torporem bene agendi ingerunt,
inmundiciamque peccati ne per confessionem effluat constringunt, nec egritudinem mentis per sudorem laboris
penitencialis purgari sinunt.
fols. 119va - 119vb: [Isidorus, Etymologiae, 13, 13, 5] "In Tessalia duo sunt flumina; ex unius aqua bibentes oves
nigras fieri, ex altero albas, ex utraque varias." [cf. Matt. 25:31-46] Ovis est humana anima propter naturalem
mansuetudinem, quia homo est animal mansuetum natura, licet quandoque propter peccati feditatem degueret in
naturam edorum, qui statuentur a sinistris. Flumen igitur de quo potata anima albescit idem est de quo dicitur, [Ps.
35:9] "Torrenti voluptatis tue potabis eos, quoniam apud te est fons vite." Que enim vel parum pregustaverit hic illius
torrentis dulcedinem spiritu timoris casti humiliata aspergit se lacrimis pro desiderio celestis patrie, quibus abluta, super
nivem dealbatur, [Ps. 50:9] "Asperges me enim ysopo et mundabor, lavabis me et super nivem dealbabor." Hii sunt
contemplativi, de quibus dicitur, [Cant. 4:2] "Dentes tui sicut greges tonsarum." Hii sunt oves per simplicitatem, quia
[Sap. 1:1] "de domino senciunt in bonitate, et simplicitate cordis querunt illum." Albi enim sunt quia albedo est lux
multum clara in perspicuo puro. Hii autem puram habent perspicuitatem per depuracionem a terrenis fecibus. Perspicui
enim sunt in amore nichil terrenum amantes, quia ipse amor sicut aqua vel oleum est in quo relucens lux color est.
Color itaque anime lux veritatis est in amore. Multa igitur et clara lux veritatis in amore depurato est albedo. Hac
albedine [Lam. 4:7] "candidati sunt Nazareii," id est contemplativi, "candidiores nive, nitidiores lacte." Nigredo itaque
lux pauca obscura est in perspicuo impuro, et hec est lux pauca et obscura veritatis in amore impuro terrena, scilicet
illicite amante. De hac nigredine dicitur in Trenis Ieremias, [Lam. 4:8] "Denigrata est super carbones facies eorum."
Innascitur autem hec nigredo de potu fluvii carnalis voluptatis. Hic autem est fluvius de quo in Apocalypse scriptum
est, [Apoc. 17:1] "Veni, ostendam tibi dampnacionem meretricis magne, que sedet super aquas multas." Qui autem de
utroque fluvio potant quasi varii sunt. Hii sunt mundanarum rerum dispositores, qui et timorem Dei habent, et amorem
seculi non deposuerunt, in quibus si prevalet amor seculi, plus habent de nigredo quam de albo, si vero amor et timor
Dei, plus habent de albo, purgabiturque eorum nigrum igne purgatorii. Hee sunt differencie ovium de quibus in Genesi
scriptum est, [Gen. 30:40] "Erant autem alba et nigra queque Laban, cetera vero," id est varia, "Iacob."
fol. 119vb: [Isidorus, Etymologiae, 13, 13, 2] "Ex quodam lacu Ytalie qui biberint vini tedium habent." Huius signacio
potest in bona et in malo accipi, secundum quod vinum diversimode accipitur. Vinum enim quandoque assumitur pro
austeritate legis, ut in Canticis, [Cant. 1:1] "Meliora sunt ubera tua vino," sive philosophicam sapienciam ut in eodem
exemplo secundum aliam exposicionem. [chk. Glossa ord, etc.] Pro legis austeritate eciam sumitur vinum, in eodem,
ubi dicitur, [Cant. 4:10] "Pulcriores sunt oculi eius vino." [Lev. 10:9] Sumitur eciam vinum pro inebriacione a
voluptatibus mundi, a quo vino prohibiti sunt sacerdotes cum ingrediuntur ad ministrandum in tabernaculo, [cf. Ier. 35]
et a quo abstinuerunt Rachabite. [Ioan. 2:1-10, etc.] Sumitur quoque vinum pro dulcedine et sapore vegetacio spiritualis
intelligencie scripture, in quod vinum convertit Dominus aquam in nupciis.

