fols. 97rb - 97va: Ceterum, crux per quattuor partes suas innuit nobis omnia genera creaturarum per ipsam renovata
esse et meliorata. Que omnia inquam genera per quattuor species comprehenduntur, que sunt esse, vivere, sentire, et
intelligere, quarum quattuor, esse est in imo, sentire et vivere hinc inde in duobus brachiis lateralibus, intelligere in
suppremo.
fol. 97va: Preterea, in quattuor partibus crucis renovatur et melioratur hic mundus sensibilis, qui ex quattuor constat
elementis, et per quattuor anni tempora decurrit, quorum ignis et estas quasi crucis tenent suppremum, aier et ver quasi
brachium dextrum, autumpnus et aqua quasi brachium sinistrum, terra et hiemps quasi crucis infimum.
fols. 97va - 97vb: Sed forte movebit aliquem quod dicimus irracionabilia et inanimata per crucem renovari et meliorari.
Non enim videntur lapides per crucem esse renovati aut aliquid melioracionis per crucem habere. Sed si consideremus
quod omnia ista visibilia propter hominem facta sunt, ut leniter ministrarent et benefacerent homini subdito Deo, et per
cor et os hominis creatorem agnoscentis et diligentis ista eciam visibilia creatorem suum laudarent, patebit nobis quod
in peccato hominis ista visibilia execucionem operis finalis propter quod facta sunt amiserunt. Cum enim homo peccans
iam non fuerit Deo obediens, nec ipsum summe diligens, creatura corporalis iam non potuit servire homini obedienti
Deo quia homo non fuit obediens Deo, nec per cor et os hominis inobedientis Deo, ipsum non digne laudantes, potuit
creatorem suum laudare. Igitur in lapsu hominis amisit creatura visibilis suam secundum perfectionem, hoc est leniter
ministrare et servire homini obedienti Deo, et per cor et os eius creatorem laudare. Et versa est homini inobedienti in
flagellum et sepe in blasphemiam, que creata fuit ut obedienti esset in lene ministerium et laudem, sicut testatur
Scriptura dicens, [Sap. 16:24] "Creatura tua tibi factori serviens excandescit in tormentum adversum iniustos et lenior
fit ad benefaciendum pro hiis que in te confidunt." Et iterum, eadem Scriptura ait, [Sap. 5:21] "Pugnabit pro illo orbis
terrarum contra insensatos." Omnis autem res melior est cum est in sua secunda perfectione quam cum caret illa. Res
autem corporales visibiles, ut iam patet, sua secunda perfectione caruerunt per lapsum hominis primi, et semper ea
caruissent nisi reformaretur homo et fieret obediens Deo. Aliter enim non possent iste creature leniter benefacere
obedienti homini Deo, et per cor et os hominis Deum laudantis creatorem laudare.
fol. 97vb: Reformatur autem homo et fit obediens Deo per crucem. Reducuntur ergo res iste visibiles in suam secundam
perfectionem per crucem. Patenter igitur omnia renovantur et meliorantur per crucem, et forte non solum per
reductionem ad secundum perfectionem suam melioratur status istorum visibilium per crucem, sed eciam sicut omnes
iste res corporales deteriorabantur in se ipsis in lapsu hominis, sic per crucem meliorabuntur cum fiet celum novum et
terra nova. Nec hoc dico asserendo quod tunc erunt omnes species corporales que nunc sunt, sed cum non redeant in
nichilum earundem materia, tunc erit secundum se nobilius quam nunc est dum subiacet hiis corrupcionibus.
fols. 97vb - 98ra: Item, Dominus noster Iesus Christus in hunc mundum venit ut tam verbo quam vite exemplo vitam
rectam nos doceret, et eam non esse deserendam alicuius pene aut alicuius generis penarum timore. Ut igitur in eius
exemplo disceremus rectitudinem vite et iusticiam nullius pene vel generis penarum timore metu esse deserendam sed
per rectitudinem vite servandam, quamvis gravem penam et quodvis genus pene nos debere subire, decuit ut ipse pro
rectitudine vite servanda acerbissimam subiret penam, hoc est mortem. Si enim ipse pro iusticia servanda penam
aliquam subisset minorem et non gravissimam, non docuisset nos exemplo suo quamlibet gravem penam pro iusticia
servanda tolleranda. Propterea, cum multi sunt qui plus abhorrent ignominiosum genus mortis quam ipsam mortem, ut
nos doceret nec genus aliquod mortis pro iusticia servanda fugiendum, decuit ipsum pro iusticia et veritate servanda
genus mortis maxime ignominiosum sponte subire. Patibulum autem crucis eo tempore erat maxime ignominiosum,
quia in eo sceleratissimi condempnabantur. Decuit igitur ipsum in patibulo crucis mori, et quia ignominiam
condempnatorum auget locus celebris in quo condempnantur concursus multitudinis populi concurrentium noticia, et
exprobacio patria propria et propinquorum puericia. Decuit ipsum mori in crucis patibulo erecto in loco celeberimo,
populi multitudine concurrente, que venerat ad diem festum. Crucifixum ipsum agnoscente in properiis ipsum
insultante in patria propria propinquis astantibus ad spectaculum.
fol. 98ra: Sed potest movere aliquem cur crux tunc erat patibulum ignominiosum? Forte namque quod non semper ante
ea fuerat hoc genus ignominiosissimum, sicut neque nunc sceleratissim in cruce condempnantur, nisi forte quis vocet
crucem a cruciatu omne patibulum, sed nos hic vocamus crucem non omne patibulum, sed id solum quod fit ex duobus
lignis quorum alterum coniungitur reliquo secundum figuram duorum linearum ortogonaliter se intersecancium.
fol. 98ra: Ista autem dubitacio, sine preiudicio melioris sentencie, sic michi videtur posse absolvi. Ut iam patuit, decuit
doctorem summum iustum pro iusticia servanda mori morte et genere mortis ignominiosissimus. [cf. Apoc. 2:7] Decuit
eciam ut eius patibulum in quo moreretur esset lignum, ut qui in ligno vincebat, scilicet diabolus, in ligno quoque
vinceretur. [cf. Gen. 3] Et ut genus humanum, quod cecidit per voluptatem in ligno, repararetur per acerbitatem in
ligno. Sed cum possit intellegi et esse patibulum ligni multiplicis alterius figure quam crucis, decuit tamen pocius ut
esset figuratum patibulum reparacionis nostre secundum formam crucis quam secundum aliam figuram, quia, ut credo,
non est alia figura que sic convenienter potest aptari et assimilari unitati reparatorum et melioratorum per Christi
passionem. Decuit autem ut figura patibulum, per quod reparandum erat universum genus creaturarum, esset talis que
inter ceteras figuras unitati reparatoris maxime posset assimilari.
fols. 98ra - 98rb: Iam autem aliquatenus supra patuit qualiter homo in anima sua crux est spiritualis cum quadrificus
amor in eo est ordinatus, et non solum homo, sed eciam angelus, consimili amore quadrifico bene ordinato, in
spiritualem crucem dilatatur. Omnis autem creatura racionalis ex naturali condicione sua habet in se naturaliter quattuor
affectiones, que a quibusdam sic nominantur: timor et dolor, cupiditas et leticia, que in bene utentibus sunt quattuor

