14

DICTUM 14"FUGIT MATHATHIAS IN MONTE ET FILII EIUS."

Manuscript Source: Oxford, Bodleian Library MS Bodley 798 (SC 2656), fols. 10rb - 12ra.
INC: Mons frequenter in scriptura vite contemplative celsitudinem signat, filii opera et imitatores, civitas, mundum.
EXPL: Et quia sermonem iam in longum protraximus, proprietates reliquas ascendentis et descendentis non
prosequimur.
Sermo ad contemplativos de hoc verbo, "Fugit Mathathias in monte et filii eius."
fol. 10rb: Mons frequenter in scriptura vite contemplative celsitudinem signat, filii opera et imitatores, civitas,
mundum. Mathathias igitur, legis zelator, iniquorum exterminator, declinans seviciam persecutorum, relictis omnibus
que in civitate habuit, cum filiis in montem fugit. Quando aliquis, ut legem Dei observet, iniquitatem exterminet,
declinetque seviciam spiritualium hostium, carnis scilicet, mundi, et diaboli, relictis omnibus que in mundo habuit, cum
bonis operibus ad vite contemplative celsitudinem confugit.
fols. 10rb - 10va: Et notandum in primis quod dicitur relinquerunt non "quedam," sed "quecumque habebant in
civitate," quia quicumque aliquid de hiis que mundi sunt retinuerit sibi, eiusdem retenti sarcina pregravatus hunc
montem scandere nequit. Nec solum exteriores possessiones computande sunt inter ea que in mundo sunt que ab
intrantibus religionem relinquende sunt, sed eciam talium possessionum amor propriaque voluntas, que propria, scilicet
voluntas, tanto difficilius abicitur quanto de limo nostro nascens in nobis profundius et firmius radicatur. Oportet autem
intrantem religionem eam relinquere penitus, ut omnino non sit sub sua, sed omnino sub superioris sui ordinata
voluntate. Immo per hoc pocius sit penitus sub sua voluntate, cum hec sola sit voluntas sua ut ipse sit omnino non sub
sua sed sub aliena voluntate.
fol. 10va: Propter hanc maxime proprie voluntatis abnegacionem comparati sunt religiosi in Canticis [Cant. 4:2] "gregi
tonsarum." Unde et beatus Bernardus, exponens illum locum dicit: [Bernardus, Sermones de diversis, 93, 2 (Opera, 6/1,
351)] "Monachi tonsis ovibus comparantur quia revera tonsi quibus nec corda, nec corpora, nec aliquid mundanum in
proprietate relictum est." Si sic fueris tonsus reliquendo scilicet quecumque habebas in civitate, poteris expedicius cum
Mathathia in montem religionis, seu vite contemplative celsitudinem, scandere.
fol. 10va: Sed animadvertendum quod, qui montem scandit, pedem quem preponit reliquo pede et quem eundem prius
fixerat figit celsius, corpus totum in anterius extendit, poplicem tibie super quem innititur dum reliquum pedem levat
non flectit, nec flectendo ipsum staturam suam incurtat, immo pocius super articulos se subrigendo staturam suam in
procerum quodammodo propellit. Anterior pars sua cum monte facit acutum angulum, posterior obtusum; non facile
cadit, nisi forte in faciem, et ille casus tanto minus ledit quanto cadentis facies ante casum arduitati montis
approximavit.
fols. 10va - 10vb: Econverso, qui per declinum descendit, pedem preponit reliquo pedi et eundem quem prius posuit
inferius ponit, corpus totum reinclinat, poplicem tibie super quem nititur dum reliquum pedem movet flectit, et ipsa
flectione staturam suam incurtat. Non super articulos se subrigit, sed super talum debitis invitens se trementem dimittit.
Anterior pars sua cum monte obtusum, posterior acutum angulum facit. Non potens talum firmiter in lubrico figere, per
lubricitatem facile retro cadit, et cum sic cadens supinus iaceat, non poterit se manuum apprehensione a descensu
retinere, nec earum fulcimento erigere.
fol. 10vb: Ascendentis ergo laboriosiores, sed descendentis periculosiores sunt condiciones. Haut secus, immo
consimiliter, se habet res in ascensu et descensu spirituali. Quod ut melius pateat sciendum quod pes anime affectio
sive voluntas est recta, pes distortus voluntas distorta. Sicut enim pede movetur corpus, sic affectione vel voluntate
animus.
fol. 10vb: Preterea, cum nichil volumus nisi quod bonum aut utile apprehendimus, ipsa unius cupiti diversarum
utilitatum discrecio est quasi pedis in plures articulos divisio. Ipsa vero boni summi apprehensio est quasi pedis post
divisionem articulorum concrecio.
fol. 10vb: Cum autem voluntas nostra commensuret se bono et utili, nec ultra se extendit, ubi deficit bonum in
apprehensione et voluntate, ipsa defectio quasi tali est prefinicio. Via autem bona super quam incidit pes rectus quasi ex
politis lapidibus strata est, videlicet ex declinacionibus a malis et adhesionibus bonis operibus. Et quia ipsa voluntas
sive amor reflectitur supra se seseque diligit, strata est et hec via quasi ex lapidibus preciosioribus ex ipsis, scilicet
voluntatibus a malis declinandi et bona faciendi, et hee voluntates virtutes sunt. Hec autem via non se protendit per
montis planiciem, sed sursum tendit per montis devexitatem.
fols. 10vb - 11ra: [cf. Ezech. 40:17] Hec enim via est "pavimentum stratum lapide" quod vidit Ezechiel in montis illius
devexitate qui templum habuit in sua summitate. Hec via quasi in sinistro habet declinaciones a malo, quasi in dextero
operaciones bonas. Pes itaque sinister rectus est voluntas sive amor declinandi a malis, pes dexter voluntas faciendi
bona. Et quia prius est declinare a malo quam facere bonum prius in hac via figitur pes sinister, et consequenter dexter.
fol. 11ra: Propria autem via, per quam religiosus in montem celsitudinis contemplacionis est ascendendum, quasi ex
decem magnis lapidibus est stratum. Primus enim lapis est relinquere mundum et mori mundo. Secundus lapis est
vivere Deo. Cum enim vult quis relinquere mundum et mori mundo, quasi sinistrum pedem super lapidem primum

