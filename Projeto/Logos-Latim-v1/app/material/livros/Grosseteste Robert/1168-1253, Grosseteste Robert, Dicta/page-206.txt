precellit, ut et videat in spiritu corporalium rerum significativas similitudines, et eas vivacitate mentis intelligat, sicut
Danielis excellencia temptata est et probata, qui regi et sompnium quod viderat dixit, et quid significaret aperuit. Et
ipse quippe ymagines corporalis in spiritu eius expresse sunt et earum intellectus revelatus in mente."
fol. 94vb: Ex hiis patet quod non dicitur propheta nisi minus proprie alius quam qui veritatem mentis intelligit
vivacitate. Contra hoc autem quod hic dicitur maxime esse propheta qui utrumque precellit, videtur innui in prohemio
Psalmorum, dicendum scilicet maxime esse propheta sola qui mente sine ymaginibus in spiritu expressis veritatem vidit
quam prophetavit. [source?] Ad hoc dicendum videtur quod qui et mente contuetur veritatem, et similitudines
significativas habet in spiritu expressas, magis est propheta eo qui solo earum intellectu preditus est, non quia in
celsiori gradu prophecie consistit, sed quia cum in eque alto habet aliquid amplius prophecie annexum.
fol. 94vb: Magis ergo propheta et excellencior a participacione pluris, non gradus alcioris. Si vero quis eguerit
significativis similitudinibus expressis in spiritu ut per illas quasi per scalam ascendat ad intelligenciam veritatis, minus
propheta est quam qui talibus non eget adminuculus. Si vero non egens talibus adminuculis ad contuendam veritatem
vivacitate mentis, corporales tantum significativas similitudines ob aliam aliquam utilitatem habeat expressas in spiritu,
non ideo minus propheta est, sed magis, ex intellectu supradicto.
fols. 94vb - 95ra: In propheta autem comminacionis est sermo non simpliciter assertivus ei rei quam comminatur, sed
eius intelligencie secundum quam adimplebitur. Quod potest intelligi exemplo communiter colloquencium. Esto enim
quod videam aliquem sedentem super struem combustibilem, accendaturque strues eo ignorante supersedente, qui
autem, si non se ammoveat, comburetur. Nonne volens illum premunire de periculo iminenti clamabo ad eum "ardebis
iam, ardebis iam," quem tamen scio non arsurum si se vellet ammovere, et scio arsurum nisi se ammoveat? Affirmo
itaque predicatum de subiecto [obiecto MS] non simpliciter, sed manente in statu in quo est, utpote perseverante in
sessione super struem accensam, et non affirmo illud de eo absque perseverancia in sessione. Ipsam autem
perseverancia in sessione nec affirmo, nec nego, quia posita est in libero arbitrio sedentis. Similiter, si videro servum
meum deliquisse, vellemque ut peteret veniam pro delicto, et dispono punire eum si non petat veniam, et parcere si
petat, quasi commonens eum ad petendum veniam dico ego, "Scorpionibus te cedam," affirmans predicatum de
subiecto pertinaci in delicto, non de eo qui deliquit. Ipsam autem pertinaciam in delicto neque affirmo, neque abnego a
subiecto, sed relinquo illud in eius libero arbitrio. Unde sive futurum sit quod comminor sive non, nichil minus verus
est sermo meus comminatorius. Si enim mutet pertinaciam in delicto, ei mutato nichil pene comminatus sum. Unde
licet non cedam illum, falsus non sum, ymmo magis falsus essem si illum cederem, quia hac intencione comminatus
sum, ut mutatum non cederem.
fols. 95ra - 95rb: [cf. Ionas 3-4] Hoc modo sermo quem proferebat Ionas ad Ninivitas non fuit affirmans subversionem
corporalem eorum hominum, sed illorum hominum pertinacium et perdurancium in malicia sua. Ipsam autem
perduracionem in malicia non affirmabat, sed hoc relinquebatur eorum libero arbitrio. Unde si perdurassent in malicia
sua, subversi fuissent corporaliter et verus fuisset sermo. Cum vero non perduraverunt in malicia, sed se mutaverunt in
melius, tum de illis commutatis in bonum nullam corporalem subversionem affirmabat sermo ille. Licet illis non
evenerit corporalis subversio, nulla subfuit in sermone illo falsitatis significatio. Affirmabat ergo sermo ille
propheticus, quantum fuit in signacione illius sermonis, spiritualem subversionem in illis hominibus que futura fuit, et
corporalem subversionem non de hominibus sed de pertinacibus in malicia, quam pertinaciam tamen non affirmabat de
illis. Si autem corporalem subversionem de hominibus asservisset sermo falsus fuisset. Sed que fuit assercio prophete
proferentis illum sermonem ex continencia litere illius prophecie, videtur non asservisse intellectum spiritualem, et
constat quod intellectum falsum literalem non asseruit. Asseruit igitur intellectum literalem verum, scilicet
subversionem literalem de pertinacibus, pertinaciam tamen non asserendo.
fol. 95rb: Et videtur quod per spiritum prophecie elevata fuerit mens eius ad videndum veritatem sensus illius litteralis,
sed non manifestata fuerat ei veritas intelligencie spiritualis nec veritas huius, an permansuri essent pertinaces in
malicia. Vel nulla veritas determinata illius sermonis illi fuit manifestata, sed solum scivit loquentem ad se et
prophetare iubentem Deum esse. Ac per hoc veridicum, et ita sermonem illum esse verum, licet lateret illum veritas
quam determinate prenunciavit.

