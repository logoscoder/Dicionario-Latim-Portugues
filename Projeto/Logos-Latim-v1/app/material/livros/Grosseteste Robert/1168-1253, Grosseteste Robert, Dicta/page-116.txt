69

DICTUM 69 DE CARITATE

Manuscript Source: Oxford, Bodleian Library MS Bodley 798 (SC 2656), fols. 50vb - 51va.
INC: Caritas est amor rectus, [cf. Augustinus, Enarr. in Psalmos 9, 15; Lombard, 2 Sent. 38, 4, 3] et amor rectus est
amor recti vel rectitudinis propter se, et is amor est amor Dei propter se, cum ipse sit veritas et rectitudo.
EXPL: Facitque eum participem suppremi nominis, ut propter deiformitatem Deus dicitur, non substancialiter, sed per
denominacionem, facitque illum celi habitatorem, et ab omni insultu insuperabilem, omniaque possidentem, etc.
De caritate, qualiter diligit totum Deum propter se et proximum, et qualiter mali diligunt et odiunt Deum
fols. 50vb - 51ra: Caritas est amor rectus, [cf. Augustinus, Enarr. in Psalmos 9, 15; Lombard, 2 Sent. 38, 4, 3] et amor
rectus est amor recti vel rectitudinis propter se, et is amor est amor Dei propter se, cum ipse sit veritas et rectitudo.
Criminosi autem Deum non propter se, sed propter dona sua, que ut largissimus dator ille confert, utpote dives avarus
amat Deum propter pecuniam quam illi donat, non propter se, cuius signum est quod cum amittit pecunaim Deo
irascitur, illumque blasphemat. Dives itaque avarus amat Deum secundum quod ipse est largissimus dator, non quia
largissimus dator sed propter dona largita. Non est autem aliquis tam criminosus cui Deus aliqua non conferat, que ipse
licet libidinose amat. Ideoque non est tam criminosus quin aliquo modo Deum amet, saltem in quantum largitor est doni
ab eo accepti quod amat, licet non amet ipsum quia largitor et bonus est, sed propter donum quod largitur.
fol. 51ra: Omnis autem qui sic Deum amat Deum odit. Sicut enim Deus est largissimus dator omnium bonorum, sic est
iustissimus ablator bonorum quibus ea accipientes abusi sunt. Abutentes autem bonis donis Dei, et ea libidinose
diligentes, odiunt eum eorundem bonorum quibus fruuntur iustum ablatorem. Similiter omnes criminosi odiunt Deum
iustum iudicem iustumque vindicem; vellent enim impune bonis suis abuti.
fol. 51ra: Itaque qui non diligunt Deum propter se non totum eum diligit, id est non secundum omnia secundum que
describi potest eum diligunt, sed forte secundum plura odiunt quam diligunt. [cf. Deut. 6:5; Matt. 22:37, etc.] Deus
autem toto corde est totus diligendus. Caritas itqaque Deum totum diligit, id est secundum omnia quibus describi potest
eum diligit. Non enim tantum diligit Deum largissimum datorem, misericordissimum condonatorem, lucis veritatis
manifestatorem, et secundum ceteras proprietates eius benignitatem exprimentes, sed eciam diligit eum bonorum
quibus abutimur iustum ablatorem, iustumque iudicatorem, districtum vindicatorem, lucis pravitatis redargutorem, et
secundum ceteras proprietates ad severitatem eius pertinentes.
fol. 51ra: Criminosi itaque qui non diligunt Deum propter se sed propter bona eius, et sic diligunt Deum secundum
proprietates benignitatis eius, et odiunt ipsum secundum proprietates severitatis eius iusto iudicio, non habebunt ipsum
talem qualem ipsum diligunt, sed habebunt ipsum talem qualem eum odiunt.
fols. 51ra - 51rb: Item, qui diligunt Deum propter aliud, non propter se quantum in ipsis est, faciunt Deum minorem eo
propter quod ipsum diligunt. Omne enim quod propter se est appetendum melius est eo quod propter aliud est
appetendum. Igitur qui appetit unum propter se et alterum propter illud, ipso suo appetitu dicit illud quod propter se
appetit esse melius reliquo. Igitur qui diligunt Deum non propter se sed propter temporalia, ipso suo diligendi modo
dicunt, et quantum in se est faciunt, Deum minorem ipsis temporalibus. Sed quantum Deum sub se detrahunt quantum
in ipsis est, tantum disricto iudicio deberent sub seipsis detrudi quantum in Deo est.
fol. 51rb: Sed quo ruerent hii miseri si vel sub millecuplo tantum sub se propellerentur? Quis, inquam, locus eos
reciperet? Quod profundum, immo quod sine fundo eorum precipicio, satis profundum esset? Ne igitur tanto precipicio
ruamus, ei qui per se stabilis est sincera caritate adhereamus, ipsumque propter se totumque diligamus, quia eum qui
Deum sic diligit, sicut dicit sapiens: [Prov. 12:21] "Non contristabit quicquid ei acciderit."
fol. 51rb: Ponatur enim quod quantavis tribulacio illi accidat, atque omnis tribulacio. Aut est iusta pena peccati
preteriti, aut est peccati preteriti purgacio, aut a futuro preservacio, aut ad coronam probatio, aut glorie Dei
manifestacio. Sed qui supradicto modo Deum diligit, diligit eum iustum punitorem, ergo non displicet illi eius iusta
punicio, ergo illum non contristat. Similiter qui diligit Deum criminum purgatorem, non displicet ei eius purgacio, et ita
illum non contristat. Simili modo de ceteris facile est intelligere. Hec est itaque vera caritas que Deum diligit propter se
totum.
fol. 51rb: Qui autem diligit Deum propter se diligit alia propter ipsum, et illa plus aut minus prout ipso plus aut minus
participant aut participare possunt. Ergo homines et angelos diligit tanquam se, quia Deo participant aut participare
possunt ut ipse, et ipse tanquam illi. Ceteras autem creaturas diligit minus quam se, quia non possunt Deo participare
similiter illi. Ex dilectione itaque Dei sequitur dilectio proximi, qua diligitur in Deo et propter Deum.
fols. 51rb - 51va: Quod autem alia racione patere potest: Qui enim diligit Deum, diligit dilectionem Dei. Et si diligit
eam, vult eam quantum potest ampliari et dilatari. Igitur vult eam multiplicari in omni suo susceptibili. Igitur vult
dilectionem Dei esse in omni eo quod potest Deum diligere. Igitur vult eam esse in omni homine et angelo. Sed hoc est
maximum bonum hominis et angeli, scilicet Deum diligere. Igitur vult cuilibet homini et angelo suum maximum
bonum. Ergo quemlibet angelum et quemlibet hominem diligit.

