fols. 64rb - 64va: Multum et ultra modum laborat vana curiositas hominum, ut sciat cursus astrorum et proporciones
numerorum, vel consonancias sonorum, vel mensuras figurarum, disposicionem oribis terrarum, virtutem elementorum,
inicium et consummacionem et medietatem temporum, mutacionem morum, naturas animalium, iras bestiarium, et vim
ventorum, et cogitaciones hominum, differencias arborum, et virtutem radicum. Nec tamen laborando attingit ad
alicuius dictorum corporalem particulam. Tu autem, solummodo dilata sinum cordis, admitte radios invisibilis et
spiritualis lucis. Videbis tandem manifestante Spiritu Sancto aspectu mentis unico, nulla vicissitudine interpellato, nullo
fine terminato, nulla incertitudine obfuscato, non solum pretacta, sed quecumque sunt incerta et occulta, absconsa et
improvisa. Nec solum videbis ea in seipsis ubi sunt mortua, sed in libro vite ubi sunt viva. Quod enim factum est in
ipso vita erat. Nec in illo libro sunt ista multa verba multa, sed Verbum unum, eternaliter a Patre loqutum. Et unum
dicendo eternaliter dicit omnia, quod unum contemplando sine fine contemplabimur omnia.
fol. 64va: Ad hanc adhuc incontemplabilem contemplacionem nobis contemplativis precipue est avelandum, pro hac, si
necesse est, omne terribile amplexandum, omne voluptuosum abiciendum. Et non multo sudore. Opus est solum, ut
dictum est, dilata sinum cordis expansione veri desiderii dulciflue caritatis. Hanc itaque internam illustracionem ad
cognoscendam omnem veritatem insinuabat, ut dictum est, lux ignis exterioris, qui in forma linguarum dispertitarum
Apostolis apparuit. Simili quoque modo calor exterior eiusdem ignis monstrabat interiorem accensionem mentis, et in
effectibus exterioris caloris agnosci possint effectus interioris spiritualis fervoris, quia calor igneus vitalis est, qui
omnia animata vivificat, co<n>stricta dilatat, ea que sunt extranee nature segregat, et eiusdem nature coadunat,
congelata dissolvit, noxios humores consumit, fetores abscindit, odoris boni aromatisitatem extrahit et depromit.
fols. 64va - 64vb: Hoc igitur quod calor igneus vitalis animata vivificat, quasi valida voce clamabat, quoniam: [Ioan.
6:64] "Spiritus est qui vivificat; caro non prodest quicquam." Fervor namque caritatis animam supra se levat, Deoque,
qui est summa vita, [tuta MS] coniungit, unumque cum eo spiritum efficit. Quia qui adheret Deo unus spiritus est, in
qua vivificacione, cum summa vita eiusdem participacione et participacionis iocunditate, vivit, quia [Ecclus. 30:23]
"iocunditas cordis est vita hominis."
fol. 64vb: Insumabat quoque vis dilatativa caloris, quod [Rom. 5:5] "caritas Dei diffusa est in cordibus nostris per
Spiritum Sanctum, qui datus est nobis," et quod, [cf. 2 Cor. 6:11] sicut os Apostoli patebat ad Corinthios, et cor eius
dilatatum est ad eosdem, sic per eundem Spiritum os nostrum patet ad omnes instruendos, et cor nostrum dilatatum est
ad omnes diligendos.
fol. 64vb: Clamat quoque caloris natura extraneorum segregative, quod Spiritus Sancti fervor velud quedam extranea
separat hereticos et inficientibus viciis infectos ab ecclesia. De hereticis namque dictum est: [1 Ioan. 2:19] "A nobis
enim exierunt, sed ex nobis non erant," et Apostolus ait: [Tit. 3:10] "Hereticum hominem post primam et secundam
correpcionem devita." Item de quodam fornicario precepit Corinthios, dicens: [1 Cor. 5:13] "Auferte malum ex
vobismetipsis," et Moyses in Deuteronomio: [Deut. 21:21] "Ut auferatur malum de medio vestri." Auferre autem et
excludere debent huiusmodi ut extranea hii qui Spiritus Sancti fervore decocti et probati sunt. Unde Psalmista: [Ps.
67:31] "Increpa feras arundinis, congregacio taurorum in vaccis populorum, ut excludant eos qui probati sunt argento."
[cf. Matt. 23:27] Fere arundinis sunt heretici superbia feraliter lati et elati, exterius dealbata eloquencia, et ypocrisi
nitidi, [cf. Eph. 4:14] sed intus veritatis soliditate vacuus, omni vento doctrine circumlati, [cf. Ps. 67:31] velud tauri
cervicosi in vaccis populorum, id est in simplicibus et seductibilibus plebum. Sed hos excludunt qui Spiritus Sancti
fervore decocti et probati sunt velud argentum, mundi corde scilicet castitate nitentes, verbi Dei predicacione sonantes.
fols. 64vb - 65ra: Idem quoque calor eorum que sunt eiusdem nature congregativus insumabat, quod Spiritus Sancti
congregante et adiuvante fervore [Act. 4:32] "multitudinis credencium erat cor unum et anima una." Ieremias quoque
de dispersorum congregacione loquens in persona Domini ait: [Ier. 32:37] "Ecce ego congregabo eos de universis
terris," et paulo post: [Ier. 32:39] "Et erunt michi in populorum, et ego ero eis in deum, et dabo eis cor unum et animam
unam ut timeant me universis diebus." In vobis autem, qui in congregacione vivitis, maxime debet iste effectus, fervoris
Spiritus scilicet, eminere, scilicet unitas bone voluntatis, ut sicut obsecrat Apostolus: [1 Cor. 1:10] "Idipsum dicatis
omnes," et "sitis perfecti in eodem sensu et in eadem sciencia."
fol. 65ra: Appetitus namque unitatis res universas format, in esse conservat, et ordinat. Ex hoc namque appetitu mundi
istius elementa, et celum quod continet universa, corporaque celestia, videlicet sol et luna et sydera, que formata sunt in
figuras rotundas et spericas, que est omnium figurarum capacissima et pulcherima, et contra omnes casus munitissima,
non habens anguli prominenciam pungentem, nec depressionis cavitatem sordes colligentem, ex hoc eodem appetitu
servant eundem collacionis sue ordinem, ut videlicet ponderosiora minusque lucencia sint inferius et leviora et puriora
superius.
fols. 65ra - 65rb: Ex eodem quoque appetitu, omnia corporis animati menbra unico adherent, innitunturque principio
cordi videlicet aut ei proporcionato. Vos itaque, qui excellencia quadam regularis professionis maxime unitatem et
concordiam profitemini, summopere satagere debetis ut appetitus concordis in spiritu scilicet unitatis formet vos in
figuram rotunditatis, ut sicut monet Salomon: [cf. Ecclus. 21:7] "Ad cor semper redeatis," considerantes vosmetipsos,
sicut docet Apostolus, [cf. Gal. 6:1] "ne et vos temptemini." Et hoc giro rotunditatis inoffensa volubilitate, et sine omni
obstaculo quod ex nobis sit, currentes in omnem partem, ad omne opus bonum paratissimi, capacissimi non operum
cupiditate, sed caritatis amplitudine, pulcherimi deiformitate, [cf. Tit. 3:5] in spiritus vestri renovacione, [cf. Eph. 4:22]
exuto cum actibus suis vetere homine, contra omnes casus munitissimique, omnia contempnit et superat adversa
fortudine, nil habentes pungitivum alios ledendo, nil sordium collectivum vosmetipsos coinquinando, unusquisque

