fol. 72ra: Diligamus insuper Christum secundum quod vita est, videlicet secundum quod Deus est vita eterna et omnis
vite principium. Quam dilectionem, quia eam in sermonis nostri principio, licet non secundum eius dignitatem tamen
secundum nostre facultatis modicitatem, commendavimus, nunc autem amplius prosequi supercedemus.
fols. 72ra - 72rb: Est igitur radix cure pastoralis vita sana et integra verus amor Christi vie, veritatis, et vite, erumpens
in nobis in imitacionem sufferencie passionum Christi, ut pro fratribus non trepidemus eciam mori, qua parte amoris
diligimus ipsum viam; erumpens quoque in nobis per imitacionem ipsius per predicacionem veritatis, qua parte amoris
diligimus ipsum veritatem; ardens eciam in nobis desiderio fruendi visione et amplexu sue divinitatis, qua parte amoris
diligimus ipsum vitam. Hec est trina dilectio quam voluit Dominus firmari in Petro cum ter quereret an amaret eum,
qua dilectione attestante Petri trina confessione radicata et firmata, cure pastoralis eidem commisit officium. Hec est
dilectio sancte conversacionis, vere predicacionis, et eterne vite fruicionis, ad quam eternam vitam nos perducat in luce
sancte veritatis per se viam, qui est via, veritas, et vita, Dominus noster Iesus Christus, cui est honor et gloria cum Patre
et Spiritu sancto in secula seculorum amen.

