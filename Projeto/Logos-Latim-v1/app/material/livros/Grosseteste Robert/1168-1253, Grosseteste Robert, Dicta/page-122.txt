72

DICTUM 72 SERMO DE HOC VERBO, "NONNE COR NOSTRUM ARDENS," ETC.

Manuscript Source: Oxford, Bodleian Library MS Bodley 798 (SC 2656), fols. 53ra - 55ra.
INC: Verba ista sunt duorum discipulorum recordancium quid in eis ageretur dum Veritas in via eis loquereretur.
EXPL: Sic igitur loquitur nobis in via duplici sermone exteriori, et exponit scripturas duplici interiori.
fol. 53ra: Verba ista sunt duorum discipulorum recordancium quid in eis ageretur dum Veritas in via eis loquereretur.
Verba sunt iam illuminatorum ad videndum ignis splendorem cuius prius in se senserant ardorem.
fol. 53ra: Concaluerant enim intra se eorum corda desiderio veritatis cognoscende. Sed ardor ille adhuc fumabat
ambiguitatis obscuritate, quia adhuc erant ad credendum stulti et tardi corde. Sed per flabellacionem operacionis bone
in panis fractione, de fumo ambiguitatis prodiret lux veritatis agnite. In quo docemur quod ad veritatis manifestacionem
et agnicionem, plus valet operacionis experiencia, quam erudientis verbo doctrina. Sicut in Ecclesiastico legitur:
[Ecclus. 43:37] "Omnia fecit Dominus, et pie agentibus dedit sapienciam." Et Sapiencia 3o: [Sap. 3:15] "Bonorum
operum gloriosus est fructus," etc. Et eidem astipulatur quod sparsim in prophetis dicitur loquutum esse Dominum [1
Sam. 28:15; 4 Kings 21:10; Ez. 38:17; Zach. 7:7 etc.] "in manu prophetarum." Hoc est enim in eorum opere veritatis
agnicionem eorum mentibus impressisse.
fols. 53ra - 53rb: Hii ergo duo discipuli in luce perspiciunt [perspiciit MS (ante corr. perspicit)] veritatis iam cognite,
gloriantes de illo eciam quem ante lucis erupcionem senserant ardorem, dicunt: [Luc. 24:32] "Nonne cor nostrum
ardens erat in nobis de Ihesu," etc. Nec mirum si ardebant dum illis loqueretur, quia et qui loquebatur ignis erat, et
sermo quem loquebatur ignis erat. [Hebr. 12:29] "Deus enim noster ignis consumens est," et [Prov. 30:5] "omnis sermo
Dei ignitus clipeus est sperantibus in se."
fols. 53rb - `53rb: Quomodo ergo ignis ignem efflans, hoc est Deus Verbum loquens, ignis ardorem non imprimeret?
Impressus autem ignis ardor est caritatis, de quo dicit Dominus: [Luc. 12:45] "Ignem veni mittere in terram, et quid
volo nisi ut ardeat." Ardor autem caritatis bene igitur comparatur, quia ignis est subtilissimum et levissimum corporum,
natura tendens sursum. Sic et caritas subtilissima est, quia omnium perscrutativa: [1 Cor. 2:10] "Spiritus enim omnia
scrutatur, eciam profunda Dei," et [1 Cor. 2:15] "spiritualis homo omnia iudicat," et [1 Ioan. 2:27] "unctio docet de
omnibus." De huius levitate ipsa Veritas ait: [Matt. 11:30] "Iugum enim meum suave est et onus meum leve." De eius
tensione sursum ait Apostolus: [Eph. 3:19] "Scire supereminentem sciencie caritatem Christi," et iterum: [Col. 3:14]
"Super omnia autem hec caritatem habete."
fols. 53rb - 53va: Tria igitur inprimis policetur nobis caritas: ut scilicet per ipsius subtilitatem agnoscatur veritas; ut in
agnicione non sit laboriosa difficultas sed suavis levitas ut in superioribus sit nostra conversacio, ac per hoc istorum
infimorum contemptus et despectio. In amatore enim veritatis necessario erit despectio vanitatis. Et sicut ignis natura
subtilitatis et levitatis sue et sursum tensionis superiorem et celestem locum tenens, a motibus et perturbacionibus
inferiorum elementorum manet imperturbatus, in se tranquillus, fervens et lucidus, sic vera et perfecta caritate
inflammati, in celo cum Apostolo conversantes, motibus istorum inferiorum non perturbantur, quia in adquisicione
istorum temporalium non delectantur, nec in amissione tristantur, sed se ipsis et interioribus bonis suis, que invitis
auferri nequeunt, contenti, quia [cf. Seneca, Epistulae ad Lucilio, 1, 9, 5] "sapiens," ut ait Seneca, "seipso contentus
est," et [cf. ibid., ibid., 1, 9, 14] "nichil [non? MS] extra se eget." In seipsis permanent tranquilli, ferventes veritatis
amore, et lucidi ipsius agnicione.
fol. 53va: Tales maxime decet nos esse, qui superiorem locum in ecclesia velud in mundo sortiti sumus. Quia
proculdubio quantus esset horror in hoc mundo sensibili si ad motus et turbulenciam inferiorum elementorum
turbaretur ordo et tranquillitas mocionis celestium corporum, tantus in conspectu celestium civium est horror in ecclesia
cum nos amplexantes hec infima ad eorum mociones a tranquillitate contemplacionis et spiritualis iocunditatis
decidimus, et ab ordine recte operacionis deviamus.
fol. 53va: Nonne maximum esset mirum et horrendum si sol et luna, vel stelle, vel ipsum celum moverentur ab austro
in septentrionem, vel a septentrione in austrum, eo quod turbo venti hic inferius sic movetur? Sic sine dubio horrendum
est in ecclesia cum prelati ecclesie rectum cursum vie veritatis deserunt ut hec temporalia incomoda vitent et comoda
apprehendant. Ne igitur simus mundi horror et perturbacio, qui deberemus esse eius tranquillitas et ordo, ardentes cum
ipsis discipulis, superiorem locum igni debitum ascendamus, et loci superiorum tranquillitatem et ordinem teneamus. O
quam miserabile est auditu quod ista corporalia irracionabilia suum retinent modum et ordinem, et nos racionales facti,
cum ipsa racio sit modus et ordo, et modum deserimus, et ordinem quorum desercio, si in nobis est, ipsis
irracionabilibus posteriores sumus, ipsaque irracionabilia evidencia modi et ordinis quos tenuerunt, quos nos
racionabiles abiecimus, in magno iudicio nos condempnabunt! Igitur ne hec in nobis fiant, caritate inflammati,
superioris loci tranquillum ordinem conscendamus.
fols. 53va - 53vb: Considerantes quod ignis, quo plus ascendit eo amplius dilatatur, sic caritas, quo plus sursum nos
evehit eo amplius nos dilatat, ut eciam usque ad inimicos amorem nostram extendat. [cf. Marc. 12:33; Ioan. 13:34] Ad
omnes autem qui salvari volunt, pertinet eciam inimicos tanquam se diligere, quia ubi precipitur nos diligere proximos

