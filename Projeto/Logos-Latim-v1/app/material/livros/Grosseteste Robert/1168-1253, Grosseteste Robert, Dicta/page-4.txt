pravitatis, ydropisi cupiditatis, ciragram tenacitatis, podagram pigricie, et superacutas febres luxurie, et ut ad unum
dicam, omnem morbum spiritualiter curabit, et curatos in sanitate conservabit. Commutabit quoque plumbeos pondere
peccatorum et sordibus terrestribus impuros in auri mundiciam et splendorem, et de terrenitate ad celestem deducet
qualitatem, facietque de terra celum, immo eciam de lapide deum. Homo enim non solum iumentis insipientibus per
peccatum assimilatur, sed eciam lapidibus. Conversus vero ad Deum et per dileccionem factus conformis Deo et
deiformis, [difformis MS] non solum recuperat esse hominem sed esse deum, non tamen substancialiter, quia unus
solus est substancialiter Deus, creator omnium, sed denominative et nuncupative, sicut dicitur Pater: [Ps. 81:6] "Ego
dixi, dii estis," etc.
fol. 2rb: [cf. 1 Reg. 16:23] Similiter ad modulacionem Davitice cithare demones fugabit et oppressos a gravissimis
morbis eripiet, agnoscetque, et faciet omnia proporcionaliter que mutando in melius facit natura. Et si aliquis de duobus
proporcionatis adinvicem nobilius proporcionatorum limpide agnoscit, in ipsius nobiliorum limpida agnicione melius
forte novit reliquum proporcionatorum quam noscatur reliquum in seipso. Unde cum omnes creature et omnes
mutaciones in theologia habeant sua proporcionalia, nichil est alicuius sciencie quod in theologia plene agnita non
agnoscatur, et forte melius in ea quam in propria scientia.
fols. 2rb - 2va: Quicquid ergo est propter quod expetibilis est alia sciencia, in theologia vere apprehenditur. Hec est que
vera mira facit agnoscere, vera mira facit operari, veras prestat divicias. Ad hanc ergo festinandum est amatoribus veri
boni ut per eam possint facere eximium opus misericordie, et similiter amatoribus mirorum quia hec est operatrix
mirabilium verorum. Verumtamen non est ad eam ascendendum omissis gradibus, sed per gradus aliarum scienciarum
ad illam festinandum.
fol. 2va: Ad cetera vero opera misericordie debet nos movere persuasio Iesu Christi dicentis: [Mt. 25:40] "Quod uni ex
minimis meis fecistis michi fecistis." Et ne hec persuasio superficietenus intelligatur, consideremus ex similitudine
quadam huius persuasionis maiorem intelligenciam. Si quis vulnerat pedem alterius vere dicit lingua vulnerati
vulneranti, "tu vulnerasti me." Similiter vere dicit sananti pedem vulneratum, "tu sanasti me." Quod ergo boni vel mali
pedi infertur vere sibi lingua ascribitur et caput in quo est lingua. Hoc autem facere non posset nisi mediantibus nervis
pes capiti coniungeretur. Si enim pedem abscisum quis percuteret, nullum caput nullaque lingua vere posset alicui
dicere, "percussisti me."
fol. 2va: [cf. Rom. 8:38-39] Si ergo propter colligionem pedis ad linguam et ad caput, que per nervos fit, et per multa
media faciliter dissolubilia, vere attribuit sibi caput quod pedi infertur, multo amplius vere sibi attribuit caput ipsum
nostrum, Iesus Christus, quod menbris suis infertur, que menbra Christo capiti colligantur nervis caritatis quos neque
mors, neque gladius, neque instancia, neque preterita, neque futura, neque aliqua alia creatura potest disrumpere,
quibusque nervis coniunguntur menbra Christi Christo capiti sine omni distancia et mediorum interposicione.
fols. 2va - 2vb: Plane igitur verum est: [Mt. 25:40] "Quod uni ex minimis meis fecistis michi fecistis." Sed ex hoc
videtur non aliis fore benefaciendum quam hiis qui sunt membra Christi, colligata ipsi nervis caritatis. Sed ad hoc
dicimus quod et malis benefaciendum est Christo hac intencione ut beneficium prestitum prosit recipientibus ad hoc ut
fiant membra Christi colligata illi vinculo caritatis. Qui enim benefacit illi qui malus est hac intencione et sub hac spe
ut fiat bonus, magis proprie benefaciat bono quam malo, et membro Christi benefacit cum eciam illi qui malus est hac
intencione et spe tribuit ut membrum Christi fiat.
fol. 2vb: [cf. Mt. 19:29; Luc. 8:8] Alia quoque Christi persuasio debet nos multum movere ad opera misericordie
facienda, qua promittit nobis centumplum recepturos. Sed potest infirmus aliquis huic verbo cito non credere, quia
multos vidit multa dare pro Christo que numquam in hac vita eadem data recipient centuplata. Nec in futura vita illa
recipient. Non enim in futura vita recipiet quis de varios, aut panes aut indumenta, qualia hic pro Christo distribuit. Non
enim egebit quis talibus in illa celesti vita. Sed si interius consideretur ille sermo, quicquid hic dat aliquis pro Christo
illuc idem centuplatum recipiet si in celestem patriam introierit. Si enim detur pauperi egenti lapillus vilis aut massa
luti, nichil ei datur quia lapillus aut massa luti non potest suam indigenciam relevare. Pari racione si daretur ei denarius
et eo non posset suam indigenciam relevare, nichil ei daretur, immo pocius oneraretur et gravaretur. Similiter nichil est
donum sed magis onus nisi eo posset indigencia eius cui prestatur relevari. Per se ergo et proprie datur indigencie et
miserie relevacio. Si enim possimus sine hiis transitoriis miserorum miseriam relevare eciam ipsa relevacione a miseria
preterita omnibus aliis circumscriptis magnum donum dedissemus. Prestitis autem omnibus transitoriis, si non possent
aliquo modo eum cui prestantur a miseria sua relevare, nichil ei daretur, sed grave, ut dictum est, onus illi imponeretur.
fols. 2vb - 3ra: In omnibus ergo operibus misericordie hoc solum datum est, scilicet a miseria et indigencia relevacio, et
hoc recipiet unusquisque in patria, scilicet a miseria sua relevacionem, centuplo amplius, immo inestimabiliter amplius,
quam hic eam tribuerat. Sed centuplatam dicitur eam recepturus quia recipiet eam perfectam et perpetuam. Centenarius
namque, quia est secundus denarius et numerus cubitus, perfectionem et perpetuitatem signat. Dominus autem, more
sapientis et eximii retributoris, hanc retribucionem centuplam nobis conservat usque ad tempus quo magis ea
indigebimus et quo ordinacius et melius est ut nobis prestetur. Hoc autem tempus erit in exitu vite et in die iudicii. In
hac tamen vita hanc centuplam retribucionem recipimus in certa spe quam in futura recipiemus in re.
fol. 3ra: Ad hoc quis erit segnis ad opera misericordie si consideret misericordias Domini? Cum enim Dominus Iesus
Christus, O homo, te pascit in vitam eternam non pane corruptibili terrestri sed pane celesti qui dat vitam mundo, pane
inquam cocto in clibano uteri virginalis, suo scilicet corpore integro, et tu eum non pascis in membris suis particula
parva panis tui corruptibilis! Ipse te potat suo sanguine quem pro te effudit de suo latere, et tu ei denegabis calicem

