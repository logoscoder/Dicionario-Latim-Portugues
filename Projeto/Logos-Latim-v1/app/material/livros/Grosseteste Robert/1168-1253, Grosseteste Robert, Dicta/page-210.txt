117

DICTUM 117 PER QUAS PROPRIETATES LAPIS SIGNAT CHRISTUM

Manuscript Source: Oxford, Bodleian Library MS Bodley 798 (SC 2656), fols. 95vb - 96rb.
INC: Item est lapis in terra quod os in carne, stabilimentum scilicet et firmitas eius ut non distrahatur tractu fluminum
aut impetu ventorum, quod forte non tacuit poeta cum dixit, "Lapides in corpore terre ossa reor dici." [Ovid,
Metamorphoses, 1, xxx]
EXPL: Lapidis itaque mercator est qui, hac preciosa margarita inventa, dat omnia sua et comparat eam.
fol. 95vb: Item est lapis in terra quod os in carne, stabilimentum scilicet et firmitas eius ut non distrahatur tractu
fluminum aut impetu ventorum, quod forte non tacuit poeta cum dixit, "Lapides in corpore terre ossa reor dici." [Ovid,
Metamorphoses, 1, xxx] Terrenitatis et fragilitatis humani generis firmitas et soliditas est Christus, quo firmante et
solidante terram humani generis in appropinquantibus ad ipsum et adherentibus ipsi non distrahitur hec terra fluxu
voluptatum aut vento pravarum suggestionum.
fol. 95vb: In campo arato et nudato virore feni, lapis protegit terram a solis adustione, conservans in ea humorem aptum
frugibus nutriendum. Sic in terra cordis nostri, reversa ab inferioribus ad superiora, et nudata virore iocunditatis in
prosperitate temporalium, protegit fides et amor Iesu Christi ne uredine tribulacionum aut concupiscenciarum pravarum
siccetur humor gracie, sed conservetur ad nutrimentum frugis virtutum.
fol. 95vb: Quidam autem lapides ex luto unctuoso et calore solis operante gignuntur. Caro beate Virginis quia caro
terra, et quia humore gracie plena lutum, quia lutum terra est humorosa, et quia plena pinguedine caritatis et oleo
misericordie lutum unctuosum. De hoc luto unctuoso et maxime ingenuo operante Spiritu sancto scilicet qui est amor
Patris et Filii, quasi solis calore factus est lapis iste.
fols. 95vb - 96ra: Gignuntur eciam quidem lapides ex aqua per congelacionem, sicut cristallus ex aqua congelata, ob
defectum caloris penitus. Caro autem hominis mortalis, propter continuum fluxum, quia nunquam in eodem statu
permanet, aque comparatur. Unde et caro beate Virginis aqua dici potuit, sed limpidissima. Huius aque congelacio fuit
omnis concupiscencie et fomitis in ea extinctio. De hac aqua congelata factus est Christus lapis ob defectum caloris
penitus, quia in eo non fuit aliquando ardor concupiscencie ullus. Si in cristallo remaneret aliquid caloris, esset in igne
solubilis. Sed hii in quibus remanet fomes peccati solvuntur sepe in camino temptacionis. In beata Virgine post
annunciacionem nichil remansit fomitis. In Christo nunquam fuit aliquid fomitis. Et ideo in camino temptacionis
penitus fuit insolubilis.
fol. 96ra: Lapis sub malleo non est ductibilis neque figurabilis. Neque in Christo erat aliquid formabile, cum a principio
concepcionis eciam secundum humanam naturam habuit plenitudinem scienciarum et carsimatum. Lapides autem
quidem sub malleo franguntur. Sed ipse est lapis adamantinus, sive ictibus omnimodis invicta gelacia gemma.
fol. 96ra: In huius lapidis rectitudinem et planiciem offendit tortuositas et asperitas pravorum. Ipse est enim [1 Petr.
2:8] "lapis offensionis et petra scandali, hiis qui offendunt in verbo." De hac offensione dicit Augustinus, libro
Confessionum 5, [Augustinus, Liber confessionum, 5, 2] "Fugerunt ut non viderent te videntem se atque excecati in te
offenderent, quia non deseris aliquid eorum que fecisti, in te offenderunt iniusti, ut et iuste vexarentur subtrahentes se
lenitati tue et offendentes in rectitudinem tuam et cadentes in asperitatem tuam." [suam MS] Cum enim voluntate
distorta et iniqua se iungit se homo a voluntatis Dei rectitudine statim eadem distorcione offendit in equitatem eius
vindicte.
fol. 96ra: Terra autem pura lapis non fit, et Christus non est purus homo, sed Deus et homo. De lapide percusso ignis
exilit, et de Christo percusso in passione emicuit splendor divinitatis. Per passionem enim patuit ipsum esse Deum, et
de isto lapide sternitur via in celum. [cf. 1 Petr. 2:4-6] Hic est lapis vivis, summus angularis, probatus, electus,
preciosus, in fundamento spiritualis edificii positus superedificatos lapides vivificans, [Dan. 2:45] "abscisus de monte
sine manibus," [cf. Gen. 28:18] oleo superfuso in titulum erectus, [cf. Ex. 17:12] lassis super se repansantibus vires
reparans, [1 Sam. 4:1] lapis adiutorii, [cf. Apoc. 15:6] lapis mundus et candidus quo vestiuntur angeli, [cf. Is. 6:7] at
tactu suo labia mundificans et iniquitatem auferens. Hic lapis est lumen Iherusalem, [Apoc. 21:11] "simile lapidi
precioso tanquam iaspidis sicut cristallum." [cf. Zach. 3:9] Est hic lapis primarius septem oculis insignitus. [cf. 1 Sam.
17:49] Hic est lapis que Golias occubuit percussus.
fols. 96ra - 96rb: Laudabilis itaque est lapis iste a dignitate, quia primarius ab origine, quia prescisus a monte sine
manibus ab electore, quia a Deo probatus, electus, et honorificatus a propria qualitate, quia in se vivens et lucens a
virtute, quia sua vita mortuos suscitat et vivificat, sua luce tenebras fugat, immunda mundificat, iniquitatem purgat, et
eloquenciam prestat, lassos refocillat et vires eorum reparat, virtutem in bello prestat, more lapidem lakimici attactu suo
omnia metalla in aurum convertit, ab utilitate quia lapis in fundamento ponendus super quem edificata domus a flumine
et flatu non potest concuti, in titulum erigendus ad nostri gloriam et inimicorum confusioem inimicos prosternit,
nuditatem vestit, capudque coronat. Lapidis itaque mercator est qui, hac preciosa margarita inventa, dat omnia sua et
comparat eam.

