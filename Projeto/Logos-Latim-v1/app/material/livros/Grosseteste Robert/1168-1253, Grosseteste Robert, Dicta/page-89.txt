dicitur: [Matt. 24:35 etc.] "Celum et terram transibunt," [cf. Apoc. 21:1] quo transitu innovabuntur in meliores
qualitates, ut sit celum novum et terra nova.
fols. 39ra - 39rb: In hiis itaque ostiis versari debent filii Aaron, ut sciant in quo principio creavit Deus celum et terram,
progressumque huius mundi quantum datur mortalibus aspiciant usque ad transitum eius ab hiis corruptibilibus
qualitatibus in nobiliores, [cf. Hebr. 11:3] ut per scalam huius mundi visibilis ad invisibilium Dei ascendant
intellectualem conspectionem. [cf. Beda, De tabernaculo, 2] Patet quoque per ostium tabernaculi intelligi sensus
corporeus quinquepartitus, de quo non est exeundum per concupiscencias, sed intus in tabernaculo septem diebus
manendum, hoc est in contexione, que est in anima ex quatuor coloribus preciosis quator virtutum, ubi vernat purpura
regalis iusticie qua regale sacerdocium induitur, et albet bissus fortitudinis laboriose; ubi eciam celum similat iacinctus
prudencie, et rubet coctus temperancie. Et in unoquoque colorum horum tot sunt filorum contexiones quot sunt
spiritualium virtutum ex eis dirivatarum concatenaciones.
fol. 39rb: [cf Bede, De tabernaculo, 2, lin. 82] Et curtine decem tabernaculi, que eedem dicuntur tabernaculam, sunt
contexio scripture ex decem mandatis dirivate, in qua sunt quatuor colores, quatuor expositiones: Historia est bissus de
terra nascens, tropologia coctus caritate rubens, allegoria purpura de testa historie profluens, anagogia iacinctus celeste
fulgens.
fols. 39rb - 39va: [cf. Ex. 26:7] Hanc pulcram et variam texturam interiorem exterius operit asperitas penitencie, ut saga
cilicina, qua mortificatur caro, ut fiat pellis rubricata et iacinctina, pellisque separata et divisa a carnalibus
concupiscenciis, rubricata propter manifestatum in ea fervorem caritatis, iacinctina propter manifestacionem in ea
celestis conversacionis desiderium. [? de suo MS] Hoc tabernaculo per ostia quinque sensuum ad illecebras voluptatum
non est exeundum, ad quem exitum libido senciendi mollificat et trahit amorem racionis, et quasi meretrix capciosa et
procax emollit sermones suos et verba sua dulcia facit, favum distillans, ut amara et acuta subinferat. Hec est [Prov.
9:13-16] "mulier stulta et clamosa, plenaque illicebris, et nichil omnino sciens, que sedet in foribus domus sue, in
excelso urbis loco, et vocat transeuntes per viam et pergentes itinere suo: qui est parvulus declinet ad me," etc. Sed ne
amor racionis per hanc deceptus ad illicebras extrahatur, adducat racio raciocinacionem, que de ordinibus causalibus et
de connexionibus causatorum cum causis ab infimis sensibilibus usque ad suppremam causam contexerat cathenam,
qua retrahat amorem ab infima pulcritudine, et trahat ipsum in pulcritudinem summam, ut a magnitudine et specie et
ordine rerum infimarum assurgat amor in potenciam et sapienciam et bonitatem creatoris.
fol. 39va: Non solum autem assit raciocinacio, predicta cathena fortiter retrahens, sed et assit discrecio, dulciter
commonens amorem ne per ostia sensuum egrediatur, et dicendum: [Ecclus. 18:30-31] "Post concupiscencias tuas non
eas, et a voluntate tua avertere. Si prestas anime tue concupiscencias eius, faciet te in gaudium inimicis." Dicat quoque
discrecio, cum videris has res omnes concupiscibiles, [Num. 15:39] "recorderis omnium mandatorum Dei, nec sequaris
cogitaciones tuas et oculos per res varias fornicantes."
fol. 39va: Si autem non retrahit predicta cathena, nec persuadet discrecio, occurrat et obstet amori exire volenti ianitor
severus et rigidus, cui nomen terror, habens in manu virgam comminacionis, [cf. Marc. 9:43] in qua virga describantur
vermis qui non moritur et ignis qui non extinguitur, [cf. Iob 24:19] subitus transitus ab aquis nivium in quibus est
stridor dencium ad calorem nimium, palpabilitas tenebrarum vero quibus nil occuret visui nisi facies horrende
demonum tortorum et, ut ad unum dicam, in predicta virga sculpantur omnes horrores penarum iehennalium. Hac
itaque minaci virga ianitor severus reprimat amorem per ostium sensuum exire volentem ut quiete maneat in
tabernaculo, sub quo est iocundissima mansio, quia in eo descripta est omnis pulcritudo.
fols. 39va - 39vb: Sicut enim in ipso corporali tabernaculo erat operimentum ex cortinis pulcra varietate contextis, in
quibus quatuor preciosorum colorum fila per varias et spectabiles figuras, cum adinvicem in unam sectionem
concurrebant, cum ab una sectione se diffundebant tamen equedistanter ibant, et sic texturam pulcra varietate
conficiebant, sicut quoque in tabernaculo humani corporis est contexio nervorum et venarum, mirabilis ab ossibus
supportata, velud cortine in tabernaculo litterali et tabulis. Et sicut eciam in celo visibili ex radiorum a qualibet stella ad
quamlibet stellam protencionibus eorum que concursibus et a concursu diffusionibus fit textura omnimodarum
figurarum, omnem habens figuralem pulcritudinem, et in hiis omnibus sunt quatuor nature prime, sicut quatuor preciosi
colores, ita in tabernaculo ecclesie triumphantis singule substancie racionales sunt sicut singule tabule tabernaculi.
fol. 39vb: Radii vero cognicionis amantis sive amoris cognoscentis a singulis ad singulas et universas protensi, miro et
ineffabili modo adinvicem concurrentes, et a concursibus se diffundentes quasi omnimodarum figurarum pulcherimam
spectabilissimam que faciunt contexionem cortinarum, in qua contexione quatuor preciosi colores sunt quatuor prime
virtutes, ubi pro prudencia celesti fulget iacinctus contemplacionis qua videtur ineffabilis pulcritudo summe veritatis.
Loco iusticie albet bissus sanctificacionis quia bissum sanctificaciones sunt sanctorum. Loco fortitudinis rubet coccus
impassibilitatis. Loco temperancie vernat regalis purpura ordinacionis. Et cum ipsi superni spiritus cognicione amante
sive amore cognoscente agant, quecumque agant ex cuius cognicionis amantis radiis fit supradicta contexio.
fol. 39vb: Possunt in eadem textura omnium supernorum spirituum conspici descripta ministeria. Omnes enim
administratorii spiritus sunt missi in ministerium propter eos qui hereditatem capiunt salutis. In illa itaque textura
conspici potest quomodo angeli, qui interpretantur nuncii, radios contemplacionis sue in lucem summe veritatis
irrepercusse dirigunt, indeque quid divina voluntas velit de communiter agendis et observandis ab omnibus sine nubilo
errorum agnoscunt, agnitamque voluntatem Dei de nobis occultis interioribusque verbis nobis nunciant, et per quasdam
similitudines rerum corporalium in spiritu nostro nondum apto lucem incorpoream in se conspicere describunt, ob quod

