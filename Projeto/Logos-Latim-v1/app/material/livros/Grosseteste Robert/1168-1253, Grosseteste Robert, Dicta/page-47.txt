fols. 22va - 22vb: Diabolus itaque, quando peccaverat, fuit sicut prior duorum dictorum hominum qui habuit faciem
aversam a sole iusticie, homine primo, scilicet Adam, adhuc habente faciem mentis ad hunc solem conversam et
illuminatam. Habuit quoque diabolus supra dorsum scutum obumbrans ipsum, id est distorcionem sue voluntatis que
privabat eius affectum a radiis gracie et eius aspectum a radiis veritatis et intelligencie. Cumque non potuit sua vi
interponere se inter oculum mentis hominis et solem spiritualem, persuasit homini ut veniret in umbram suam, quod
homo fecit dum voluntati diaboli consensit. Pedes namque suos ibidem posuit homo ubi stetit diabolus cum voluntatem
suam fixit in propria excellencia ubi et diabolus et suam fixerat. Et iam homo, in umbra diaboli existens, faciem habuit
aversam a vero sole, et in dorso proprio scutum distorte voluntatis, que distorsio cum sit mors, iam fuit homo in umbra
mortis duplicis, scilicet mortis anime proprie, et mortis diabolice.
fol. 22vb: Ex morte vero propria anime hominis, consequebatur continuo corrupcio corporis et eciam necessitas mortis
corporalis. Et hec corrupcio, quia venit ex eo quod per se obstat radiis solis intelligencie, et ipsa privat aspectum anime
maxime a radiis luminis veritatis, sicut dicit scriptura: [Sap. 9:15] "Corpus quod corrumpitur aggravat animam," etc.
Non tamen in renatis et penitentibus, ubi tollitur mors culpe, obstat hec corrupcio et mortalitas radiis luminis gracie et
iusticie, nec iam penitus obstat radiis luminis veritatis. Tamen dum geritur hec corrupcio et mortalitas, semper per eam
obfuscatur veritas, et in umbra huius mortalitatis et corrupcionis et mutabilitatis huius vite, que merito mors dicuntur,
habitant homines viatores, quantumlibet sint sancti. Mortalitas et eciam penalitas huiusmodi vite in qua omnes habitant
viatores, quid aliud est quam similitudo, licet tenuis, et umbra quedam pene et mortis iehenne.
fols. 22vb - 23ra: Hiis igitur modis hominibus habitantibus in umbra mortis ortus est sol iusticie et intelligencie ut
illuminaret tenebras culpe et ignorancie quando Filius Dei natus est de Virgine. Quia vero oculi diu assueti tenebris
huius solis nudam non potuerunt perferre claritatem ut non reverberarentur et magis obtenebrarentur sua luce
inaccessibli nuda, velavit se predictus sol iusticie nube carnis, et sic per nubem carnis assumptam se prebuit, eciam
oculis carnis visibilem cuius claritatem nudam nec oculi mentales humani poterant sustinere.

