fol. 58rb: Quid etiam est quod transeuntes flumina sese supportant, nisi quod transeuntes mundi fluxum faciunt illud
preceptum apostolicum: [Gal. 6:2] "Alter alterius onera portare" etc. Et ad Ephesios: [Eph. 4:2] "Cum paciencia
supportantes invicem in caritate." Et ad Collosenses 3: [Col. 3:13] "Supportantes invicem et donantes vobiscum ipsis."
fol. 58rb: Nil mirantur nisi sibilum fistularum. Fistule sunt qui per humilitatem cavi, ab ore Dei Patris flatu procedente,
idest flamine sacro, replentur, cuius flatus impulsu sibilum suavem, hoc est vocem iubilacionis, emittunt. Is est sibilus
de quo in Regum 3o c. 19: [3 Reg. 11-12] "Egredere et sta in monte coram Domino, et ecce Dominus transiet, et
spiritus grandis et fortis subvertens montes, et conterens petros ante Dominum; non in spiritu Dominus. Et post
spiritum commocio; non in commocione Dominus. Et post commocionem ignis, non in igne Dominus. Et post ignem
sibilus aure tenuis, et ibi Dominus." Oportet enim primo querere Dominum in timore, subvertente superbiam et
conterente cordis duriciam, et in hoc tamen non ostendit se Dominus, sed potius in amore quem precedit hic timor.
fol. 58rb: Cum autem queritur, sciendum quod ipse nichil horum est de quo dubitatur an ipsum sit Deus. Ipse enim est
oculo mentis sicut sol iste est oculo corporis, qui cum se ostendit mentis oculo iam in lumine suo cognoscitur ipsum
lumen; in commocione igitur dubitacionis non est.
fol. 58rb: Preterea, ipse nichil horum est que in hoc corpore mortali adhuc positis aperta visione manifestantur. Aperta
autem visio ignis nomine signari potest propter hoc: [3 Reg. 19:12] "Non in igne Dominus."
fols. 58rb - 58va: Ipse autem Dominus verbum est Patris, et est in seipso quasi vox litterata et articulata. Sed talis non
potest intra nostra labia interiora contineri. Est enim nobis ineffabile, et tamen ab ore nostro interiori aliquo modo fatur.
Dum famur ipsum esse ineffabile aliquo modo ipsum famur subtilissimum, ergo et tenuissimum, quod aliquo modo
susurrare possunt et non effari labia interiora, ipsum est ubi Dominus. Hoc est sibilus quem mirantur spirituales cervi.
Auribus erectis acute audiunt, summissis nihil. Auris est amor audiendi et percipiendi disciplinam veritatis. Hanc aurem
sursum erigunt, cum ad percipiendum [cf. Iac. 3:17] "sapienciam, que desursum est," hanc amorem intendunt.
Huiusque vocem acute audiunt, quia perspicue intelligunt quid loquatur in illis Dominus, dicentes cum Psalmista: [Ps.
84:8] "Audiam quid loquitur in me Dominus Deus." Hic autem auris submittitur, cum ad audiendam veritatem aliquam
sciencie mundialis ob necessitatem fratrum inclinatur, nec tunc acute audit quia nil talium in affectum interiorem traicit.
Aurem erigunt prelati sancti ad divina. Submittunt autem ad iudicia secularia discucienda.
fol. 58va: Purgant autem se cerve propinque partui, quia cum nituntur opus preconceptum et per deliberacionem
formatum in actum quasi in lucem educere, omnem vigilanter purgant inmundiciam que possit partum operis maculare,
considerantes videlicet ne aut illud agant quod non debeant, aut ubi non debent, aut quo fine non debent, aut quando
non debent. Sic se purgabat qui dixit: [Iob 9:28] "Verebar omnia opera mea." Et ad hanc purgacionem monuit qui dixit:
[Ecclus. 32:24] "Omnia fac cum consilio et post factum non penitebis."
fols. 58va - 58vb: Quid autem sit quod serpentes vorant ad vetustatem deponendum, super Psalmos exponitur. [cf.
Rom. 5:12] Potest autem et per serpentem intelligi mortalitas sive mors que per serpentem intravit. Cum itaque morbo
aliquo spirituali vel vetustate mentis gravemur, nare discrecionis traicienda est in recordacionem mentis nostra
mortalitas, qua diligenti consideracione quasi masticata et commesta, fontem gracie siciamus. Quis enim bene
considerans suam mortalitatem non ingemiscit cum Paulo dicens: [Rom. 7:24] "Infelix ego homo! Quis me liberabit de
corpore mortis huius?" Quis non cum eo statim currit sitibundus ad fontem gracie, subdens: [Rom. 7:25] "Gratia Dei
per Dominum nostrum Ihesum Christum," quo fonte hausto deponit senium et renovat iuventutem? Hoc modo
serpentem devoravit Iob infirmatus, cum dixit: [Iob 1:21] "Nudus egressus sum de utero matris mee et nudus revertar
illuc." Devorabitur igitur serpens iste cum "absorta erit mors in victoria," et deponetur omnis vetustas et renovabitur
iuventus non senescens "cum mortale hoc induerit inmortalitatem," et "corruptibile hoc incorrupcionem."

