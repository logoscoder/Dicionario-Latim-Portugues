fol. 25rb: Cum ergo sitis vena per quam vehitur vita, cavete diligenter ne immundicia vene puritatem polluat influentis
vite, ne [Rom. 2:24] "per vos nomen Dei," quod est vita, "polluatur et blasphemetur in gentibus." Attendat eciam
precipue caritas vestra quod per vos loquitur Deus illa verba per que panis et vinum in carnis Filii Dei et sanguinis
vertuntur substanciam. Cum ergo per vos tanquam per suum os tam ineffabilis efficacie verba depromat Deus veritas,
qua temeritate audet aliquis efficere ut per idem oris cannale fluat mendosa falsitas? Cum itaque te solicitat menciendi
libido, recole quia es os Dei veritatis, qui dicit: [cf. Sap. 2:17] "Veri sunt sermones mei." Cum te titillat levitas iocandi
et ociosa loquendi, recole quia os eius es, apud quem est summa stabilitas et nulla vacuitas, cuius verbum in eternum
stat, et [Ps. 88:35] "que procedunt de labiis suis non faciet irrita." Si te stimulat livor ut detrahas, recole quia os eius es,
cui susurrones et detractores sunt odibiles, cuius eloquia nil habent amarum, sed sunt [Ps. 18:11] "dulciora super mel et
favum."
fols. 25rb - 25va: Os Dei es. Numquid igitur loqueris opera hominum, qui [Ps. 16:4] "ut non loquatur os meum opera
hominum," ait per Psalmistam? Perpende eciam diligenter quod idem instrumentum est quo sapis et quo loqueris.
Quare, putas, sic ordinavit Deus ut eodem instrumento quo loqueris sapores discernas, nisi ut per hoc intelligeres quod
omnis sermo tuus condiri debet sapore salis sapiencie, ut [Ps. 48:4] "os tuum loquatur sapienciam, et meditacio cordis
tui prudenciam?" [Isidorus, Etymologiae, 11, 1, 55] Item, cur ponitur lingua tua sub palato, quod figuram habet celi,
unde et a polo palatum dicitur, nisi ut intelligas omnia verba tua debere esse celestia, omniaque formanda percussione
interioris lingue cum celo spirituali, nilque extra huius celi ambitum debere figurari, ut agnoscatur in lingua tua, sicut
docet Ecclesiasticus: [Ecclus. 4:29] "Firmamentum in operibus iusticie."
fol. 25va: Considera eciam quod oris ultimum est quo datur signum pacis, scilicet osculum, et in hoc expresse innuitur
quod omnis verbi finis et ultimum consiliacio et concordia debet esse animorum. De quali verbo dicitur in
Ecclesiastico: [Eccles. 6:5] "Verbum dulce multiplicat amicos et mitigat inimicos, et lingua eukaris in bono homine
habundabit." Et iterum: [Ecclus. 20:13] "Sapiens seipsum in verbo amabilem facit."
fol. 25va: Item, ore sicco verbum non formatur, sed humore iuvatur verbi sonacio. Hoc est quod sermo omnis sonans in
aure Dei, rore gracie ardorem ire et concupisiencie restringente, irrigatur, sicut testatur Ecclesiasticus: [Ecclus. 18:16]
"Nonne ardorem refrigerat os, et verbum melius quam datum?" Et iterum: [cf. Ecclus. 21:16] "Lingua sapientis quasi
diluvium inundabit, et consilium illius sicut fons vite permanet." Sordes enim prius mundando diluit, et postea sicut
fons vitam influit. [cf. Ioan. 1:1-3] Verbum itaque ipsum summo opere sincerum et verum est conservandum, quia hoc
solo irracionabilia precellimus, et in quo sicut in fundamento cuncta nostra opera solidamus, quia ut ait scriptura, omnis
operis inicium est Verbum.
fol. 25va: Doceat ergo vos et in vobis efficiat verbi moderamen officii vestri dignitas, quia os Dei estis, et naturalis
formacionis proprietas. Quia ut ait scriptura: [Prov. 10:19] "Qui moderatur labia sua prudentissimus est." Et: [Iac. 3:2]
"Perfectus est qui in lingua non offendit." Et [Ecclus. 14:1] "Beatus qui non est lapsus in verbo ex ore suo." Sic itaque
eritis [1 Tim. 4:12] "exemplum fidelium in verbo."
fols. 25va - 25vb: Sequitur, [1 Tim. 4:12] "in conversacione." Sicut monet Apostolus Petrus: [1 Petr. 2:12]
"Conversacionem vestram inter gentes habentes bonam, ut in eo quod detractant de vobis tanquam de malefactoribus,
ex operibus vos considerantes, glorificent Deum in die visitacionis." Hec conversacio intelligitur in operibus
exterioribus visibilibus et manifestis, ut sit amictus non notabilis, risus castigatus, incessus humilis, quia [Ecclus.
19:27] "amictus corporis, et risus dencium, et incessus hominis annunciant de eo," ut in vobis qui debetis persuadere
populo Dei sit vocis <et> vultus [sit] discrecio cum humilitate, gestus moderacio cum venustate, quia [Prov. 17:24] "in
facie prudentis lucet sapiencia," et [Prov. 27:19] "quomodo in aquis resplendet vultus perspiciencium, sic corda
hominum manifesta sunt prudentibus," ut tandem per opera vestra nec sitis in vosmetipsos flagiciosi, nec in alios
facinorosi, sed in vobismetipsis contra voluptates temperatissimi, contra terrores fortissimi. In alios autem sitis
benevoli, et pro posse munificentissimi, pauperum largi subventores, oppressorum de manibus forciorum ereptores,
invasorum defensores, in omnibus pro domo Domini vos murum opponentes, ne audiatis illud exprobrativum ab ore
Domini: [Ezech. 13:5] "Non ascendistis ex adverso, nec opposuistis vos murum pro domo Domini," sed conveniat
vobis illud quod in tipo vestri dictum est Ieremie: [Ier. 1:18-19] "Ego dedi te in civitatem munitam, et in columpnam
ferream, et in murum ereum, super omnem terram. Et bellabunt adversum te et non prevalebunt, quia ego tecum sum,
ait Dominus, ut liberem te." Ut sis, scilicet, adunacio discordancium, municio adunatorum, infatigabilis sustentacio
infirmorum, incorrupta repulsio omnium inimici iaculorum. Sic itaque sermone audibili et conversacione visibili
ordinatus exterius signum dabis expressum caritatis et fidei et castitatis interius.
fol. 25vb: Unde sequitur: [1 Tim. 4:12] "In caritate, in fide et castitate."
fols. 25vb - 26ra: Caritas, ut scitis, est amor Dei et proximi, qua diligimus Deum incomparabiliter plus quam nos, et
proximos tanquam nos. Inicium dilectionis proximi est, ut ex amore possumus, si egeat, illi nostra largiri. Perfectio eius
est, ut pro proximi eterna salute vitam nostram temporalem parati simus non solum flagellis sed eciam morti exponere.
Inicium caritatis insinuavit Iohannes, cum dixit: [1 Ioan. 3:17] "Qui habuerit huius mundi substanciam, et viderit
fratrem suum necessitatem habentem, et clauserit viscera sua ab illo, quomodo caritas Dei inmanet in illo?" Eiusdem
caritatis perfectionem insinuavit Dominus, cum dixit: [Ioan. 15:13] "Maiorem caritatem nemo habet quam ut animam
suam ponat quis pro amicis suis."
fol. 26ra: Vos itaque, prelati ecclesie, non solum debetis iniciatam caritatem habere, ut videlicet egentibus possitis
largiri vestra, sed ut pro salute proximorum, et maxime cure vestre subditorum, possitis impendere vosmetipsos. Sicut

