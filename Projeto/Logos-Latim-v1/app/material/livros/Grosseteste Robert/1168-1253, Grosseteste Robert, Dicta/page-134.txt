81

DICTUM 81 DE PROPRIETATIBUS CERVI

Manuscript Source: Oxford, Bodleian Library MS Bodley 798 (SC 2656), fols. 57vb - 58vb.
INC: Cervus signat viros sanctos Deum desiderantes.
EXPL: Devorabitur igitur serpens iste cum "absorta erit mors in victoria," et deponetur omnis vetustas et renovabitur
iuventus non senescens "cum mortale hoc induerit inmortalitatem," et "corruptibile hoc incorrupcionem."
fol. 57vb: Cervus signat viros sanctos Deum desiderantes. Unde Psalmus: [cf. Ps. 41:2] "Sicut cervus desiderat" etc.
Cervi patriarche. Unde in Cantico, de Christo, filio patriarcharum: [Cant. 8:14] "Fuge dilecte mi, assimilare capree
hinnuloque cervorum." Cervi apostoli. Unde: [Ps. 28:9] "Vox Domini preparantis cervos." Cerva caro Domini: [Prov.
5:19] "Cerva karissima et gratissimus hinnulus." Cerve apostoli. Unde Iob: [Iob 39:1] "numquid nosti tempus ibicum
aut parturientes cervas considerasti?"
fol. 57vb: [Isidorus, Etymologiae, 12, 1, 18] "Cervi autem dicti "apo tau [apo tau: a potu MS] ceraton," id est a
cornibus. Cerata enim Grece cornua dicuntur. Hii serpentum inimici cum se gravatos infirmitate presenserint, spiritu
narium eos extrahunt de cavernis, et superata pernicie veneni eorum pabulo reparantur." Cum autem eos spiritu narium
extractos voraverint, veneno estuante permoti, ad fontes aquarum quanta possunt velocitate festinant. Amant enim dulci
aqua purissimaque saciari. "Dictamnum [diptamium MS] herbam ipsi prodiderunt, nam eo pasti excuciunt acceptas
sagittas. Mirantur autem sibilum fistularum," unde et cantu capiuntur. [Isidorus, Etymologiae, 12, 1, 18-19] "Erectis
auribus acute audiunt, summissis nichil. Si quando immensa flumina vel maria transnatant, capita clunibus
precedencium superponunt, sibi invicem succedentes nullum laborem ponderis senciunt." Cerve paulo ante partum
purgant se quadam herba que seselis dicitur.
fols. 57vb - 58ra: Estque istud animal primo innoxium, postea velocissimum, spinosa transiliens et in summis montium
habitans. More itaque cervorum predicatores maxime oportet esse innoxios, ut possint dicere cum Psalmista: [Ps. 25:1]
"Ego autem in innocentia mea ingressus sum." Sintque innocentes non virium imbecillitate, aut animi fatuitate, sed non
nocente sapienti voluntate. Unde eis dicitur: [Matt. 10:16] "Estote prudentes sicut serpentes et simplices sicut
columbe." Et alibi: [1 Cor. 14:20] "Nolite pueri esse sensibus sed malicia parvuli estote." Secundo, sint velocissimi, ut
sint, sicut docet Iacobus: [Iac. 1:19] "Veloces ad audiendum, veloces ad discurrendum." Sicut docet Sapiens: [Prov.
6:3] "Festina discurre, suscita amicum tuum." Veloces ad volandum, ut sint de hiis de quibus dicit Ysaias.: [Is. 60:8]
"Qui sunt isti qui ut nubes volant?" Sint et veloces ad spoliandum et predandum, ut sit [Is. 8:3] "nomen eorum
Accelera, velociter spolia detrahe, cito predare."
fol. 58ra: Delectari eciam debent potu aque limpidissime, de qua dicitur: [Is. 55:1] "Omnes sicientes venite ad aquas."
Et alibi: [Ioan. 7:37] "Qui sitit veniat ad me et bibat." Sed caveant ne cum bibant pedibus suis eam perturbent. De
qualibet dicit Ezechielis: [Ezech. 34:18] "Cum purissimam aquam biberetis, reliquam pedibus vestris turbastis, et oves
mee hiis que conculcata pedibus vestris pascebantur." Quod exponens Gregorius dicit: [Gregorius, Regula Pastoralis, 1,
2] "Aquam limpidissimam pastores bibunt cum fluenta veritatis recte intelligentes hauriunt. Sed eandem aquam pedibus
perturbare est sancte meditacionis studia male vivendo corrumpere. Aquam eorum turbatam oves bibunt cum subiecti
quique non sectantur verba que audiunt, sed ea sola que conspiciunt exempla pravitatis imitantur, que cum dicta siciunt
que per opera pervertuntur, quasi curruptis fontibus in potibus lutum sumunt."
fol. 58ra: [cf. Cassiodorus, Expos. Psalmorum, Ps. 17, lin. 525] Quid est autem quod spinas transiliunt, nisi quod huius
mundi divicias, que habent punctiones solicitudinum, contempnunt, scientes quia omnia hec non nisi labor et afflictio
spiritus. Et quid est quod hiancia transiliunt, nisi quod vicia, que sunt defectiones et vacuitates, non amant, audientes
illud Apostoli: [1 Ioan. 2:15-16] "Nolite diligere mundum, nec ea que in mundo sunt, quia omne quod in mundo est aut
concupiscencia carnis aut concupiscencia oculorum aut superbia vite."
fol. 58ra: Hii habitant in summis montium, in celsitudine scilicet virtutis contemplacionis intelligencie scripture, de
quibus dicitur: [Ps. 103:18] "Montes excelsi cervis." Audiunt enim illud consilium angelicum: [Gen. 19:17] "In monte
salvum te fac."
fols. 58ra - 58rb: Cornua autem virtutes sunt, in quibus sibi ipsis et carni supereminent. De qua supereminencia dicit
Ieremias in Trenis: [Lam. 3:28] "Sedebit solitarius et tacebit, quia levabit se supra se." In cornibus quoque carni
supereminent dum per virtutum continenciam carnis curam non faciunt in desideriis. Et nota quod animalia que habent
cornua non habent dentes in superiori mandibula, quia virtutum eminencia prediti, licet habeant in exteriori correpcione
et odio vicii mordacitatem quasi dentem in mandibula inferiori, carent tamen omni mordacitate in racionis affectu
superiori, diligit affectu interiori quem quasi lacerat correpcione mordaci.
fol. 58rb: Quid est autem quod herba commesta sagittas ex corpore excutit antequam infixe mortem generent, nisi quod
medicamento penitencie excutiunt peccata, secundum quod canit ecclesia: "Peccata mea Domine quasi sagitte infixa
sunt in me," [cf. Ash Wednesday liturgy] sed antequam vulnera generent in me, [cf. liturgy? cf. Ps. 6:3] "sana me
Domine" medicamento penitencie Deus.

