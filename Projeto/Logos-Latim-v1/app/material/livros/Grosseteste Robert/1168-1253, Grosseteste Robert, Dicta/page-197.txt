operis satisfactio. Si enim penitet aliquem peccati non solum quia penale est peccatum, sed maxime quia peccatum est,
ut scilicet per se peccati illum peniteat, dolet de peccato, et illud odit in quantum peccatum est. Et si odit illud, vult illud
occidere et non vivificare. Unde penitens de peccato non facit illud nec vult illud facere. Unde Augustinus:
[Augustinus, Sermo 393, (PL 39.1713)] "Si penitens es, penitet te; si no penitet te, penitens non es. Si ergo penitet te,
cur facis que male fecisti? Si fecisse penitet, noli facere. Si adhuc facis certe adhuc penitens non es." Igitur, ut dixi, si
vere penitet aliquem peccati illud non facit, nec vult facere, sed illud vivens vult occidere. Ergo si occidi potest
confessione et satisfactione, vult igitur confiteri et pro illo satisfacere. Ac quia per hec occidi potest, vult igitur penitens
confiteri et satisfacere.
fol. 90vb: Quod autem confessione et satisfactione penitentis occiditur peccatum patet, quia ad vere misericordem
pertinet delinquenti in se remittere cum de delicto vere dolet, et humiliter illud confitetur, et devote veniam petit, et ad
satisfaciendum secundum voluntatem eius erga quem deliquit pro viribus paratus est. Nec est modus alius occidendi
peccatum nisi odiendo illud, quia dum amatur vivit. Et quia iustum est ut, si potes, satisfacias ei erga quem deliquisti,
iniusta tua voluntate secundum exigenciam eius iuste voluntatis.
fol. 90vb: Deus autem ita est misericors quod eciam iustissimus patet quod si possumus satisfacere oportet Deo pro
peccatis secundum quod ipse voluerit satisfacere. Atque voluntatem eius de satisfaciendo non possumus in hac vita nisi
a ministris eius inquirere, quibus ministris ligandi et solvendi contulit potestatem. Ipsi autem ministri non possunt
agnoscere quos et quomodo ligare et solvere debeant nisi per peccati confessionem. Ergo non est alius modus occidendi
peccatum nisi peccati odium et, si possibile est, peccati confessio et pro peccato satisfactio.
fol. 90vb: Patenter igitur hec sequntur penitenciam peccati: odium et dolor, velle nunquam ad peccatum redire, si
opportunitas adest peccati confessio et satisfactio. Qui autem odit peccatum quia peccatum, odit omne peccatum. Unde
patet quod qui vere penitet de uno, penitet de omnibus. Unde qui videntur sibi odire aliuod unum peccatum et amore
aliud amplectuntur, non oderunt illud quia peccatum est, ac per hoc nec illud oderunt, sed oderunt aliquid concomitans
illud, ut infamiam aut dampnum aut penam aliquam.
fols. 90vb - 91ra: Item, qui odit peccatum quia peccatum, odit omne peccatum ubicumque sit. Ergo vult illud occidi et
non esse ubicumque possibile est occidi et non esse. Ergo vult quodlibet peccatum occidi et non esse in quolibet
viatore, maximeque vult illud occidi in se, ubi sibi plus nocet. Sed si hoc vult, non tepenti nec saucia voluntate agit ut
occidatur peccatum in quocumque quibus potest correpcionibus, mali detestacionibus, boni persuasione, exempli
ostensione. Penitens itaque persequtor est peccati et iniusticie. Sed qui peccatum et iniusticiam persequitur, quomodo
non bonus et iustus est penitens? Ergo eo quod persequtor est mali et iniusti, iustus et bonus est. Verum igitur peccati
odium est odire illud propter se quia peccatum, quia malum, quia summo bono oppositum, cuius veri odii signa sunt
odire illud continue in omni homine, in omni tempore.
fol. 91ra: Item, si odit peccatum et vult illud non esse, vult modis quibus potest agere ut sint ea que peccatum evacuant,
atque de hiis est compassio et oracio bonorum. Vult igitur bonis quibus decet peccatum manifestari, ut eorum oracione
et compassione spirituali posset deleri. Unde qui vere penitet confitebitur si potest.
fol. 91ra: Item, cum in peccato criminali, quem de criminalibus hic intendimus, sit infiniti boni amissio, ymmo infiniti
boni spontanea abiectio, nonne hec abiectio spontanea exigit de rigore iusticie sicut in inpenitente involuntarium
dolorem infinitum, sic in penitente voluntarium infinitum scilicet ut penitens vellet sine fine spontanea voluntate tantam
iacturam dolore nisi is quem sponte abiecerit misericordia vellet aliquando huius doloris miseriam tollere? Quomodo
erit penitens iustus nisi velit infiniti boni spontaneam abiectionem semper dolore, punire, donec dicat ei is cui
reconsiliari cupit, "satis est?" Quomodo amandi summo non est delenda amissio sine modo? Quomodo [Domino MS]
ergo in voluntate transitoria terminata fuit voluptas peccati perpetua, cui in inpenitente iuste debetur et redditur
perpetua involuntaria pena, in voluntate penitentis est dolor et satisfactio penalis condicionaliter perpetuus saltem sed
misericordia iudicis aliquando terminatus? Non igitur finiet vere penitens spontaneum dolorem peccati donec [Apoc.
21:4] "abstergat Deus omnem lacrimam ab oculis sanctorum, ut iam amplius non sit luctus neque dolor quia [que MS]
prima abierunt."
fols. 91ra - 91rb: Satisfactio autem est ad honorem eius erga quem peccatum est alicuius rei solucio, cuius solvens
debitor non esset, si non peccasset. Quid est autem quod ad honorem Dei exsolvi possit quod homo peccator Deo non
debeat utique nichil? Verumptamen si numquam peccasset homo, nullius pene debitor esset. Item, si nullum hominis
fuisset peccatum, nulla esset hominis miseria, et ita nulla essent misericordie opera. Item, si peccatum non esset, nulla
esset per corrupcionem boni defectio, pro qua supplenda necessaria esset oracio. Ergo si peccatum hominis non fuisset,
istarum rerum debitor homo non fuisset. Unde hec proprie in satisfactionem Deo offerentur quorum nullum esset ab
homine debitum si nullum esset hominis peccatum.
fol. 91rb: Laus autem et aliqua forte alia que in patria erunt iocundissima et nullo modo penalia, que eciam, licet homo
non peccasset, essent creatori debita, hic propter corpus quod corripitur et aggravat animam, et propter legem que in
menbris repugnat legi mentis, sunt plerumaue penalia. Unde inquantum sunt penalia sunt eciam penitencialia.
fol. 91rb: Item, cum satisfaciens debeat rependere aliquid quod magis sit omni eo pro quo non debuisset deliquisse, non
debuit autem pro universa creatura salvanda Deum abiecisse peccando, oportetque per hoc quod aliquid magis solvat
quam possit solvere universa pura creatura. Hanc quoque solucionem, cum solus Christus fecerit, patet quod nullius
satisfactio aliqua est nisi in quantum unita est satisfactioni Christi qui seipsum in satisfactionem pro nobis obtulit ut sic
in Christo satisfaciente condigne satisfaciamus.

