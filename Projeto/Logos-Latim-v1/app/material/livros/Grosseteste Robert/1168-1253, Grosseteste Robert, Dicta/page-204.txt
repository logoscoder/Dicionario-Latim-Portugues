fuit, atque post raptum quando predicabat vel scripsit, vel tale quid egit, non fuit in raptu. Non igitur multa futura
contingencia que scivit in raptu scivit post raptum, nisi alibi quam in mente divina contueretur immutabilem veritatem?
Sed ubi alibi habuerunt invisibilem veritatem? Numquid in mente sua? Numquid sicut post visionem corporalem
alicuius rei memoratur homo visionem suam preteritam que non est, sciensque memoriam visionis sue preterite scit se
vidisse, et scit rem quam vidit fuisse? Sic Paulus post raptum retinuit in mente sua memoriam visionis intellectualis qua
in raptu viderat archana, vidensque intellectualiter illam memoriam, sciensque illam esse, scivit visionem
intellectualem memoria retentam fuisse. Sicque scivit ea esse vel fuisse vel fore que intellectualiter viderat.
fol. 93rb: Sed numquid potest plene quis memorari aliquorum visionem nisi memoria, aut intelligencia, aut alia vi
apprehensiva apprehendat et ea que vidit? Si itaque Paulus post raptum memoratus est se vidisse in raptu aliquorum
immutabilem veritatem in mente divina aliqua vi apprehensiva, tunc apprehendit eorundem incommutabilem veritatem.
Sed hoc non videtur apprehendi nisi intelligencia et visione intellectualia, quam non habet homo de eternis racionibus
in mente divina nisi in raptu mentis a corporis sensibus. Secundum hoc itaque non videtur Paulus scivisse post raptum
que scivit in raptu.
fols. 93rb - 93va: An forte Paulus retinuit in memoria visionem incommutabilis veritatis quam viderat, non tamen cum
memorabatur illam visionem apprehendebat veritatem visam sicut eam apprehenderat in raptu, sed per debiliorem
apprehensionem, veluti apprehenditur a communiter colloquentibus, veluti cum dicit unus alteri, Antichristum fore,
habet incommutabilem veritatem in mente divina. Non enim qui hunc sermonem audit vel dicit nichil apprehendit, nec
ipsam veritatem quam apprehendit videt nude sicut eam Paulus in raptu. Sic itaque forte in memoria Pauli fuit visio
incommutabilis veritatis archanorum memorata absque nuda visione eiusdem veritatis, sciensque in se hanc memoriam,
necessario scivit eciam archana que viderat, que in sui memoria habuerunt esse incommutabile per hoc quod eorum
esse incommutabile viderat in mente divina. Et si quis videret oculo mentis clare mentem Pauli predicta memoria
expresse formatam, puto eciam quod ille sciret eadem archana, licet posteriori et debiliori modo, ipseque decidens ab
hac visione et retinens illam in memoria, adhuc per memoriam retentam eadem sciret, possetque tercius huius secundi
memoriam contemplando eadem archana cognoscere.
fol. 93va: Est itaque prophetia nobilior que rerum non habencium immutabilem veritatem in ordine causali creato videt
visione intellectuali incommutabilem veritatem in racionibus eternis increatis. Consequenter post hanc est, que videt
eam in mente creata tali visione actu formata, ut si quis vidisset mentem Pauli cum fuit Paulus in raptu, vel si quis videt
nunc mentem angelicam formatam visione intellectuali qua videt actu in mente divina eternas et incommutabiles
raciones rerum mutabilium. Tercium locum optinet archanorum sciencia, qualis fuit Pauli post raptum in habendo
memoriam sue visionis intellectualis. Tamen que duorum ultimo dictarum scienciarum vel prescienciarum sit dignior
non audeo temere asserere.
fols. 93va - 94ra: Possunt esse quarta et quinta quarum altera videt mentem videntem actu raciones eternas in mente
divina, et reliqua mentem memorantem se vidisse actu raciones eternas in mente divina. Possuntque consequenter esse
que vident eciam mentes hiis ultimis modis formatas, et sic consequenter. Mentem autem hominis ascendere in
speculacionem mentis alterius create ut videat quibus affectibus vel aspectibus sit formata, non est munus hominum sed
Dei, vel immediate, vel ministerio angelico. [cf. 1 Cor. 14:25] Ipse enim solus novit occulta cordium. Is itaque modus
prophecie, si sit, Dei munus est. Quod si videret mens una in mente altera caritatem perfectam, nec tamen videret
quibus aspectibus mens illa formata esset, diceretque cuius caritas videtur videnti eam aliquid non solum crederet dicto
is cui diceretur, set sciret illud. Scit enim caritatem non mentiri, igitur scit esse verum quod ab ea asseritur. Igitur si
antiqui patres, quibus apparuerunt angeli in subiectis corporibus et eciam Deus in subiecta cratura, sciverunt eos esse
Deum vel angelos bonos, sciverunt eciam vel scire potuerunt ab illis sibi predicta, licet non rapti fuerint ut
contemplarentur raciones predictorum sibi eternas in mente divina, vel aspectum earundem racionum in mente
angelica, potuerunt ea scire hoc sillogismo: Quecumque loquitur caritas vera sunt. Hec loquitur caritas. Ergo hec vera
sunt. Si enim scita sunt premissa in sillogismo, scita est conclusio. [econtrario MS] Maior autem huius sillogismi scita
est diffinita caritate. Minor eciam scita fuit ab eis, si sciverunt loquentes sibi esse Deum vel angelos bonos. Sed unde
hoc scire potuerunt? Maxime cum [2 Cor. 11:14] "Sathanas transfiguret se in angelum lucis," facitque signa exteriora
vere vel fantastice similia angelis lucis, nisi munere spiritus mens rapta fuerit in visionem huius veritatis, scilicet
apparentes sibi esse Deum vel angelos bonos. Numquid enim Gedeon, ex eo quod ignis ascendit de petra et consumpsit
sacrficium suum et evanuit, [cf. Iud. 6:1-22] quam viderat ab oculis eius itere scire potuit quod angelus Domini erat?
Nonne sathanas permissus consimile signum potuit fecisse? Numquid non magis argumentum quam hoc signum
sensibile petivit Gedeon cum dixit ei qui sibi apparuit et colloquebatur, [Iud. 6:17-18] "Si inveni graciam coram te, da
mihi signum quod tu sis qui loqueris ad me." An magis hoc petiit, ut ostenso sibi signo visibili, illuminaretur mens eius
ad videndum signi veritatem, ac per hoc sciret ipsum esse qui loquebatur secum, quia hanc interiorem illuminacionem
non potest spiritus illusor facere? Signum enim infallibile quod is qui sibi apparebat fuit Deus in angelo per subiectam
creaturam, non fuit ignis de petra egrediens carnes consumens, ipseque qui apparuerat evanescens, cum tanta et maiora
signa fecerit et facturus sit sathanas. Sed hoc erat ei signum certum, scilicet quod is qui secum loquebatur mentem eius
intus illuminavit ad videndum veritatem de misterio Christi futuram illo signo visibili presignificatam. Hoc signo itaque
sciens apparentem sibi esse angelum, et Deum in angelo, scivit ex edicto angeli se liberaturum Israel de manu Madian,
eciam si non raptus fuerit ad [ab MS] hanc veritatem de liberacione per ipsum futura contuendum vel in racionibus
eternis in mente divina vel in mente angelica ipsas eternas raciones contuente.

