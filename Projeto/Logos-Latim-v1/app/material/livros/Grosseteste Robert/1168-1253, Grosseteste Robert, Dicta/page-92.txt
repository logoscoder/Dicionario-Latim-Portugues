fols. 41rb - 41va: Qui autem nec magistri possunt esse scolastici nec iudices eccesiastici, ne horum beatorum spirituum
imitacione videantur omnino privari, diudicent semetipsos ne iudicentur. Quia [1 Cor. 11:31] "si nosmetipsos
diudicaremus, non utique iudicaremur." In civitate itaque anime nostre populus virium anime iudicem eligat racionem,
cui sit lex Scriptura sacra, tribunal immobilitas et inflexibilitas a quatuor anime affectibus, apparitores recordacio,
contuicio, expectacio, qui populum voluntatum et actuum voluntariorum preteritorum, presencium, et in deliberacione
futurorum vocent ad iudicium. Auditorium sit memorie aula, testis cuiuslibet consciencia. Si itaque hunc populum in
civitate mentis nostre recte diudicet, superior racio erit, et in nobis istorum spirituum, qui Troni dicuntur, nonnulla
assimilacio.
fol. 41va: Et licet iam in istis assimilacionibus cum supernis spiritubus magnum dignitatis et decoris cumulum adepti
simus, ut aliquid adhuc amplius ad decorem accumulemus, elevemus mentis oculum in ipsum supernum tabernaculum,
et in eius textura aspiciamus qualiter illi spiritus, qui Cherubin nominantur, interpretatur nomen eorum plenitudo
sciencie, a dictis ordinibus inferioribus nichil cognicionis accipiunt, sed de ipso fonte sapiencie, Patris Verbo, Domino
Iesu Christo, in quo sunt omnes thesauri sapiencie et sciencie absconditi, ad plenum, sine medio, hauriunt poculum
sciencie, cuius non est merius, limpidissime in ipsa veritatis luce universam pulcritudinem contuentes. De huius itaque
pulcritudinis contuitu reportemus, et nos oculi interioris mundiciam, qua sine nubilo fantasmatum lucem ipsam summe
veritatis irreveberato aspectu contueamur, [Matt. 5:8] "Beati," enim, "mundo corde, quoniam ipsi Deum videbunt." Et
cum Psalmista dicere valeamus: [Ps. 84:9] "Audiam quid loquatur in me Dominus Deus," quia ibi idem est videre et
audire.
fol. 41va: Hanc autem mundiciam habebimus cum in terrenorum delectacione nulla experte versabimur. Nunc autem in
quantum in horum delectacione versamur, in tantum oculo interiori aglutinantur fantasmata rerum corporalium, nec
potest eius acies dirigi inmediate in puram et omnino incorpoream veritatem, nec fit ei huius manifestacio sine inferiori
angelico per similitudines corporeas ministerio. Ut igitur ad assimilacionem cum celestibus spiritubus nominatis
Cherubyn magis magisque accedamus, inferiorum amorem magis magisque relinquamus, quia tunc erimus per
inmediatam a Deo accepcionem sciencie in eorum similitudine cum non erimus in horum inferiorum delectacione.
fol. 41vb: Horum beatorum spirituum specialem similitudinem habuerunt antiqui patres, quos Dominus docuit per se
scienciam antequam scriberetur Testamentum Vetus, et per cessacionem Veteris, eandem habuerunt Apostoli antequam
scriberetur Novum. Non enim esset exterius magisterium per sermonem audibilem sive per scripturam, nisi esset nostra
ineptitudo audiendi intus vinci magistri Christi internam doctrinam. Sed Dei misericordia multiplicat doctrinam
exteriorem cum deficit ab aptitudine suscipiendi interiorem. Defecetur ideo oculus noster interior, et defecato iam oculo
respiciamus adhuc semel in superni tabernaculi texturam.
fol. 41vb: [Hebr. 12:29] Contueamurque ibi quomodo illos spiritus beatissimos, qui Seraphin nuncupantur, et ardencia
vel incensa interpretantur, Deus noster, qui est ignis consumens ardor videlicet caritatis, totos in se totum traxit et
absorbuit, rapuitque in sancte affectionis ardorem, ut cum eo spiritus unus efficiantur, ad instar ignis, qui aierem
inflammat, et dum ei totum calorem suum inprimit, induitque calorem non iam ignitum, sed ignem fecisse videatur. Et
de hac visione reportemus et nos ardentem et superfervidum amorem, quo supra nosmetipsos ebullientes toti in ipsum
feramur, cui debemus amorem non solum quem universe creature quantavis proporcione maiorem, sed incomparabiliter
maiorem, ut in supereminenti caritate, que nunquam excidit, geramus et horum spirituum similitudinem specialem.
fols. 41vb - 42ra: Simus igitur imitatores Angelorum fideles, nuncii divinorum iudiciorum. Simus Archangelorum
sectatores et amici, secretarii divinorum consiliorum. Simus eciam cum Virtutibus in vita nostra per sanctitatem
eximiam signa, id est admiranda facientes, et cum Potestatibus aierarum potestatum et hominum malignancium armis
iniurias propulsantes; cum Principatibus quoque summum cognoscentes principium principatum, et regnum cupiditatis
commutemus in regnum caritatis, et cum Dominacionibus in tranquillissimam dominacionem Christi, dominantes erecti
omnes sub nobis creaturas irracionales, malasque racionales despicientes eisdem tranquillissime dominemur creatis.
Cum Tronis nosmetipsos, immo omnia, iudicemus, quia [1 Cor. 2:15] "spiritualis homo omnia iudicat et a nemine
iudicatur." Cum Cherubyn mundato oculo simus omnes Dei docibiles, et cum Seraphyn supereminenti caritate que
nunquam excidit sine fine ferventes.

