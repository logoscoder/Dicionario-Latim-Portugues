33

DICTUM 33 "PHILIPPE, QUI VIDET ME VIDET ET PATREM MEUM"

Manuscript Source: Oxford, Bodleian Library MS Bodley 798 (SC 2656), fols. 24rb - 24va.
INC: Quia quantum quis agnoscit Filium secundum substanciam divinitatis, tantum novit Patrem et eciam Spiritum
Sanctum secundum essenciam eandem.
EXPL: Non tamen credunt Patrem secundum racionem et diffinicionem Patris, sed credunt eum qui est Pater secundum
proprium Patris, velut si quis agnosceret animal risibile, non agnoscens racionale, agnosceret hominem secundum suum
proprium, et non agnosceret ipsum secundum suam diffinicionem; et diceretur agnoscere hominem quia agnoscit
hominis proprium, licet non eius diffinicionem.
De hoc verbo Domini in Iohanne, "Philippe, qui videt me videt et Patrem meum"
fol. 24rb: Quia quantum quis agnoscit Filium secundum substanciam divinitatis, tantum novit Patrem et eciam Spiritum
Sanctum secundum essenciam eandem. Et qui videt per speciem unam trium personarum unde est persona, videt per
speciem omnes tres personas. Qui eciam absque nubilo fantasmatum videt in anima superiorem trinitatem creatam,
secundum quam trinitatem anima est ymago summe Trinitatis, in ipsa trinitate anime sicut in speculo agnoscens unam
personam agnoscit in eodem speculo ceteras.
fol. 24rb: Philosophi et curiosi amatores potencie et sapiencie, et non habentes amorem ordinatum, et ideo habentes
oculum cordis obscuratum, plus noverunt in se, licet impure, tum noverunt memoriam gignentem intelligenciam, et
intelligenciam genitam de memoria, quam amoris ordinem, et ideo in speculo anime plus cognoverunt duas personas
quam terciam. Unde quidam illorum tetigerunt de duabus, nichil dicentes de tercia; quidam obscure valde aliquid
intellexerunt de tercia, magis limpide agnoscentes duas. Quidam vero illorum qui plus accesserunt ad amorem
ordinatum, et habuerunt oculum mentis puriorem, eciam trinitatem investigaverunt, sicut ille qui dixit [, Liber xxiv
philosophorum, 1] "monas monadem genuit, et in se suum reflectit ardorem." Nullus autem habens aliquid racionis,
concedens Patrem, potest negare Filium vel econverso, cum hec duo adinvicem relative dicuntur, nisi forte intellexerit
Patrem ideo dictum Deum tantummodo quia creator est omnium creaturarum et nos adoptans in filios, sicut forte Iudei
et illi qui negant pluralitatem personarum et concedunt Deum esse Patrem. Non tamen sequitur ita propinque ut qui
concedit duas personas concedat et terciam. Potest enim habere obscuram noticiam Patris et Filii, et ignorare eos
spirare amorem quo se amant adinvicem, sed non potest agnoscere Patrem et Filium esse spirantes, nisi eciam agnoverit
eorum spiramen.
fols. 24rb - 24va: Preterea, licet omnes magni philosophi, vel plures, qui <de> Deo loquti sunt, noverunt [noverunt]
ipsum esse potentem, sapientem, et bonum; et potencia attribuatur Patri, sapiencia Filio, bonitas Spiritui Sancto. Non
tamen omnes noverunt Trinitatem, quia non noverunt omnes potenciam in quantum ipsa est gignens sapienciam, nec
sapienciam inquantum ipsa est genita, nec bonitatem inquantum ipsa est procedens vel spirata.
fol. 24va: Item, cum dicat auctoritas [ref. ???] quod Iudei credunt Patrem et negant Filium et Spiritum Sanctum, forte
hoc est intelligendum non solum eo modo quo dicitur quod Deus est Pater omnium creatuarum, sed ideo eciam dicuntur
credere Patrem quia credunt unicam personam cui convenit proprium Patris. Credunt namque Deum esse individuam
essenciam racionalem, non factam, nec creatam, nec genitam, nec procedentem, et hoc soli Patri convenit. Non tamen
credunt Patrem, hoc est gignentem Filium, quia tunc crederent et Filium. Credunt ergo Patrem, hoc est eam personam
que est Pater. Non tamen credunt Patrem secundum racionem et diffinicionem Patris, sed credunt eum qui est Pater
secundum proprium Patris, velut si quis agnosceret animal risibile, non agnoscens racionale, agnosceret hominem
secundum suum proprium, et non agnosceret ipsum secundum suam diffinicionem; et diceretur agnoscere hominem
quia agnoscit hominis proprium, licet non eius diffinicionem.

