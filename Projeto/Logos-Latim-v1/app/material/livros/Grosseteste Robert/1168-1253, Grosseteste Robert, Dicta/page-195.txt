sapienciam cum hominibus conversari, sicut dicit Baruck 3o, in fine, [Bar. 3:37] "Post hec in terris visus est, et cum
hominibus conversatus est."
fols. 89rb - 89va: Hec caret felle iracundie, quia [1 Cor. 13:5] "caritas non irritatur." Et tamen columba, cum sit sine
felle, sevit, quia caritas acriter obiurgat et corripit, et eciam cum necesse est disciplinam verberum adicit. Ex amore
irascitur, numquam tamen odit, quia ut ait Augustinus, [Augustinus, Enarrationes in Psalmos, 54, 7] "Ut noveris
quantum intersit inter iram et odium, cotidie homines irascuntur filiis suis, da tamen quid oderint filios suos." Vis
audire columbam sine felle sevientem? "Quid vultis," ait Paulus ad Corinthios 14o, [1 Cor. 4:21] "veniam ad vos in
virga, an in caritate et spiritu mansuetudinis?" Item, altera vox columbe sevientis, [Apoc. 3:19] "Ego quos amo arguo et
castigo." Contra correptibilis enim sic non sevire eos odisse est.
fol. 89va: Hec iterum prolem multiplicat, quia hec maxime intendit caritas ut prolem multiplicet spiritualem. Audi
columbam prolis multiplicacioni intentam, [Gal. 4:19] "Filioli," ait Paulus," quos iterum parturio, donec formetur
Christus in vobis." Et iterum, [1 Thess. 2:7] "Factus sum in medio vestri tanquam nutrix fovens filios suos." Et, ut ait
Augustinus, suos, non alienos. [Augustinus, Enarrationes in Psalmos, 49, 27] "Sunt autem matres que, cum peperint,
dant nutricibus; ille que pepereunt non fovent filios quia nutriendos dederunt. Ille autem que fovent, non suos fovent
sed alienus." Ipse vero idem Paulus pepererat, ipse fovebat; nulli nutriti quos pepereret committebat. Perdices foverunt
que non pepererunt. Cuculi, ut dicitur, pariunt sed non fovent. Columbina autem simplicitas quos parit fovet.
fol. 89va: Item, columbe osculo pacem concipiunt. Quid est osculari, ut haberi potest ex angelo, dicens [dicere MS] [cf.
Tob. 12:17; Luc. 1:28, etc.] "pax vobiscum," pacem videlicet verbis et vultu pretendere. Sed non omne tale osculum est
columbinum. [cf. Augustinus, In Iohannis evangelium tractatus, 6, 4] Osculantur enim et corvi, ut ait Augustinus, sed
unde discernuntur oscula corvorum ab osculis columbarum? [Augustinus, In Iohannis evangelium tractatus, 6, 4]
"Osculantur corvi, sed laniant. Sed laniatu innocens est natura columbarum." Ubi ergo laniatus non est in osculis, vera
pax est. Osculum autem columbinum est ex vera dilectione pacem exterius pretendere. Osculum vero corvinum est ex
invidia vel odio pacem extrinsecus, ut liberius laniet similare. [Matt. 26:49, etc.] Osculum corvinum attulit Iudas cum
tradidit Dominum, et Ioab cum occidit Amasam, ut [2 Reg. 20:9] legitur in libro Regum 2o. Columbinum vero osculum
dedit Booz messoribus suis, dicens [Ruth 2:4] "Dominus vobiscum." Et Azarias, a se dicens illi et suis, [2 Paralip. 15:2]
"Dominus vobiscum, quia fuistis cum illo." Et Paulus, ad Thessalonicensis 2o, [2 Thess. 3:16] "Ipse autem Dominus
pacis det vobis pacem sempiternam. Dominus cum omnibus vobis." Ad hoc osculum invitavit cum dixit Corinthioi, [1
Cor. 16:20, etc.] "Salutate invicem in osculo sancto."
fols. 89va - 89vb: Item, ungue vel rostro non ledunt columbe. Per unguem lesio rapina est, per rostrum detractio; a
quibus utrisque caritas est immunis, quia non est ambiciosa, nec agit perperam aliena rapiendo, nec eciam querit que
sua sunt propria cum contencione repetendo, nec eciam cogitat malum nedum loquatur detrahendo. Quomodo enim
aliena raperet, que eciam animam pro aliis ponit? [Ioan. 15:13] "Maiorem," inquit, "caritatem nemo habet quam ut
animam suam ponat quis pro amicis suis." [cf. 1 Petr. 3:9] Quomodo detraheret, que non reddit malum pro malo, nec
maledictum pro maledico, sed econtrario benedicit. Longe sunt ab ista que dicunt, [Prov. 1:11-14] "Veni nobiscum,
insidiemur sanguini. Abscondamus tendiculas contra insontem frustra. Degluciamus eum sicut infernus viventem, et
integrum quasi descendentem in lacum. Omnem preciosam substanciam reperiemus. Implebimus domos nostras spoliis.
Marcipium unum sit omnium nostrum." Caritas enim non est unguium curvitate collecta, sed est dilatans et dispersiva
unde et ditatur. Unde videtur depauperari cum alii egeni fiant. Unde videntur ditari, sicut dicit Salomon in Prov. 2o,
[Prov. 11:24] "Alii rapiunt non sua, et semper in egestate sunt. Alii dividunt propria, et diciores fiunt."
fol. 89vb: Non est itaque columbine simplicitatis vel unguium curvitas aliena rapiendo vel rostri per detractionem ad
invicem mordendo. Considera eciam quod aves curvorum unguium vel rostri non vivunt in societate, caritate autem
nichil est magis sociale. Ipsa est enim que omnibus fit omnia ut omnes lucrifaciat. Columba minores aviculas non
invadit, quia caritas subditos violenta dominacione non opprimit, memor illius, [Ecclus. 32:1] "Principem te
constituerunt, noli extolli, sed esto in illis quasi unus ex illis." Et illius, [1 Petr. 5:3] "Non dominantes in clero, sed
forma facti gregi ex animo." Et illius, [Ecclus. 3:20] "Quanto maior es, humilia te in omnibus." [cf. Gen. 1:26] <Et>
illius quoque, quod homo non preponitur homini sed bestiis terre.
fols. 89vb - 90ra: Pure vescitur columba grano quia caritas et quicumque eadem informatur, [Matt. 4:4] "vivit in omni
verbo quod procedit ex ore Dei," et quia non aliunde vivit, [Ioan. 12:24-25] "nisi illo grano quod cadens in terra
mortuum fuit ut multum fructum ferret." [cf. Iac. 2:26] Non pascitur mortibus, quia non delectatur mortuis operibus.
fol. 90ra: Gemitum habet pro cantu quia semper dolet caritas dum hic peregrinatur, et de dolore semper letatur. Hoc est
enim gemendo canere et cantanto gemere, de dolore gaudere et gaudendo dolore. Dolet enim de culpa, dolet de pena,
dolet de patrie dilacione. Gaudet de dolore culpe, gaudet de tolleranda pene, et quia ipsa pena erudit et purgat. Gaudet
eciam in spe de patrie promissione. Ista est vox mixta letancium et flencium in templi reedificacione. [???]
fol. 90ra: Super aquas sedet ut previsa umbra ancipitris. Illum declinet quia caritas in scripture puritate et speculo
assidue meditatur ut in illa diaboli hastucias prevideat, agnoscat et declinet.

