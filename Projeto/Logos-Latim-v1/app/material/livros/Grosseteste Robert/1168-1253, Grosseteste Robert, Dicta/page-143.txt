fol. 61va: Insuper, sentencie proprie quam iudicio perverso in adversarium tulit executorem se constituit, et hoc totum
libidine vindicte non amore, iusticie Dei quoque locum usurpat, qui iustus iudex iudices constituit et omnes potestates
ordinavit, sicut testatur Apostolus dicens: [Rom. 13:1] "Non est potestas nisi a Deo." Vicem quoque Dei usurpat cum
vindicat, cum Deus dicat: [Rom. 12:19] "Michi vindictam, et ego retribuam." Nullus enim recte punit nisi qui ex eius
ordinacione punit, et sic non ipse homo est qui punit, sed Spiritus Patris qui punit in ipso, [cf. Matt. 10:20] sicut qui Dei
verba loquntur non ipsi sunt qui loquntur, sed Spiritus Patris qui loquitur in eis.
fol. 61va: Sequitur: [Rom. 12:21] "Noli vinci a malo, sed vince in bono malum."
fol. 61va: A malo vincitur qui a propria ira vel a propria cupiditate vincitur. Et non erubescunt homines vinci a viciis, et
erubescunt vinci ab hominibus. Turpe putant ab homine adiuvante extrahi a puteo, et magnificum credunt vicio
impellente ruere in puteum.
fols. 61va - 61vb: Item, a malo vincitur qui mali hominis obtemperat male voluntati. Ab eo namque quis vincitur et
captivatur, a quo secundum ipsius libitum deducitur, quod si quis mala voluntate male voluntati resistit, adhuc eum
malum vicit, quia ipsa voluntas mala, qua malo resistit, eum vicit. Et insuper diabolus eum vicit, cuius hec est intencio
ut qualibet occasione superetur homo a male voluntatis vicio.
fol. 61vb: Vincimus autem in bono malum quando, sicut dicit Ieronimus: [Hieronymus, Epist. 120, 1] "Inimicis nostris
prebendo beneficia, maliciam illorum nostra bonitate superamus, et mollimus duriciam iratum que animum ad
molliciem et benevolenciam flectimus."
fol. 61vb: De hac sentencia ita ait Augustinus: [Augustinus, Epist. 138, 2] "Quanta vero precepta concordie non
humanis disceptacionibus exquisita, sed divina auctoritate conscripta, in Christi ecclesiis lectitentur, quis vel ab illa
religione alienus ita surdus est ut ignoret? Ad hoc enim et illa pertinent, que malunt exagitare quam dicere, alteram
percucienti prebendam esse maxillam,volenti auferre tunicam dandum esse pallium, cum angariante duplicandam
viam.Hoc quippe fit ut vincatur bono malum, et homo liberetur a malo non exteriori et alieno sed intimo ac suo, <quo>
gravius et perniciosius quam cuiusvis hostis extrinsecus immanitate vastatur. Qui ergo vincit bono malum, pacienter
amittit temporalia comoda, ut doceat quod pro fide atque iusticia contempnenda sint, que ille nimis amando fit malus,
ac sic iniuriosus ab eo cui fecit iniusticiam, discat qualia sint propter que fecit iniuriam, atque in concordiam, quia
nichil est utilius civitate, penitens adquiratur victus non sevientis viribus, sed benevolencia pacientis. Tunc enim recte
fit, cum videtur ei pro futurum esse propter quem fit, et ad operandam in eo correctionem atque concordiam." "Hoc
certe animo faciendum est, eciam si alius exitus consequatur, nec corrigi velit atque pacari, propter quem corrigendum
atque pacandum velud curandum et sanandum adhibita est medicina."

