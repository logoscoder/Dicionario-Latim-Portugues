129

DICTUM 129 DE PROPRIA INTENCIONE HORUM NOMINUM FIDEI ET ARTICULUS FIDEI

Manuscript Source: Oxford, Bodleian Library MS Bodley 798 (SC 2656), fols. 105vb - 106va.
INC: Collectio creditorum ad iusticiam quasi unum corpus fidei consistit, cuius corporis quelibet una particula parva
credita articulus fidei dicitur, forte ad similitudinem articulorum corporis humani, ut, sicut in humano corpore ultime et
parve particule articuli dicuntur, quasi parvi artus, ita ultime decisiones tocius communis fidei articuli fidei dicuntur.
EXPL: Et sicut non videt alia menbra alius corporis, sed eadem menbra eiusdem corporis, alterata tamen, qui videt
menbra alicuius viri magna et eiusdem quondam pueri vidit menbra parva, sic non est alia fides sed eadem antiquorum
et nostra.
fols. 105vb - 106ra: Collectio creditorum ad iusticiam quasi unum corpus fidei consistit, cuius corporis quelibet una
particula parva credita articulus fidei dicitur, forte ad similitudinem articulorum corporis humani, ut, sicut in humano
corpore ultime et parve particule articuli dicuntur, quasi parvi artus, ita ultime decisiones tocius communis fidei articuli
fidei dicuntur. Vel forte ideo dicuntur articuli fidei, quia credi debent secundum ultimitatem credendi, id est, credi
debent in termino intencionis fidei. Dicimus enim articulum necessitatis ipsam necessitatis ultimitatem, scilicet quando
est in ultimitate et termino intencionis sue. Similiter articulum mortis dicimus ipsam moriendi ultimitatem, et articulum
diei ipsum terminum et ultimitatem diei inicialem, sicut legitur in Genesi, [Gen. 7:13] "In articulo illius diei ingressus
est Noe, Sem, Cam et Iaphet, filii eius in archam." Et similiter dicimus ea que sunt ultima in menbris articulos.
Ultimitatem igitur et terminum importat hoc nomen articulus ubicumque dicitur, eciam cum dicitur articulus brevissima
pars oracionis, et cum significat colorem rethoricum per quem quasi in parva menbra discinditur oracio.
fols. 106ra - 106rb: Ad hanc itaque similitudinem potest dici articulus fidei tocius corporis fidei ultime decisiones, que
secundum ultimitatem et summam intencionem fidei debent credi. Fides namque est cum assensu cogitacio. Sed sic
diffinita fides est eciam sciencie genus. Quod enim scio cum assensu cogito. Proprie autem dicitur fides cogitacio
assenciens per medium, quod posset quidem alico modo, sed non consuevit fallere. Secundum hoc, quod creditur ab
alico nondum scitur ab eodem, et sic creduntur tam ea que non attinent ad salutem nostram, quam ea que attinent. Cum
autem unum de mediis facientibus fidem et non scienciam sit auctoritas, medium quod maximam fidem debet facere est
auctoritas sacre scripture. Que igitur cadunt sub fide maxime sunt ea quibus assentitur sacre scripture auctoritate. Magis
proprie igitur dicta est fides eorum que sacre scripture auctoritate creduntur. Inter hec eciam que sacre scripture
auctoritate creduntur, maxime credenda sunt que credita iustificant. Hec autem, ut puto, sunt ea ex quibus speramus
beatitudinem. Hec autem sunt quorum visio in patria erit vita eterna. [Ioan. 17:3] "Est autem vita eterna cognoscere te
Deum verum, et quem misisti Iesum Christum." Visio igitur creatoris et redemptoris erit vita eterna et beatitudo vera.
fol. 106rb: Ex creatore igitur et redemptore speranda est beatitudo. Sed non erit beatificancium visio nisi eorundem
precesserit fides, sicut scriptum est, [cf. Is. 7:9] "Nisi credideritis, non intelligetis." Creator igitur et reparator credendus
ut perveniatur tandem ad visionem, et summe credendus, quia hanc fidem nobis maxime incutit auctoritas sacre
scripture, utpote fundamentum iusticie. Sicut enim beatitudo in patria est gaudium in visione creatoris et restauratoris,
sic iusticia in via est amor humilis creatoris et restauratoris. Non amatur autem nisi quod cognoscitur sciencia vel fide.
Cum igitur nondum sit in nobis sciencia et visio creatoris et reparatoris, necessaria est nobis ad iustificacionem
creatoris et recreatoris fides firmissima. Maxime igitur proprie dicitur fides que creatore et recreatore habenda est, que
fides continetur in simbolo, ubi exprimitur creator unus et trinus, et recreator Iesus Christus, verus Dei Filius, in
quantum reparator. Hoc est, exprimitur ipse cum hiis secundum que est lapsus nostri integra reparacio.
fol. 106rb: Articuli igitur fidei maxime proprie dicuntur quasi parva menbra corporis simboli, que secundum
ultimitatem intencionis fidei credenda sunt. Hii, ut dictum est, per se sunt fundamentum iustificacionis. Omnia tamen
que in canone scripture continentur, et que credit universalis ecclesia, extra simbolum contenta, possunt per accidens
dici causa iustificacionis, quia cum contra auctoritatem scripture vel ecclesie discreduntur, sunt causa dampnacionis.
fols. 106rb - 106va: Credere vero proprie cadit super complexum verum vel falsum, nec ideo sequitur quod alia fuerit
fides Abrahe credentis Christum nasciturum, et eciam nostri credencium Christum natum. Utrique enim horum
dictorum per temporum consignacionem sic variatorum subest una quasi utrique substancialis complexio, scilicet
nativitatis temporalis secundum hominem cum persona Filii Dei eterna, que tempore Abrahe fuit futura, nunc autem est
preterita. Et sicut non videt alia menbra alius corporis, sed eadem menbra eiusdem corporis, alterata tamen, qui videt
menbra alicuius viri magna et eiusdem quondam pueri vidit menbra parva, sic non est alia fides sed eadem antiquorum
et nostra.

