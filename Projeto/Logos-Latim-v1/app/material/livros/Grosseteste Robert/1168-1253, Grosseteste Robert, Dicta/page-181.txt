Christum predicatum, debent pastores intrare in ovile ovium. Et si recordentur quid sunt, non debent aliud loqui quam
Christum. Ipsi enim pastores os Dei Patris sunt, dicente Ieremia, [Ier. 15:19] "Si quis seperaverit preciosum a vili, quasi
os meum erit." Sed os Patris quid loquetur nisi verbum Patris, hoc est Christum, qui est Dei verbum? Absit ut os Dei
Patris loquatur opera hominum, aut opera patris diaboli, sed ut ait Psalmista, [Ps. 48:4] "Os meum loquetur
sapienciam." Et in Ysaia ex persona Patris dicitur, [Is. 45:23] "Egredietur de ore meo iusticie verbum."
fols. 82rb - 82va: Primo itaque, ut dictum est, pastor intret per Christum predicatum. Nec est contrarium illi quod alibi
dictum est, [Act. 1:1] "Cepit Iesus facere et docere," quasi ibi preordinetur opus doctrine, et hic econtrario doctrina
operi, quia et hic preordinatur opus doctrine. Talis enim debet in pastorem assumi qui prius probatus sit vite sanctitate
ut opera quibus probatus est antequam constituatur pastor, probent verba que statim loquitur cum fit pastor. Unde ad
Timotheum, primo, [1 Tim. 3:2] "Oportet episcopum irreprehensibilem esse," etc. Ad Titum, [Tit. 1:7] "Oportet
episcopum sine crimine esse," etc.
fol. 82va: Cum itaque prima pars officii pastoralis sit per Christum predicatum intrare, congrue secunda pars est ut,
quantum in se est, vocem predicatam faciat oves audire, quia predicationem sequi debet audicio. Audient autem si
habeant aures perfectos. Est autem auris perfecta cum verbi sonantis in aure corporis significacio hauritur ab
intelligencia, et intellecta reponitur in memoria, et memoria imprimitur in affectum beneplaciti, ut sit memoria
mandatorum Dei ad faciendum ea. De hiis auribus dicitur, [Ps. 39:7] "Aures autem perfecisti mihi," et [Matt 11:15]
"Quibus aures audiendi audiat." Si autem desit vel in affectu beneplaciti impressio, vel intellecti memoria, vel auditi
aure corporis interior intelligencia, non est auris perfecta et integra set abscisa. Non est autem in loquentis exterius
potestate ut veritatem quam loquitur ostendat audientis intelligencie, vel infigat memorie, vel imprimat affectui. [Matt.
23:8] "Unus enim est magister, Christus," qui hec operatur interius. Quomodo igitur qui loquitur exterius efficiet ut vox
eius audiatur interius? Forte is est modus, ut oracione moveat interius loquens verbum Christum ad imprimendum
interiori auditui quod ipse exterius loquitur auditui exteriori. Cum enim attendit predicator quod sue potestatis non est
nisi exterius sonare ad aurem corporis, et ob desiderium inscripcionis eorum que loquitur in aure mentis, gemitibus et
oracionibus efficit ut Christus verbum loquatur in aure mentis ut audiat auditor quid in se loquatur Deus, eciam ipse
predicator non immerito ob hoc dicetur efficere quod oves eius vocem dicantur audire. Cum enim tria sunt que
integrant racionem quam reddituri sunt pastores pro ovibus, scilicet doctrina sana, lux exemplaris operum, et oracio,
[Bernardus, Epistola, 21, 3 (ed. Leclerq and Rochais, 8, 61)] quote;maior hiis," ut dicit Bernardus, "est oracio." Et
propter hec tria ter dicitur Petro, [Ioan. 21:15-17] "Pasce oves meas." Pasce, scilicet verbo, pasce exemplo, pasce
oratione.
fols. 82vb - 83ra: Tercia pars officii pastoralis est ut proprias oves vocet nominatim. Sed eas sic vocare non potest nisi
noscat et nomina. Hec autem nomina sunt illa quibus scribuntur in libro vite. Et est cuiusque nomen quo scribitur in
libro vite colletio virtutum interiorum quam non est in alio reperire. Propter quam eciam de quovis dici potest, [Ecclus.
44:20] "Non est inventus similis illi, qui conservaret legem excelsi." Hec itaque nomina propriam ovium debet pastor
agnoscere. Et sunt duo modi veniendi in talium nominum noticiam. Quia sicut medicus agnoscit in cura sua suscepti
occulta, partim ex signorum consideracione, partim vero ex ipsius suscepti relacione, sic et pastor, qui idem est
medicus animarum susceptarum, in cura sua secreta et occulta debet agnoscere, partim per signa, partim per relata,
maxime in confessione. Debet enim pastor omnia sensibilia opera subditorum suorum diligenter notare, et ex quo
affectu procedant prudenter conjicere, [convicere MS] quia sicut ait Salomon, [Prov. 27:19] "Quomodo in aquis
resplendent vultus prospiciencium, sic corda hominum manifesta sunt prudentibus." Et alibi, [Ecclus. 13:31] "Cor
hominis immutat faciem illius, sive in bonum, sive in malum." Eciam in Ecclesiastico, 19o capitulo, [Ecclus. 19:26-27]
"Ex visu cognoscitur vir, et ab occursu faciei sensatus. Amictus corporis, et risus dencium, et ingressus hominis
annunciant de illo." Ex huiusmodi itaque signis cum hiis que audit ex narracione proprie confessionis, debet pastor
animam subditi sui plene agnoscere, ut conveniat illi quod alibi dictum est, [Prov. 12:10] "Novit iustus animas
iumentorum suorum." Et sic agnoscens illum secundum propriam nominacionem qua scriptus est in libro vite, vocet, id
est a torpore excitet, et ad bonorum exercicium stimulet. Hoc est quod post dicitur, [Ioan. 10:14] "Cognosco oves
meas." Sed nota quod sequitur, [Ioan. 10:14] "Et cognoscunt me mee." Non enim pastor agnoscet suas per ipsam
confessionem nisi et ipse cognoscant pastorem. Cognoscant, inquam, non eius similiter confessionem audiendo, sed ex
signis operum cognoscant illum hominem veracem, secretarium fidelem et occultorum racione nulla revelatorem,
miserie agnite compacientem et eiusdem pro viribus relevatorem. Tali namque et vix vel nullo modo alii plene revelant
subditi occulta interioris morbi.
fol. 83ra: Quarta itaque pars pastoralis officii convenienter sequitur, scilicet ut educat eas. Quia postquam noverit eas
tam per signa quam illarum propriarum confessionem, consequens est ut confessis et agnitis veram iniungat
penitenciam. Ipsa enim penitencie iniunctione quasi eas educit de vinculis et de carcere. Penitentia namque cathenam
peccati rumpit, quia peccati cathena quasi quibusdam ansulis consequenter innexis hoc modo conficitur: De voluntate
perversa nascitur libido. De libidine, mali operis frequentacio. De opere, frequentato consuetudo. De consuetudine,
necessitas, quibus quasi quibusdam ansulis sibimet innexis confecta cathena stringitur, et dure ligatur anima misera.
Penitencie autem partes singule singulas dicte cathene ansulas rumpunt. Quia ansulam perverse voluntatis rumpit
odium peccati et dolor et contritio; ansulam libidinis, carnis maceracio; ansulam frequentacionis mali operis, operum
misericordie frequentacio; consuetudinem, consuetudo; et necessitatem, necessitas. Igitur, ut dictum est, eductio de

