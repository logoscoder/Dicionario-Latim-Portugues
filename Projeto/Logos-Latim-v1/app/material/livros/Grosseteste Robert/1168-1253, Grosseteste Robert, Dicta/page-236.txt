134

DICTUM 134 DE GRACIA ET IUSTIFICACIONE HOMINIS

Manuscript Source: Oxford, Bodleian Library MS Bodley 798 (SC 2656), fols. 108rb - 108vb.
INC: Gracia est bona voluntas Dei qua vult nobis dare quod non meruimus, ut nobis ex dato bene sit et non ipsi donanti
aliquid inde proveniat.
EXPL: Sed in hiis omnibus forte potest reperiri una precisa calorum causa, que est inclinacio materie rarefactibilis in
partes oppositas, occasionata tum per motum, tum per solis radios, tum per confricacionem.
fol. 108rb: Gracia est bona voluntas Dei qua vult nobis dare quod non meruimus, ut nobis ex dato bene sit et non ipsi
donanti aliquid inde proveniat. Sic eciam consuevit dici gracia talis voluntas unius hominis erga alium, consequenter a
gracia sic dicta. Dicitur eciam gracia ipsum donum quod datur a tali voluntate. Tercio dicitur gracia affectio et laus
debita, repensa ab ipso recipiente. Patet itaque quod omne bonum quod in nobis est, sive sit gratuitum sive naturale, a
gracia Dei est, quia nullum est bonum quod ipse non velit esse, et eius velle est facere. Non est igitur bonum quod ipse
non faciat.
fol. 108rb: Aversionem igitur voluntatis a malo, et conversionem ad bonum, et perseveranciam in bono, ipse facit.
Nichilominus tamen hec eadem facit nostra voluntas libera, sicut granum germinat et vi intrinseca quadam germinativa,
et solis calore cum terre humore. [cf. Ps. 36:27, etc.] Si enim nos non averteremus nosmetipsos a malo et
converteremus ad bonum, non inde laudabilis essemus, nec preciperetur nobis in scriptura hec facere. Et si sine gracia
hec faceremus, non pro hiis esset rogandus Deus, nec eius velle esset eius facere.
fols. 108rb - 108va: Modum ergo quo iustificatur impius talem esse puto: Deus eterno verbo suo dicit omnia que fiunt,
sicque fiunt, quia nil eum latet. Sed mala culpe dicit sic, quod ei non placent, et ideo nec illorum est causa. Bona vero
sic dicit, quod ei placent, et tale dicere est eius facere. Sit itaque quis nunc iustificandus. Eterno igitur verbo et eterna
voluntate dixit et voluit hunc impium nunc averti a malo et eius voluntatem converti ad bonum, hoc faciente tam Dei
voluntate bona, que est gracia, quam hominis voluntate libera, si tamen huius voluntas libera hanc Dei voluntatem
bonam non repellat. Sic igitur est in homine ut remaneat malus si repellat graciam, vel fiat bonus adiuvante gracia. Sic
eciam salvatur quod Deus facit omnia que vult. Vult enim hunc impium nunc converti de malo ad bonum, salvo tamen
iure liberi arbitrii quod in homine creavit. Cur autem iustificetur iste impius nunc magis quam prius, racio est quia Deus
eternaliter dixit illum nunc convertendum. Quare vero eternaliter dixerit hunc convertendum nunc magis quam prius vel
post, racio est quia sic esse est ordinatissimum in rerum universitate. Omnia enim sic facit Deus sicut sunt in
universitate ordinatissima.
fol. 108va: Bona autem voluntas qua homo est conformis voluntati divine est gracia data a gracia que est voluntas
divina. Et tunc dicitur gracia infundi, cum voluntas divina in nostram voluntatem incipit operari. Omne autem bonum
quod in nobis operatur Dei bona voluntas, ut dictum est, dicitur gracia data. Sed sola conformitas voluntatis nostre
voluntati divine est gracia data que nos reddit gratos Deo, et bona voluntas Dei hanc conformitatem in nobis efficiens et
conservans in ceteras Dei voluntates sola dicitur gracia gratificans. Voluntas autem Dei qua vult impium averti a malo
gracia quidem est et magna, sed nondum gratificans. Et secundum quod gracia dicitur tunc primo esse vel infundi
primo cum operari incipit, hec gracia simul est tempore cum peccatorum remissione, id est cum aversione voluntatis a
malo, et prius est natura quam sit peccatorum remissio, utpote eius causa, simul eciam tempore cum hac est bona
voluntas Dei, qua vult hominem converti ad bonum. Sed hec voluntas, que est gracia gratificans, posterior est natura
quam sit proximo dicta et quam peccatorum remissio, prior tamen est natura quam sit voluntatis nostre ad bonum
conversio.
fols. 108va - 108vb: Tercia subsequitur gracia que est secunda gratificans voluntas, voluntas scilicet conservandi in
bono voluntatem conversam ad bonum, quamdiu homo hanc graciam non repellit. Homo autem iustus est ab ordine
recte voluntatis, que affectio est, non ab actu recte volendi, alioquin dormiens non esset iustus. Non tamen efficitur
affectio recta in adulto nisi cum actu recte voluntatis, tamen absque alico actu proprie voluntatis iusticia in parvulo
baptizato, sicut iniusticia est in parvulo nato absque actu proprie voluntatis. Nec tamen adultus umquam fiet de iusto
iniustus sine actu proprie voluntatis. Nec habet hic locum quod dicitur, [cf.? Avicenna, Liber de philosophia prima, 9, 4
(ed. Van Riet p. 481)] "unum non nisi ab uno,"ut ostendatur iusticiam posse fieri in adulto sicut in parvulo sine actu
proprie voluntatis. Forsitan enim verum est, si sane intelligatur, quod unum non nisi ab uno similiter in quantum unum.
Et tamen primus homo non de virili semine, cum tamen nullus modo fiat nisi de virili semine, et calor tum gignitur ab
alio calore, tum a radiorum solis multiplicacione, tum a corporum confricacione et motu forti. Sed in hiis omnibus forte
potest reperiri una precisa calorum causa, que est inclinacio materie rarefactibilis in partes oppositas, occasionata tum
per motum, tum per solis radios, tum per confricacionem.

