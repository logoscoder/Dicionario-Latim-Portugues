operimentum eorum erit vermis" ; ubi oculos hic vagos ad concupiscendum tenebunt tenebre exteriores, que cogunt
lugubri voce clamare ve ve, quante sunt tenebre; ubi [Iob 18:9] "undique terrebunt formidines," nichilque occurret
aspectui nisi dire tortorum facies; ubi nichil personabit in aures nisi dirus ululatus gemencium, nec perfundet nares nisi
fetor putencium; ubi, sicut dicit Iob, [Iob 18:9, 12-13] "exardescet contra impium sitis, et attenuabitur fame robur eius,
et inedia invadit costas eius, et devorabit pulcritudinem illius, et consumet brachia illius primogenita [pregenita MS]
mors." Tali penarum descripcione incusso timore ipsius timoris velud lancee cuius acucie carnes viciorum debetis
transfigere. Debetis eciam ad defensionem contra vicia horrorem feditatis ipsius vicii incutere, ostendentes quomodo
peccatum est diaboli proles, mortis parens, nature corrupcio, boni privacio, anime captivacio, et a similitudine
reformata et conformata summe pulcritudini in formam bestialem deformacio. [Ps. 48:13 et 21] "Homo enim cum in
honore esset, etc."
fol. 37vb: [cf. 1 Cor. 14:25] Ad predictam eciam contra vicia defencionem non parum confert si describatis in mentibus
subditorum quomodo in die iudicii aperti erunt libri consciencie singulorum et manifesta erunt occulta cordium,
omniaque singulorum peccata que hic non delevit vera penitentia. Ibi evidentissime in tabulis cordis scripta toti cetui
collecto ad iudicium manifesta erunt et patebunt legenda. Sic enim incussus peccati et manifestandi rubor ipsum
peccatum longius arcebit.
fol. 37vb: Insultant autem aliter ac nocent pravi homiines tripliciter: aut contra fidei simplicitatem aut morum
honestatem, errores docendo, aut exemplo pravo corrumpendo; aut vi vel fraude corporaliter miseros opprimendo.
Contra primum occurrendum est gladio verbi, sana videlicet doctrina, sicut monet Apostolus, dicens: [2 Tim. 1:13-14]
"Formam habe sanorum verborum que a me audisti in fide et dilectione que est in Christo Iesu." Et alibi: [Titus 2:1]
"Tu autem loquere que decent sanam doctrinam."
fol. 37vb: Contra secundum occurrendum est conversacione sancta, ut simus, sicut monet Apostolus: [1 Tim. 4:12]
"Exemplum fidelium in verbo et conversacione, in caritate et fide, in castitate."
fol. 37vb: Contra insultum tercium occurrendum est brachio seculari, cum possumus, inopem eripere de manu
forciorum eius eripiendo, aut ipsos oppressores, cum hoc de iure possumus, excommunicacionis gladio feriendo, aut
eos non vindicte causa sed correctionis gracia coram iudice conveniendo, aut cum plus non possumus, eos ecclesie
manifestando.
fols. 37vb - 38ra: Hiis modis contra tria genera hominum oportet tueri salutem subditorum, non solum usque ad
hominum odium et maledictionem, vel ad possessionum amissionem, vel ad vinculorum constrictionem, sed usque ad
sanguinis effusionem. Sicut enim Christus pro nobis animam posuit, ita et nos debemus pro fratribus animos ponere. Et
si reges terreni pro tuenda libertatibus temporalium et subditorum salute usque ad mortem dimicant, [demicant MS]
quanto magis nos, qui reges sumus spirituales, hoc debemus facere pro spiritualibus libertate et salute, cum hec
spiritualia incomporabiliter temporalibus preemineant? Immo si fere et irracionabiles bestie pro fetibus carnis tuendis
se morti exponunt, cum post hanc vitam alteram non expectant, quanto magis nos oportet pro tuendis filiis spiritualibus
usque ad mortem dimicare, cum post hanc vitam alteram incomparabiliter meliorem expectemus? Ymmo si hoc non
facimus, quomodo non simus ipsis feris et bestiis crudeliores, et irracionabilibus irracionabiliores, et iumentis
insipientibus insipienciores? Ne in hanc igitur deiectionem regale nostrum sacerdocium declinemus, pro subditis
tuendis strenue dimicemus, et primum regis officium viriliter peragamus.
fol. 38ra: Secundum regis officium est subditos moribus informare. Hoc expresse nobis convenit, quibus dicit Petrus:
"Non dominantes in clero, sed forma facti gregis ex animo." Nostra enim conversacio sancta et doctrina sana subditis
debet esse regula et vivendi forma. Et sicut inscripcione sigilli argentei cera mollis imprimitur et figuratur, sic in
inscripcione nostre vite et doctrine imprimi debet et in formacionem redigi vita fluxibilis et informis subditorum.
fols. 38ra - 38rb: Regis enim ad exemplum totus componitur orbis, et quales est rector civitatis, tales et inhabitantes in
ea. Cum ita ad formam nostri formanda sunt vita subditorum, oportet ut artis vite regende in nobis sit primo integra et
expressa inscripcio, quam inscripcionem non obliteret tumor superbie, nec obfuscet livor invidie, nec corruget
constrictio avaricie, non conscindant ungues rapine, non obliniat fluiditas lutosa luxurie. Non tandem deforment
alicuius criminis note, quia secundum Apostolum: [Titus 1:7] "Oportet episcopum," id est quemlibet prelatum, "sine
crimine esse." In aspectu itaque mentis nostre sit primum inscripta ars vite regende, ut sciat unusquisque secundum
fidem rectam ea saltem subditis exponere sine quibus non potest salus existere, et quibus observatis salus non potest
abesse; ut sciat saltem simpliciter articulos fidei et decem mandata decalogi, et que sunt vicia criminalia, et qualis sit
saluti sufficiens penitencia. Debet quoque ista aspectui facta inscripcio penetrare in affectum, ut quod videt aspectus
debere fieri, diligat amor ad faciendum, et sic tandem per affectus medium prorumpat menti facta inscripcio in
execucionem exteriorum et manifestorum operum, [Matt. 5:16] "ut videant nostra bona opera, et glorificent Dominum
Patrem nostrum qui in celis est." Et sic in luce operum nostrorum, quasi in libro, subditi legant qualis in seipsis esse
debeant.
fol. 38rb: Qui autem artem vite regende sic non habet inscriptam, qualiter audet assumere animarum regimen? Navem
regere nullus presumit sine arte navali, aut fabricam construere sine arte fabrili, aut domum fabricare sine architectoria,
aut currum regere nisi sit peritus auriga. Cum tamen in hiis, si erratur, non vita, aut non nisi temporalis vita, periclitatur.
Regimen autem navis Petri in hoc vasto et tempestuoso pelago mundi, tanto hodie quisque assumit prompcior, quanto
artis regendi est inpericior. Cum tamen si hic erratur, non possessio sola, non vita qualiscumque, sed vita eterna
periclitatur. Non sit in vobis tam audax presumpcio! Qui artis vite regende ignarus est, eam addiscat; qui eam scit,

