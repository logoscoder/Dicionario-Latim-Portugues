55

DICTUM 55"DEDI TE IN LUCEM GENCIUM," EXPOSITUM DE IOHANNE BAPTISTA

Manuscript Source: Oxford, Bodleian Library MS Bodley 798 (SC 2656), fols. 43vb - 44vb.
INC: Verba sunt prophete, que nunc recitat ecclesia in laudem plus quam prophete Ysaie, videlicet verba in laudem
Iohannis baptiste.
EXPL: Penitencia enim per ipsum predicata et monstrata, salus est gencium et propria medela vulneris peccati, que
salus gencium eadem dicitur salus Domini, quia quod menbrorum est, capiti attribuitur.
fols. 43vb - 44ra: Verba sunt prophete, que nunc recitat ecclesia in laudem plus quam prophete Ysaie, videlicet verba in
laudem Iohannis baptiste. [Hieronymus, De interp. hebr.nom, etc., ] Iohannes interpretatur "cui donatum est," et quasi
quereretur a quo quid ei donatum est, et ad quid, respondet propheta, donatum ei esse a Domino. Hec enim verba
Domini sunt, per os Ysaie. Quid? Esse in lucem gencium. Ad quid? Ut sit salus eius usque ad extremum terre. Magnus
cui donatur, quia [Matt. 11:11; Luc. 7:28] "inter natos" etc. Maximus a quo donatur, quia [Ps. 144:3] "magnus Dominus
et laudabilis nimis, et magnitudinis eius non est finis." Tanti donatoris ut decet [Iac. 1:17] "donum perfectum," lux
videlicet, "que desursum est descendens a patre luminum." Doni perfecti finis optimus idemque latissimus: "ut sis,"
inquit, "salus mea usque ad extremum terre." Quid enim hac salute melius aut hac extensione latius?
fol. 44ra: Cum igitur in hoc verbo prophete breviter expressa sit quatuor, donator scilicet, et cui donatur, donum, et finis
doni, de doni magnitudine et perfectione prius intendat caritas vestra, quia non nisi tanti doni participacione tanta
preeminet is cui donatur magnitudine. Ei enim cum ceteris dicitur: [1 Cor. 4:7] "Quid habes quod non accepisti." Et
ipsemet cui donatum est, ex accepto dono, non ex sese recognoscens aliquem, ait: [Ioan. 3:27] "Non potest homo
accipere quicquam nisi fuerit ei datum de celo." Donum itaque istud, ut predictum est, lumen est [Iac. 1:17]
"descendens a patre luminum." Lumen inquam magnum, non tamen maximum, quia lumen illuminans, sed illuminatum
a lumine illuminante non illuminato.
fol. 44ra: Non enim erat ille Iohannes videlicet lux substanciandi vera, sed [Ioan. 1:8] "ut testimonium perhiberet de
lumine," quod lumen erat "lux vera," id est ex se lucens, non ex alio illuminata, [Ioan. 1:9] "que illuminat omnem
hominem venientem in hunc mundum," cuius participacione Iohannes illuminatus datus est [Is. 49:6] "in lucem
gencium." Iohannes igitur non ex se, sed aliunde lumen est. Ideoque de illo dicitur: [Ioan. 5:35] "Ille erat lucerna ardens
et lucens." Et alibi: [Ps. 131:17] "Paravi lucernam Christo meo," quia lucerna est que aliunde illuminatur, que accendi
potest et extingui. Ipsa autem lux cuius participacione Iohannes lucet nec accendi potest nec extingui, quia eterna est et
inaccessibilis.
fol. 44ra: Lux autem omnis manifestacio est, vel manifestans, vel manifestata, vel cui manifestatur.
fols. 44ra - 44rb: Quedam enim lux [ma] manifestat se et alia quedam, cum ipsa sibi non possit esse manifesta, sed alii
luci se pociori, utpote lux ista solis visibilis, cui nichil est manifestum, manifestat se et colores, sed luci pociori, hoc est
visui. [cf. Isidorus, Etymologiae, 11, 1, 36] Visus enim lux est, aliter namque non dicerentur oculi videncium lumina,
nec ceci carentes lumine.
fol. 44rb: Est enim et alia lux cui manifestantur quedam alia, nec ipsa adhuc sibi ipsi est manifesta, ut visus ceterique
sensus particulares, quibus manifestantur sensibilia, nec ipsi tamen sibi ipsis sunt manifesti. Non enim visus se videt,
vel auditus se audit, nec aliquis ceterorum sensuum particularium se sentit. Hec tamen lumina sensuum particulariorum
superiori luci cuidam statim manifestantur. Sentit enim sensus quidam sensus communis sensus particulares agentes.
Sed an sensus particulares se manifestant sensui communi, an in altero quodam lumine ei manifestentur, non temere
diffinierim.
fol. 44rb: Est et tercium genus lucis cui et alia et ipsamet sibi manifestantur, non tamen ipsamet hec sibi manifestat, sed
eget alio manifestante, utpote intellectiva, cui manifestantur intelligibilia, de quorum numero est ipsa intellectiva.
Verumptamen non ipsa hec igitur manifestat, sed a superiori lumine sibi manifestantur.
fol. 44rb: Est autem quartum genus lucis, que ipsa sibi se manifestat et in seipsa omnia alia sibi sunt manifesta. Non ad
huic luci aliquid manifestat, sed ipsa susceptibilibus sue illustracionis, et se et alia que vult, manifestat. Lux itaque ista
est perfectissima, que non accidentaliter nec aliena participacione lux est, sed essencialiter per se manifestans omnia
per se manifestata. Sed solum illi nature, que per modum aliquem est omnia, cui hac luce non alico alio manifestante,
manifesta sunt omnia. Huius lucis comparacione omnis alia lux in se considerata tenebra est, quia aut talis est ut nichil
possit sibi fieri manifestum licet sit alicuius manifestacio, aut eget altero manifestante ut sibi fiat manifestacio.
fols. 44rb - 44va: In omni igitur alia luce in se considerata tenebre sunt alique. Deus autem, ut ait Iohannes: [1 Ioan.
1:15] "Lux est, et tenebre in eo non sunt ulle." Ab hac luce, ut supradictum est, non ex se, lucebat ille cui datum est esse
in lucem gencium.
fol. 44va: Quemadmodum enim sol iste corporalis non ab alia luce corporali lucet sed in se lucens, sydera, ut creditur,
non ex se lucencia, illuminat, que illuminata, terram et noctem illuminant, fiuntque ex dono solis lumina noctis, sic lux
illa que Deus est, ex se et in se lucens, omnes sanctas mentes, que ex se non lucent, sui illustracione illuminat, que
illuminate noctem peccatorum et tenebrosorum illuminant, et fiunt eius dono lux peccatorum.

