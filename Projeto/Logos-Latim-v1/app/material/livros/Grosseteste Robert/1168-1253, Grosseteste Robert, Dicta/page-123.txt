sicut nos, nomine proximi omnis homo intelligitur, quia omni homini idem bonum et tantum bonum quantum nobis
debemus desiderare, quia omni debemus summum bonum desiderare, hoc est eum sicut et nos diligere. Sed tamen
spiritualiter precipitur perfectioribus, tanquam aliquid perfectius, eciam inimicos diligere. Hec dilectio vocatur non
solum predicti desiderii affectio, que communis est omnibus salvandis, [cf. Matt. 5:11] sed eius affectionis intencioris
in exhibendis exterioribus beneficiis in opus exercicio, ut scilicet maledicenti non maledicamus sed e econverso
benedicamus, persequentem non persequamur, [cf. Matt. 25:35] sed si esurierit, cibum da illi, si sicierit, potum,
exemplo Domini, [Matt. 5:45] "qui solem suum oriri facit super bonos et malos, et pluit super iustos et iuiustos." Et hec
pertinent magis ad nos prepositos, qui ceteris perfectiores esse debemus, et racionis veritatem quam libidinosam
voluntatem magis sequentes. Stultum enim est et pusilli animi inimicum persequi, quia aut naturam persequeris aut
inimiciciam. Si naturam eius, igitur et teipsum, ymmo et Dei Filium, quia ipse tecum homo est. Si inimiciciam
persequeris, ergo eam vis destruere, sed non destruitur, ymmo augetur persecucione. Et quid stulcius quam illud quod
niteris evertere eo ipso augere? Quo maxime evertitur inimicicia est patracio beneficii. Si vis quod persequeris maxime
occidere, hoc ictu percute.
fol. 53vb: Item, ignis omnia purgat, segregans ethromogenia et congregans omogenia. Sic et caritas animam distractam
et dispersam per hec terrena, eisque quodammodo coniunctam et ipsa coniunctione maculatam, adunat et in se
recolligit, a coniunctione tamen terrenis maculantibus segregans, et sic a terrenorum fetulencia purgans.
fols. 53vb - 54ra: Ignis quoque omnia opera, vel pene omnia, nature et artificii efficit. Sic caritas in moribus nostris
omni operi nature et artificii aliquid efficit proporcionale. Omne enim opus nature et artificii aliquod exemplar habet
honesti, et est in moribus nostris mundus quidem intellectualis, habens in se eciam in morum honestate omni artificio et
naturali operi aliquid simile, et propter hoc nominatur homo nomine omnis creature.
fol. 54ra: [cf. 1 Tim. 1:13] Ignis duros lapides solvit in era, et caritas cordium duriciam lapideam vertit in predicacionis
perseverantem sonoritatem, ut in Paulo actum est, qui prius fuerat lapideus blasphemus, et persecutor. Hoc igne tactus,
effectus est maximus et constantissimus predicator.
fol. 54ra: Item, ignis in humido efficit nigrum, et in sicco efficit album. Quia caritas cor fluidum terrenorum fluctivaga
concupiscencia vertit in tristiciam et dolorem penitencialem velud in nigredinem, et cor siccatum per penitenciam vertit
in spiritualis leticie candorem, hoc precedenti tempore quadragesime et luctus velud humida nigrificavit, hoc presenti
tempore paschali iocunditatis et leticie velud sicca candificabit. Unde et ecclesia, glorians tam de dicta nigredine quam
candore, ait: [Cant. 1:4] "Nigra sum sed formosa."
fol. 54ra: Obstat quoque ignis pestilencie, que ex eclipsi solis solet provenire. Eclipsis autem solis fit per
interposicionem lune. Sic in mentibus nostris fit obscuracio et vere lucis privacio cum hec mundialia mutabilia, per
lunam signata, inter nos et verum solem iusticie Deum fuerint interposita, ex qua interposicione nascitur quam
multiplex pestilencia, sed omnem repellit et curat caritatis habundancia.
fol. 54ra: Ignis est species elementorum; sic et caritas forma virtutum. Et quia longum est caritatis laudem per
comparacionem ad ignis proprietates prosequi, ne nimis in longum protrahatur sermo vel remaneat illaudata caritas,
pauca verba abbreviata ipsius Augustini de laude caritatis interseremus, qui sic de illa tam graviter quam breviter ait:
fols. 54ra - 54rb: [Augustinus, Sermo 350, (PL 39, 1534-1535)] "Ille tenet et quod latet et quod patet in divinis
sermonibus qui caritatem tenet in moribus. Caritas est sine qua dives pauper est, et in qua pauper dives est. Hec in
adversitatibus tollerat, in prosperitatibus temperat; in duris passionibus fortis est, in bonis operibus hillaris; in
temptacione tutissima, in hospitalitate latissima; inter veros fratres letissima, inter falsos pacientissima. In Abel per
sacrificium grata, in Noe per diluvium secura, in Abrahe peregrinacione fidelissima, in Moyse inter inurias lenissima,
in David in tribulacionibus mansuetissima. In tribus pueris blandos ignes innocenter expectat; in Machabeis sevos ignes
fortiter tolerat. Casta in Susanna erga virum, in Anna post virum, in Maria preter virum. Libera in Paulo ad arguendum,
humilis in Petro ad obediendum, humana in Christianis ad confitendum, divina in Christo ad ignoscendum. Sola est
caritas quam felicitas aliena non premit, quia non emulatur. Sola est quam felicitas sua non extollit, quia non inflatur.
Sola est quam consciencia mala non pungit, quia non agit perperam. Inter obprobria secura est, inter odia benefica est,
inter iras placida est, inter insidias innocens est, inter iniquitates gemens, in veritate respirans. Quid illa forcius, non ad
retribuendas, sed ad noncurandas iniurias? Quid illa fidelius, non vanitati, sed eternitati? Nam ideo tollerat omnia in
presenti vita quia credit omnia de futura vita, et suffert omnia que hic inmittuntur quia sperat omnia que ibi
promittuntur. Merito igitur numquam excidit. Ergo sectamini caritatem, et tam sancte cogitacionis afferte fructum
iusticie. Et quicquid uberius quam ego dicere potui invenietis in eius laudibus, appareat in vestris moribus."
fol. 54rb: Huc usque de laude caritatis Augustinus. Igitur tam laudabili et salubri igne cum illis ardeamus quorum
ardencia verba audimus.
fol. 54rb: [Luc. 24:32] "Nonne cor nostrum ardens erat?" Sequitur "in nobis," et congrue. Sunt enim corda que ardent,
sed non ardent interius sed extra; nec ardent igne predicte caritatis vivificante et fovente, sed cupiditatis mortificante et
corrumpente. De quo in propheta: [Ioel 1:20] "Ignis devoravit speciosa deserti," et in Ysaia: [Is. 1:7] "Civitates vestre
succense sunt igni."
fols. 54rb - 54va: Corda hoc igne ardencia non intus ardent sed foris, quia non intus sunt sed foris. [Matt. 6:21] "Ubi
enim est thesaurus tuus, ibi est cor tuum." Unde cum amantur hec bona exteriora, extra nos effusum est cor nostrum;
cum amantur bona interiora spiritualia, intra nos est cor nostrum, sicut fuit cor prophete dicentis: [Ps. 38:4] "Concaluit
cor meum intra me," etc. Ignis iste similis fuit discipulis dicentibus: [Luc. 24:32] "Nonne cor nostrum ardens erat in

