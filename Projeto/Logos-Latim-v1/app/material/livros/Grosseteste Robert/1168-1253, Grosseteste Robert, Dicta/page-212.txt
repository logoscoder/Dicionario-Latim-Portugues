119

DICTUM 119 DE CRUCE

Manuscript Source: Oxford, Bodleian Library MS Bodley 798 (SC 2656), fols. 96vb - 99vb.
INC: Crux Domini nostri Iesu Christi signum appellatur frequenter in scriptura, quia preter figuram suam visibilem,
quam visui corporali ostendit, aliud intellectui speculandum relinquit.
EXPL: Cum autem in sanguine sit sedes et vita anime qua carnem vivificat, cum in vita carnali polluta est,
convenienter in sanguine dicitur esse polluta.
fol. 96vb: Crux Domini nostri Iesu Christi signum appellatur frequenter in scriptura, quia preter figuram suam
visibilem, quam visui corporali ostendit, aliud intellectui speculandum relinquit. Hoc enim est signum quod offert se
sensui, aliud derelinquens intellectum.
fols. 96vb - 97ra: Figura itaque crucis corporalis, que est intersectio duarum linearum rectarum ortogonaliter se
intersecancium, multiplices figuraciones spirituales in crucis formam spiritualiter formatas nostro intellectui innuit
intelligendas. Innuit enim nobis crucem intelligibilem in affectione Christi hominis, et crucem intelligibilem in nostro
affectu per crucem reformato. Innuit eciam nobis omnes creaturas, exceptis demonibus et hominibus perpetuo
dampnatis, renovatas et melioratas, quarum quelibet gerit in se figuram crucis corporalem, aut spiritualem, aut
utramque. Innuit eciam nobis sua figura demones per eam esse transfixos. In cruce namque corporali ab uno puncto
quod est in medio quattuor vie procedunt: Una versus sursum, alia deorsum, tercia et quarta in dextrum et sinistrum.
Huic medio puncto comparatur voluntas in anima Christi hominis, a qua, sicut a puncto medio, versus sursum tendit
amor Dei Patris et tocius Trinitatis, que tota superior est Christo homine. Ipse namque secundum homo quod homo,
inferior est Patre et Spiritu Sancto et seipso secundum quod ipse est Deus.
fol. 97ra: Amor igitur Trinitatis in Christo homine est sicut linea crucis que a medio puncto sursum tendit. Amor vero
Christi hominis, quo dilexit et diligit angelos bonas et homines se diligentes, est sicut linea que a medio crucis vadit
dextrorsum. Licet enim Christus homo super omnem creaturam exaltetur, tamen propter naturam humanitatis nostre
quam pro nobis suscepit et habet cum hominibus communem, quasi collateralis eius homo dici potest, et amor a
voluntate eius protenus ad homines, lineas in collateralia protensus potest comparari.
fol. 97ra: Ipse eciam nomine relativo equiparancie se nominat, ut cum se dicit nostrum proximum, et nos fratres suos
nominat. Amor itaque Christi hominis protensus in diligentes se est quasi brachium crucis dextrum. Amor vero eius
extensus ad odientes se est velud brachium sinistrum crucis. Amor quo ceterarum creaturarum irracionabilium, que
omnes sunt inferiores humana natura, et odium viciorum, sunt sicut linea crucis que tendit se deorsum.
fol. 97ra: Hec itaque est crux spiritualis in Christo homine signata per crucem corporalem, in qua ipse Deus et homo
passus est, ut crucem consimilem in nostris affectibus reformaret. Est autem in nobis hec crux reformata per crucem
Christi, cum Deum, qui supra nos est, super omnia diligimus; cum proximos bonis, quasi a dextris, et inimicos quasi a
sinistris, existentes [? exuntes MS] quasi nosmetipsos amamus; cum creaturas ceteras nobis inferiores ordinato amore
diligimus, in tantum scilicet in quantum sunt nobis iuvamentum ad Deum cognoscendum, diligendum, et laudandum, et
cum vicia detestamur.
fols. 97ra - 97rb: Cum autem iste quadrificus amor in homine perversus est et inordinatus, crux spiritualis in ipso
confringitur et deformatur. Cum enim non diligit Deum super omnia, linea crucis sursum tendens est confracta. Cum
vero amicos et inimicos quis non diligit affectu caritatis sicut seipsum, sed hos libidinose amat et illos odit, brachia
crucis lateralia in eo violantur. Similiter cum hiis creaturis inferioribus illicito adheret amore, nec vicia odit, pars crucis
que tendit deorsum in ipso confringitur et deformatur. Reparatur autem et reformetur hec crux spiritualis in homine
cum per fidem et virtutem crucis Christi quadrificus amor ordinate sursum erigitur in Deum, utrimque extenditur ad
amicos et inimicos, deorsum demittitur ad creaturas ceteras ordinate amandas et ad vicia que merito sunt detestanda.
fol. 97rb: Et quo conveniencius est istam crucem spiritualem reparari et reformari quam per crucem? Preter hec,
brachiorum et manuum expansio tum signat animi affectionem vehementer gaudentis, tum eciam signum est affectuose
invitantis. In hiis namque affectionibus brachia et manus in latum distendere consuevimus. Harum trium affectionum
signum fuit in Christo brachiorum et manuum in ligno crucis transversali expansio. Ipsa namque brachiorum et
manuum expansione palam monstrabat quanto gaudio amicos suos de carcere inferni iam liberatos excipiebat, quantum
pro incredulis et ad eum venire renuentibus dolebat, quanta affectione nos ad cenam magnam invitabat. Ad hec lignum
crucis quod sursum tendit; columpna est que sustinet celum, ecclesiam scilicet triumphantem. Lignum transversatile
quasi duobus brachiis sursum levat ecclesiam militantem. Lignum quod deorsum tendit, quasi veru est, quod transfigit
et confodit tortuosum serpentem, et predam quam devorarat evomere cogit et refundere. Crux igitur Christi sustentat
celestia, sursum levat terrestria, deorsum premit inferna.
fol. 97rb: Item, quattuor partes crucis ad unum punctum medium concurrentes signant quod a quattuor partibus mundi
concurrunt gencium diversitates in unitatem fidei, caritatis, et laudis Dei. Est itaque crux adunacio quattuor parcium
mundi in unitatem fidei, dilectionis, et laudis.

