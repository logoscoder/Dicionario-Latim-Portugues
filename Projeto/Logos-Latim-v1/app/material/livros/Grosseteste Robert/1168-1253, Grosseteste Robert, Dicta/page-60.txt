36

DICTUM 36 SERMO BREVIS DE IEIUNIO

Manuscript Source: Oxford, Bodleian Library MS Bodley 798 (SC 2656), fols. 26va - 27va.
INC: Ieiunium a cibis corporalibus parum aut nichil prodest nisi sit informatum illo magno et generali ieiunio de quo
dicit Augustinus omelia septima super Iohannem:
EXPL:
fols. 26va - 26vb: Ieiunium a cibis corporalibus parum aut nichil prodest nisi sit informatum illo magno et generali
ieiunio de quo dicit Augustinus omelia septima super Iohannem: [Augustinus, In Iohannis evangelium tractatus, 17, 4
(PL 35, 1529)] "Ieiunium magnum et generale est abstinere ab iniquitatibus et illicitis voluptatibus seculi, quod est
perfectum ieiunium: ut abnegantes impietatem et secularia desideria, iuste et pie vivamus in hoc seculo." Huic ieiunio
quam mercedem addidit Apostolus sequitur cum dicit: [Tit. 2:12-13] "Expectantes beatam spem, et adventum glorie
magnitudinis Dei, et salvatoris Domini nostre Iesu Christi." Hoc itaque perfectum est ieiunium quod est ab illicitis
abstinencia informatum. Abstinencia inquam non vacua, sed bonis operibus plena. Non enim est perfectum ieiunium
abnegare impietatem et secularia desideria nisi insuper sobrie et iuste vivatur. [cf. Tit. 2:12] "erudiens nos ut
abnegantes impietatem et saecularia desideria sobrie et iuste et pie vivamus in hoc saeculo" Cui consonat Ysaia in
persona Domini loquens: [Is. 58:6-7] "Nonne hoc est maius ieiunium quod elegi? Dissolve colligaciones impietatis,
solve fasciculos deprimentes, et omne onus dirumpe. Frange esurienti panem tuum, et egenos vagosque induc," etc.
Quasi igitur forma ieiunii perfectiva, sive ipsius ieiunii a cibis corporalibus vita, est ab iniquitatibus et illicitis
voluptatibus abstinencia operibus misericordie informata. Huius forme sive vite quasi materia vel corpus est ipsum
ieiunium a cibis corporalibus, sed sine specie supradicte forme quasi informis materia vel corpus exanime. Et quia in
sic formato ieiunio eripit homo se a tenebris iniquitatum, et fulget splendore operum, congrua merces subiungitur a
Propheta cum ait: [Is. 58:8] "Tunc erumpet quasi mane lumen tuum, et gloria Domini colliget te." Et paulo post: [Is.
58:10] "Orietur in tenebris lux tua, et tenebre tue sicut meridies erunt."
fol. 26vb: Ieiunium autem ipsum corporale nobis est necessarium, quia mensuram edendi licitam et a natura limitatam
illectu libidinosi appetitus et voluptuosi frequenter excessimus. Iustumque est ut sicut prave consencientes libidini fines
debitos transgressi sumus, sic bene resistentes eidem citra fines concessos quandoque gradum sistamus, nec solum in
ciborum abstinencia libidines gustus edomamus, sed et ceterorum sensuum quibus ciborum copiam luxuriandi
ministratur fomentum.
fols. 26vb - 27ra: Mensura enim edendi concessa et a natura limitata est tantum, taleque et tunc sumere quantum et
quale exigit necessitatis nature supplecio et eius bona et ordinata valitudo. Unde Augustinus, Contra Iulianum, libro
quarto, ait: [Augustinus, Contra Iulianum, 4 (PL 44, 771)] "Cum natura quodammodo poscit supplementa que desunt
non vocatur libido, sed fames et sitis. Cum vero suppleta necessitate amor edendi animum solicitat, iam libido est, iam
malum est, cui cedendum non est, sed resistendum." [cf. Augustinus, Confessiones, 10, 31] Alimenta namque, sicut
idem Augustinus dicit, medicamenta velut sumenda sunt, solum videlicet pro egritudine tollenda vel vitanda, bonaque
valitudine servanda. Quia igitur hos concessos limites illecti libidinosi et voluptuosi appetitus frequenter excessimus,
horam anticipando, et ultra quam expeteret necessitatis supplecio et natura bona valitudo lauciora querendo, maius et
avidius sumendo, studiosius quoque preparando, debemus econtra horam edendi prolongare, minus lauta querere,
minus et minus avide sumere, minusque studiose preparare quantum permittit bona nature valitudo sine sui corrupcione
et bene operandi impeditiva debilitacione.
fol. 27ra: In ieiuniio itaque corporali debet vere victus parcimonia hore prolongacio, minus lautorum quesicio,
minorumque in quantitate et cum maiori appetitus refrenacione sumpcio, minusque studiosa preparacio. [cf. versus:
species gule quinque: Prepropere, laute, nimis, ardenter, studiose]
fol. 27ra: Quod autem hec debeant esse in ieiunio ostendunt nobis ipsa ieiunia sanctorum. Protelacionis hore exemplum
habeamus in filia Raguelis, scilicet Sara, que: [Tob. 3:10] "Ascendens in superius cubiculum domus sue tribus diebus
ac noctibus non manducavit neque bibit." Ceterarum circumstanciarum exemplum in Daniele, qui dicit de se: [Dan.
10:2-3] "Lugebam trium ebdomadarum diebus; panem desiderabilem non comedi, et caro et vinum non introierunt in os
meum, sed neque unguento unctus sum."
fol. 27ra: De hiis eciam quibusdam circumstanciis observandis dicit Augustinus: [Ambrosius Autpertus, De conflictu
vitiorum atque virtutum, c. 20 (CCM 27B (lin. 18))] "Ille plene gule vicium superat qui in sumendis dapibus non solum
parcimoniam tenet, ut scilicet refectionem semper esuries imperet, verum eciam acuratiores simul et suaviores epulas,
excepta corporis infirmitate et hospitum suscepcione contempnit."
fols. 27ra - 27rb: Ieiunandum est autem corporali ieiunio temporibus statutis ab ecclesia. Aliis quoque temporibus
quibus ecclesia permittit ieiunium potest sancta devocio vel penitencialis iniunctio hoc supererrogare bonum. Illo
autem magno ac generali ieiunio, de quo loquitur Augustinus, semper est ieiunandum. Et hoc signat ieiunium
quadragesimale. Denarius autem signat scienciam creatoris et creature, qui creator trinus est, creatura autem in
septenario consistit propter quaternarium elementorum et trinarium incorporalium, que incorporalia aut sunt substancie

