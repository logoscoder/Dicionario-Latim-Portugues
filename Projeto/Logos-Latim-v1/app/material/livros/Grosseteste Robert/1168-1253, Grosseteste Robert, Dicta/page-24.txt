ponit. Cum consequenter vult vivere Deo, quasi dextrum pedem sinistro prius fixo paulo anterius et celsius super
secundum lapidem ponit.
fol. 11ra: In hoc primo lapide insculpuntur et depinguntur omnes flores mundane glorie, sed marcescentes et morientes.
Et marceditas eorum est illud cui firmiter et sine lesione pes primo fixus in hac via adheret. Voluntas enim relinquendi
mundum vult omnem florem iocunditatis terrene glorie in se marcescere et mori. Omnis enim flos mundane glorie dum
viret spinosus est et acerime pungitivus, velud carduus aut paliurus, et is sub cuius pede, id est voluntate, viret,
acerbissimas nimirum sentit punctiones, sed cum marcescit et moritur, perdit pungendi fortitudinem, nec ledit pedem
calcantem.
fol. 11ra: In secundo lapide insculptus est et depictus omnis flos celestis et spiritualis iocunditatis vivaciter virens,
verumptamen tanquam novellus necdum formatus et expansus in manifestacionem sue pulcritudinis, nec tamen
pulcritudinem suam omnino occultans, sed sicut in novellis et primo pululantibus floribus assolet fieri, occultando
propalans seu propalando occultans. Hec itaque secundi lapidis insculpcio insculpcione primi tam aspectu iocundior
quam tactu mollior. Is enim lapis, ut dictum est, est vivere Domino, cuius [Mt. 11:30] "iugum suave et onus leve."
fols. 11ra - 11rb: Sed quia qui Domino vult vivere debet regulas et iusticiam secundum quas illi vivitur cognoscere, et
secundum illas regi, nec de sua sapiencia potest sumere, vel suam iusticiam statuere. Securissimum enim est ei
relinquere ducatum et regimen proprium, et subdere se discipline et ducatui et regimini alieno ordinato et approbato.
Qua propter tercius lapis, ad quem elevandus est pes sinister, est relictio proprii ducatus et regiminis, et quartus, ad
quem consequenter est elevandus pes dexter, est subiectio discipline ordinate et approbate.
fol. 11rb: In tercio vero lapide inscriptus est omnis error vivendi evanescens et deficiens.
fol. 11rb: In quarto vero lapide inscripta est omnis ars vite regende, velud de subobscura et minus formata scriptura in
apertissimam et fortissimam tandem prorumpens. In hoc lapide, tanquam in figuris grossioribus tamen apte formatis,
scribuntur regule illius Benedicti, prudenter inscii et sapienter indocti. Et cum hiis, velud figuris subtilioribus, regule
beati Augustini, prudenter scii et sapienter edocti.
fol. 11rb: Sed quia tamen [Ioan. 21:18] "alius te cinget et ducet quo tu non vis," solet murmur aliquod triste suscitare et
pacienciam frequenter exterminare. Necessarium est ut pes sinister adhuc alcius elevetur, et quasi super quintum
lapidem, super murmuris videlicet exterminacionem, viriliter defigatur, et consequenter pes dexter super pacienciam,
quasi super sculptatam petram adamantinam.
fols. 11rb - 11va: [cf. Mt. 5:22] In principio huius quinti lapidis litteris nigris et liventibus et fere oblitteratis scribuntur
omnes interiectiones indignantis, ut "racha" et similia. In media parte eiusdem lapidis litteris non nimis nigris tamen
non oblitteratis scribuntur omnia apertarum querimoniarum genera. In ultima vero eiusdem lapidis parte, omnes
contradictiones et contumelie. Hec omnia, inquam, in quinto lapide sunt scripta, sed evanescencia et abeuncia. Hanc
enim habet differenciam a sinistris positorum lapidum sculptura seu pictura intelligibilis ad scripturas et picturas alias,
id est corporales, quod in aliis non potest pingi motus aut sculpi, sed solum res mobiles aut stabiles. In his vero
sculpuntur et pinguntur non solum res mobiles aut stabiles, sed ipsarum rerum recessus et mociones. Alioquin in
structura huius vie laudabilis hii lapides non ponerentur nisi in hiis rerum vanarum et malarum in eius sculptarum
evanescencie et recessus simul insculperentur. In lapidibus enim quibus complantat est via iniquorum insculpte sunt
eedem res vane et male, sed non sunt in hiis evanescentes et in recessione.
fol. 11va: In sexto lapide insculpitur triumphus victorie qua virtutum exercitus triumphat hostes nequicie, de hinc
pacifica possessio rei per victoriam adepta, tercio operum perfectio et integritas sine diminucione. Paciencia enim
vincit maliciam. Sola est que conterit hostem, virtutesque regit. Paciencia sola triumphum militat innocius et honeste
consulit ire. [Luc. 21:19] "In paciencia vestra possidebitis animas vestras." [Iac. 1:4] "Paciencia autem opus perfectum
habet, ut sitis perfecti et integri, in nullo deficientes."
fol. 11va: Sed quia facile non sedatur murmur, nec portatur alienum imperium dum caro viget et rebellat spiritui, adhuc
elevandus est pes sinister alcius quasi in gradum septimum, scilicet in non dare carni suavitates quas appetit. Et
consequenter pes dexter adhuc alcius, velut in gradum octavum, in dare carni asperitates quas odit, ut secundum
consilium Apostoli, [Col. 3:5] "mortificet menbra sua que sunt super terram."
fol. 11va: In lapide huius septimi gradus insculpte sunt omnes figure et colores allicientes visum, omnes canori soni
allicientes auditum, omnes odores allicientes olfactum, omnes sapores allicientes gustum, omnes tepores mollicies et
levitates allicientes tactum, omnes eciam illicebre scienciarum curiositatis, et omnes illicebre superbe dominacionis.
Omnes, inquam, hee illicebre ibi sunt descripte quasi turba multa ad partem aliquam ingredi nitens, et tamen a ianitore
ad introitum non admissa.
fols. 11va - 11vb: In octavo autem lapide insculptum et depictum est ieiunium, extenuatum et pallens, et tamen
inexhausti vigoris, et ad modum reverendi vultus iocundi et sereni. Ibidem eciam describitur disciplina verberium
livens et rubens, textura cilicii aspera et pungens, vigilia nictitans, oracio protensis ad sidera palmis supplicans, et
genuflectione crebra camelorum duriciam in genibus contraxit. Quia vero mortificata carne, iam incipit nil terrenorum
delectari, et purgato a noxio humore cupiditatis terrenorum, mentis oculo iam incipit aliquatenus Deum [Deus MS]
videri, quia: [Mt. 5:8] "Beati mundo corde quoniam ipsi Deum videbunt." Et Augustinus ait: [cf. Augustinus,
Soliloquiorum libri, xxx (PL 32, 882; CSEL 89)] "Crede michi, in qua hora nil terrenorum te delectat, in illa hora
videbis Deum, quia inquam ita est."

