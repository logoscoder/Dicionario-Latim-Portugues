fol. 72vb: Habundantes eciam lacrime vocis habent pondera, pro lacrimante supplicant, tribulantem accusant, ad celum
ascendunt, Deum iudicem commovent, commotumque delectant. Unde in Ecclesiastico 35: [Ecclus. 35:17-20] "Non
despicit Dominus preces pupilli, nec vidue, si effundat loquelam gemitus. Nonne lacrime vidue ad maxillam
descendunt, et exclamacio eius super deducentem eas? A maxilla enim ascendunt usque ad celum, et Dominus
exauditor delectatur in illis."
fol. 72vb: Finis lacrimarum istarum gaudium, sicut Dominus promittit discipulis, dicens: [Ioan. 16:20] "Tristicia vestra
vertetur in gaudium." Quod considerans, Iacobus ait: [Iac. 4:9] "Miseri estote, lugete, et plorate. Risus vester in luctum
convertatur, et gaudium vestrum in merorem," quasi dicat, si gaudere velitis perpetuo nunc lugeatis, alioquin extrema
gaudii luctus occupat. Subiecto enim manente, necesse est uno contrariorum recedente alterum succedere. Quapropter
cum anima sit perpetua omnium transitorio eius gaudio succedet meror, et transitorio merori succedet gaudium.
fols. 72vb - 73ra: Quante autem efficacie sunt lacrime ex hoc licet perpendere, quod sterilem septem filiis
fecundaverunt, sicut legitur: [cf. 1 Reg. 2:5] "Donec sterilis peperit septem," et [cf. Is. 38:1-5] regi addicto morti
quindecim annos vite addiderunt. Nec vacant ista a misterio, quia lacrime septiformi dono Spiritu Sancti, et plenitudine
bonorum operum fecundant. Addunt eciam vite nostre quindecim annos, cum per illas efficitur quod per tres vires
anime, per quinque corporis sensus ordinatas, exerunt actiones.
fol. 73ra: Effectui autem lacrimarum bene congruit earum claritas, salsedo, et velox arescencia. Quia, sicut oculum
carnis caligare faciunt, sic oculum concupiscencie deficere faciunt. Unde scriptum est: "Defecerunt oculi mei pre
lacrimis," et oculum interiorem sanant, et clariorem reddunt, saporemque sapiencie inducunt, et animam sapiencia [?
saporien"ncia MS] faciant, unde: "Fuerunt michi lacrime mei panes die ac nocte," putredinemque viciorum tollunt, et
fluxum luxurie arefaciunt.

