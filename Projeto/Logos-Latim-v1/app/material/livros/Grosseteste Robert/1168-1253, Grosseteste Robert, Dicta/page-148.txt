89

DICTUM 89 SERMO DE HOC VERBO, "APPARUERUNT ILLIS DISPERTITE LINGUE TANQUAM IGNIS"

Manuscript Source: Oxford, Bodleian Library MS Bodley 798 (SC 2656), fols. 63vb - 66va.
INC: Quia Spiritus Sancti adventum in Apostolos celebrat hiis diebus mater ecclesia, vestris suffragantibus meritis et
precibus, et eiusdem Spiritus Sancti graciam nobis impetrantibus de eodem Spiritu vestre caritate, qui spirituales estis,
aliqua pro modulo nostro ad edificacionem vestram dicere proponimus.
EXPL: Illuminet nos Spiritus vera iocunditate, dilatet caritatis amplitudine, segreget a nobis omne dissonum nature
extranee, coadunet et congreget nos unitate concordie, liquefaciat duriciam severitatis vera proximi compassione,
consumat noxios humores mundane concupiscencie, abscindat fetorem opinionis prave, depromat aromaticitatem
estimacionis bone, evehat nos sursum celesti desiderio, ut sit in gloria sine fine nostra conversacio. Amen.
fol. 63vb: Quia Spiritus Sancti adventum in Apostolos celebrat hiis diebus mater ecclesia, vestris suffragantibus meritis
et precibus, et eiusdem Spiritus Sancti graciam nobis impetrantibus de eodem Spiritu vestre caritate, qui spirituales
estis, aliqua pro modulo nostro ad edificacionem vestram dicere proponimus. Ut igitur ex propositis liquet verbis, ille
idem Spiritus Sanctus, qui cordibus Apostolorum invisibiliter se infudit, et eorumdem corda in caritatis latitudinem
diffudit, et per obedientem humilitatem qua homo se contempnit, eadem corda in conspectu Dei effudit, [cf. Is. 46:8] et
per redicionem ad cor qua homo seipsum cognoscit, quod est sentencia prophecie, eadem corda in se refudit, ille
inquam idem Spiritus, qui hec invisibiliter interius fecit exterius, in linguis igneis visibiliter apparuit, ut per proprietates
sensibiles exterius nobis consuetas et notas, ad invisibilium noticiam proveheret.
fols. 63vb - 64ra: Ipse namque proprietates ignis apparentis exterius sensibiles quasi quedam littere fuerunt, quid
interius invisibiliter ageretur expresse similitudinis evidencia significantes. Ignis autem principales proprietates sunt
due, videlicet lux et calor. Lux exterior significabat quod Spiritus interius illustrabat mentis aspectum. Calor vero
innuebat quod Spiritus interius accendebat mentis affectum. Lux namque illius ignis, qui effulsit oculis carnalibus
exterius, evidenter significabat quod Spiritus Sancti fulgor intelligibilis, omnes ignorancie tenebras discuciens, ad
omnem veritatem cognoscendam oculos mentis illustrabat interius, quemadmodum eis promissum erat a salvatore
dicente: [Ioan. 16:3] "Cum venerit ille Spiritus veritatis, docebit vos omnem veritatem." Licet enim Apostoli, dum
essent in hac scilicet carne fragili, non omnia liquide noverint. [cf. 2 Cor. 12:2] Nesciebat enim Paulus utrum raptus
esset in corpore an extra corpus. Nesciebat quoque quia princeps sacerdotum erat cui dixit: [Act. 23:3] "Percuciat te
Deus paries dealbate." Nichil minus tamen verum est quod Spritius, eciam dum essent in hac carne, docebat eos omnem
veritatem. Sicut enim magister docens discipulum, exempli gracia, Psalterium, si est eruditurus eum Psalterium totum,
tam in primordio erudicionis, eciam in medio, quam in fine docet eum Psalterium, et eciam Psalterium totum.
fol. 64ra: Sic Spiritus Sanctus, magnus magister, eruditurus mangum librum, librum videlicet vite, in quo sunt omnes
thesauri sapiencie et sciencie, a primordio quo se transfundit in animam sanctam hunc librum magnum, eundemque
totum continue docet, semperque perseverat docendo, et doctrinam augmentando, dum existentem in hac carne
promovet caritatem in amplius dilatando. [cf. Gregorius Magnus, Dialog., 4, 34] Consummabit autem hanc doctrinam
cum animam, a corrupcione carnis exutam, adducit in sapiencie summe contemplacionem, in cuius contemplacionis
claritate, testante beato Gregorio, nichil erit quod nesciet, ubi scientem omnia sciet. Ibi enim, testante Iohanne
Apostolo: [1 Ioan. 3:2] "Videbimus eum," idest Deum, summam scilicet et omnem sapienciam, "sicuti est." [Ps. 4:7] Ibi
plene signabitur super nos lumen vultus eius. Ibi saciabimur in apericione glorie eius: "Saciabor," inquit, [Ps. 16:15]
"cum apparuerit gloria tua."
fols. 64ra - 64rb: [cf. Aristoteles, Metaph., 1] Quomodo autem saciaretur anima, que naturaliter scire desiderat, si eam
alicuius, vel minime, veritatis anxiaret ignorancia? Quomodo eciam esset plene beata, cum alicuius rei ignorancia,
ignorato enim aliquo, aut crederet se scire omnia, et sic errore opinionis false esset misera, aut sciret se aliquid
ignorare, et sic sciendi desiderio esset afflicta et non beata? [Grosseteste, ?Dictum 38, ] Spes enim que differtur affligit
animam, et beatitudo est habere omnia que vult et nichil male velle. Non potest autem male velle quod naturaliter vult.
Naturaliter autem scire desiderat, ut dictum est. Nec mirandum si Spiritus Sancti virtus diffundat anime cui infunditur
simplicem intelligenciam, et innumerabiles radios cognicionum omnium et innumerabilium veritatum, cum
uniuscuiusque lucis corporalis punctus diffundat se in infinitos lucis visibilis radios ad illustracionem et
manifestacionem innumerabilium undique obiectorum visibilium.
fol. 64rb: Preterea cum, testante Iohanne Chrisostomo: [Chrysostomus, , ] "Omnium rerum quas mundi huius sensibilis
globositas comprehendit, cause simul et uniformiter in isto sole visibili subsistant. Inde namque forme omnium
corporum procedunt; inde distancia colorum pulcritudo, et cetera que in natura sensibili predicari possunt," [cf. Malach.
4:2] quid mirum si in vero sole iusticie et intelligencie subsistant simul et uniformiter omnium rerum eterne raciones, in
quibus res omnes aspectu mentis simplici conspiciantur? [cf. Gregorius Magnus, Dialogus, 2, 35] Et si, velud testatur
Beatus Gregorius, omnis mundus quasi sub uno solis radio collectus ante oculos beati Benedicti, adhuc viventis, in hac
carne fragili, adductus est, multo amplius, exuta gravitate huius corporis quod corrumpitur et aggravat animam,
sublevatus in mentis lumine extra mundum, eundem totum in Dei lumine videre poterit.

