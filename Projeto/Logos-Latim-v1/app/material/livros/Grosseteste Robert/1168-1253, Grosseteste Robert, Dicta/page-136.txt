82

DICTUM 82"MISERERE MEI DOMINE QUONIAM INFIRMUS SUM"

Manuscript Source: Oxford, Bodleian Library MS Bodley 798 (SC 2656), fols. 58vb - 59rb.
INC: Stimulus ad orandum ut ab infirmitate liberetur homo est proprie infirmitatis consideracio.
EXPL: "Homo autem," ut ait Augustinus, "circumferens mortalitatem suam, circumfert testimonium peccati sui, et
testimonium, quia superbis, resistit Deus." [Augustinus, Confessiones, 1, 1]
De infirmitate hominis, super hunc versum, "Miserere mei Domine quoniam infirmus sum"
fol. 58vb: Stimulus ad orandum ut ab infirmitate liberetur homo est proprie infirmitatis consideracio. [Bernardus, cf.
Sermones super Cantica canticorum, 49, 3] Quid enim, ut dicit Bernardus, affectius hominem ad orandi studium
excitaret quam miseria et calamitas tantorum malorum quibus adductus premitur? Homo he stimulo punctus et
excitatus, exclamat iste: [Ps. 6:3] "Miserere mei quoniam infirmus sum."
fol. 58vb: Sicut igitur necessa est homini ab infirmitate liberacio, et ut liberetur oracio, sic eciam ut affectuose oret,
proprie infirmitatis qua excitetur affectus, consideracio. Ut itaque nobis apercius pateat nostra infirmitas,
considerandum est primo que sit vera sanitas, ut videntes nostram ab ea elongacionem, videamus quam profunde mersi
sumus in infirmitatem. Vera autem sanitas est quam homo habuit ante lapsum in paradisi temporie, licet perfectior
futura sit in statu glorie. In paradisi autem serenitate, tanta fuit homo preditus felicitate, ut nihil fuerit unde sensum
eius, sive extrinsecus sive intrinsecus, aut dolor pungeret, aut labor fatigaret, aut pudor confunderet, aut ardor ureret,
aut algor stringeret, aut horror offenderet.
fols. 58vb - 59ra: Non fuit in eius corpore inter humidum et siccum, calidum et frigidum, ex quibus constabat, quamvis
essent contraria, aliqua discordia seu oppugnacio, ex qua morbi egrotaciones que nascuntur et turbatur valitudo, sed
eorumdem ordinata consencio parcium omnium corporis nulla incommensurata discrepancia, set comproportionata
temperatura, unde nec egritudo in debilitatem, nec senectus urgebat in defectum. Sensuum erat vivacitas sine ebetudine,
unde et scienciarum adquisicio potuit esse sine labore.
fol. 59ra: Non erat ibi lex carnis repugnans legi mentis, sed plena requies appetituum spiritui rebellancium, quia nec
paradisi honestas faciebat aliquid indecorum nec paciebatur aliquid inpacatum. [cf. Bernardus, Liber de gratia et de
libero arbitrio, 21] Erat ibi memoria sine oblivione, racio non erronea, in libertate consilii habuit posse non peccare, in
libertate complaciti posse non turbari. Unde erat in illa felicitate cognicionis non erronee actionisque consencio, et sub
eterna lege ordinata obedicio. Is est status primi hominis ante lapsum, vereque sanitatis a quaquam sumus remoti tam
infirmi.
fol. 59ra: [cf. Augustinus, Contra Iulianum, 5] Ad infirmitatem igitur nostram pertinet quod sensum nostrum, sive
intrinsecus sive extrinsecus, pungit dolor, fatigat labor, confundit pudor, urit ardor, stringit algor, offendit horror. Quod
in nobis contraria non tenent pacem, unde turbatur corporis valitudo, et secundum innumerabilis eorum discrepancias
anxiatur, et a peritissimis medicis incomputabilis nascuntur morbi et egrotaciones. Ad recessum eciam a sanitate
pertinet parcium integralium incommensuracio. Unde cum invalitudine turpitudo ad id actum sensuum ebetudo, labor
in addiscendo, carnis ad spiritum rebellio, memorie oblivio, error in raciocinando, et que tandem sunt pessima et
inconsolabiliter lugenda, non peccandi impotencia, cognicionis actionisque discrepancia, eterne legi inobediencia.
fol. 59ra: Nonne de sic egrotante merito dicitur: [Is. 1:6] "A planta pedis usque ad verticem capitis non est in eo
sanitas." Nil enim ad litteram verius, nil manifestius. Vel, si verticem capitis suppremum racionis appellare velis,
plantamque pedis infimi affectus seu appetitus ultimitatem, cum in appetitibus sit immoderacio, in suppremo racionis
ignorancie obfuscacio, et non nisi enigmatica visio, in omnibus viribus intermediis defectio seu inordinacio, ubi est in
eo nisi sanitatis privacio et egritudo. Hanc miserandam egritudinem natus infans statim deplorat, et adhuc insensatus
arguit senes in hac egritudine ridentes.
fols. 59ra - 59rb: De hoc ploratu, Sap. 7o: [Sap. 7:3-4] "Ego natus concepi communem ayerem et in similitudinem
factam decidi in terram et primam vocem similem hominibus emisi plorans; in involumentis nutritus sum et curis
magnis." Et de hoc eodem ploratu in libro 2o Augustini Contra Iulianum: [Augustinus, Contra Iulianum, 2, 8] "Male
Eva parturivit, ut partus relinqueret mulieribus hereditatem atque unusquisque concupiscencie voluptate concretus, et
genitalibus visceribus infusus, et coagulatus in sanguine, in pannis involutus," non utique lineis aut laneis sed pannis
viciati originis tanquam hereditariis, "prius subiret delictorum contagium quam vitalis spiritus munus hauriret," in quem
velud immensum fontem communis et non desistentis alimenti post occulta spiramina viscera maternorum qui nascitur
funditur in ortu pleno ploraturus reatum quem contraxit ante ortum."
fol. 59rb: Et forte quod futuri presagio a voce huius ploratus nomen illius incepit, per quem ploratus iste in mundum
venit, et forte qui nascitur eundem conquerendo quatenus potest appellat, quasi prophetice diceret: [Zach. 13:5] "Adam
exemplum meum ab adolescencia mea."
fol. 59rb: [cf. Gen. 3:18] Bene autem propter punctiones doloris in carne, dicitur terra carnis nostre spinas et tribulos
nobis germinare. Propter easdem punctiones, que nobis debent esse stimulus oracionis, dicitur in Baruk 4o: [Bar. 4:20]
"Indui me sacco obsecracionis," et Iob 16: [Iob 16:16] "Saccum consui super cutem meam."

