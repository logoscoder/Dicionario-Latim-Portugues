91

DICTUM 91 SERMO DE HOC VERBO, "SYMON IOHANNIS, DILIGIS ME PLUS HIIS?"

Manuscript Source: Oxford, Bodleian Library MS Bodley 798 (SC 2656), fols. 69rb - 72rb.
INC: In penultimo sermone quem feci caritati vestre, loqutus sum, prout tunc docere dignatus est unus et verus
magister, de boni pastoris officio.
EXPL: Hec est dilectio sancte conversacionis, vere predicacionis, et eterne vite fruicionis, ad quam eternam vitam nos
perducat in luce sancte veritatis per se viam, qui est via, veritas, et vita, Dominus noster Iesus Christus, cui est honor et
gloria cum Patre et Spiritu sancto in secula seculorum amen.
fol. 69rb: In penultimo sermone quem feci caritati vestre, loqutus sum, prout tunc docere dignatus est unus et verus
magister, de boni pastoris officio. In ultimo vero sermone quem ad vos habui, loqutus sum de malorum pastorum
necgligenciis, et omissionibus, et viciosis actionibus, temptans hec resecare comminatarum penarum iehenne acumine.
Priori itaque sermone volui velud ymbre doctrine bonam arborem cure pastoralis in vobis irrigare, in ultimo velud acuta
novacula infructuosorum ramusculorum sarmenta [sermenta MS] rescindere. Sed quia parum prodest arborem excolere,
vel ad fomentum facta irrigacione, vel ad inutilia et noxia tollenda facta privacione, ubi radix eius fuerit integra et sana,
et in terra bona humorosa et fertili profundata et fixa, volui per graciam Spiritus Sancti ad hoc in presenti sermone
conari, ut meo qualicumque ministerio, cordis vestri terra adaperiretur, [cf. Matt. 15:13] ut ille qui solus plantat omnem
plantacionem que non eradicatur, [cf. 1 Cor. 3:7] et qui solus dat incrementum Deus, radicem cure pastoralis integram
et sanam et in apertis cordibus vestris profundius infigeret, infixamque servaret, et ad crementum vegetaret.
fols. 69rb - 69va: Aperiuntur autem corda inhianti desiderio, nec alibi figit plantator ille summus radicem bone arboris
nisi in fissura hianti desiderii estuantis. Radix autem omnis bone arboris spiritualis amor est, qui licet sit omnium una
radix generalis, tamen quadam speciali prerogativa in supradicto verbo proposito in exordio caritati vestre dicitur esse
radix cure pastoralis. Responso enim a Petro inquirenti Domino an se diligeret, "tu scis qui amo te," statim subiungit
Dominus, "pasce agnos meos," quasi dicat "si diligis, pasce." Super quod verbum dicit beatus Gregorius: [Gregorius
Magnus, Regula pastoralis, 1, 5] "Si ergo dilectionis testimonium est cura pastionis, qui virtutibus pollens gregem Dei
renuit pascere, pastorem summum convincitur non amare."
fol. 69va: Cum itaque ex hiis verbis satis clarescat de dilectione curam pastoris excrescere, manifestum est et ipsam
dilectionem radicis vicem optinere. Ut igitur ad huius radicis suscepcionem inhient corda vestra, considerate attencius
quam sit hec radix optima. In primis, quid sit amor? Attendentes quem beatus Augustinus in libro De Trintitate sic
diffinit: [Augustinus, De Trinitate 8, 10] "Amor est vita quedam duo copulans, vel copulare appetens, amantem scilicet
et amatum." Amor namque noster Deum amans copulare appetit, et tandem perfecte copulat nos cum eo ita ut per hanc
copulam anime amantis cum Deo amatore, [Eph. 4:23-24] "renovemini spiritu mentis nostre, et induamur novum
hominem, qui secundum Deum creatus est in iusticia et sanctitate veritatis." [cf. Rom. 12:2] Renovati in novitate sensus
nostri, et [cf. 2 Cor. 3:18] transformati a claritate in claritatem, in creatoris nostri similitudinem et ymaginem, et in
ipsius summe pulcritudinis conformitatem, ac per hoc effecti deiformes, adherentes ipsi predicta amoris copula, unus
spiritus cum eo sumus, quia [1 Cor. 6:17] "qui adheret Deo unus spiritus est."
fols. 69va - 69vb: Et quis ad tantum bonum non ardentissime inhiat, quod omnes deformitates veteris hominis exuit,
quod renovacionem post vetustatem inducit, quod in anima renovata non partem aliquam pulcritudinis, sed omnem
pulcritudinem tandem informando inscribit. Sicut enim cera mollis fortiter applicata sigillo recipit mutatoria
similitudine omnium formarum et figurarum sigillo inscriptarum pulcritudinem, sic anima per amoris copulam fortiter
ad Deum applicata, non equali, sed tamen summa mutatoria similitudine ipsius summe pulcritudinis recipit
conformitatem, et tamen [tum MS] apud summam pulcritudinem nulla desit pulcritudo. Ipsa enim dicit quod [Ps.
49:11] "pulcritudo agri mecum est." In anima, per amoris copulam a summa pulcritudine impressa, non erit alicuius
pulcritudinis absencia, sed refulgebit in illa pulcritudo que super ipsam est mutatorie. Omnis vero pulcritudo parium
sibi refulgebit in ipsa tanta quanta est in ipsis sibi paribus speciositate. Omnis vero inferiorum se pulcritudo refulgebit
in illa multo ampliori quam sit in eisdem inferioribus decorum venustate. Et cum idem sit summe pulcritudinis forma et
summa sapiencia, cum anima fuerit perfecte conformis summe pulcritudini ac per hoc summe sapiencie, erit per
consequens anima illustrata sapiencie plenitudine. Unde et amor, qui facit animam deiformem, facit illam summe
sapiencie participacione plene sapientem. Unde et Iohannes dicit: [1 Ioan. 2:27] "Unctio eius docet de omnibus." Et per
os ipsius veritatis dicitur in Iohanne: [Ioan. 14:26] "Spiritus Sanctus, quem mittet Pater in nomine meo, ipse vos docebit
omnia," etc. Et iterum: [Ioan. 16:13] "Cum autem venerit ille spiritus veritatis, docebit vos omnem veritatem." Et in
Trenis primo sic scribitur: [Lam. 1:13] "De excelso misit ignem in ossibus meis et erudivit me."
fols. 69vb - 70ra: Est igitur dilectio plena tocius veritatis magistra; immo ipse amor est ipsa veritatis noticia. Nec
moveat aliquem quod multi in via Deum amant, nec est in eis plena noticia veritatis. Quia sicut dicitur magistrem
docere discipulum aliquam artem totam, puta rethoricam vel geometriam, cum adhuc tamen discipulus versatur circa
artis principium vel medium, nondum sciens artis ultimum vel finem, sic et Spiritus Sanctus dicitur nos docere velud
quadam unam magnam et universalem artem, omnem videlicet veritatem, cum tamen adhuc versamur circa huius artis

