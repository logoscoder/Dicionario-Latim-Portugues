assumentes galeam salutis et scutum fidei, accincti gladio verbi Dei." Colluctemur non solum "adversus carnem et
sanguinem" pravorum hominum, [Eph. 6:12] "sed adversus principes, et potestates, et rectores tenebrarum harum," non
timentes [Matt. 10:28] "eos qui occidunt corpus." Liberemus [Ps. 71:12] "pauperem a potente, pauperem cui non est
adiuto,." eripientes [Ps. 81:4] "pauperem et egenum de manu peccatoris liberantes." Alioquin audiemus illud
probrosum: [Ezech. 13:5] "Non ascendistis ex adverso, nec opposuistis vos murum pro domo Israel." Et consequenter
illud eiusdem prophete timendum, quod adicit de talibus: [Ezech. 13:9] "In consilio populi mei non erunt, et in scriptura
domus Israel non scribentur, nec in terram Israel ingredientur." Simus itaque et harum scienciarum Potestatum
imitatores, cum Iosue et Machabeis, robusti pro domo Domini bellatores.
fol. 40vb: Sic itaque victoria potiti, referamus totidem mentis aspectum in texturam superni tabernaculi. Et in ea
aspiciamus qualiter illi beati spiritus, qui Principatus vocantur, alcius predictis speculantur, liquidiusque previdenti
Patris Verbum, omnisque creature principium et primogenitum. Et ex hac visione tanta dotantur Principatus dignitate,
ut ubicumque terrarum habeant potestatem, quasi de summo quoddam rerum cardine regna, et principatus, et quaslibet
pro arbitrio dignitates imitare et ordinare, et pro quorumcumque meritis primos novissimos, et novissimos primos
facere, deponere potentes de sede et humiles exaltare. De hac itaque visione reportemus et nos amorem speculandi, et
liquide previdendi, qualiter [Ioan. 1:1] "in principio erat Verbum, et Verbum erat apud Deum, et Deus erat Verbum," et
qualiter [Gen. 1:1] "in principio," quod est Verbum, "creavit Deus celum et terram," et est omnis creature principium.
Horum sanctorum Principatum specialem imitacionem habent hii prelati ecclesie quibus dictum est Ieremia: [Ier. 1:910] "Ecce dedi verba mea in ora tuo. Ecce constitui te hodie super gentes et regna, ut evellas, et destruas, et disperdas,
et dissipes, edifices et plantes." Horum manifestissimam similitudinem inter homines gerit summus pontifex, in cuius
manu precipue sunt omnes ecclesie dignitates et eciam omnia iura regnorum. Quod si nos minores tam familiarem
imitacionem horum Principatuum habere non possumus per historicam imitacionem potestatuum et regnorum, ne
eorum imitacionis simus omnino expertes, committemus in nobismetipsis regnum cupiditatis in regnum caritatis,
deponamusque de sede fastuosum regem superbie, et elevemus in solium regni caput humilis obediencie. Hoc modo
nos Principatuum sanctorum imitatores referamus itidem mentis contuitum in superni tabernaculi texturam.
fol. 41ra: Consideremusque in ea qualiter illi beati spiritus, qui Dominaciones nuncupantur, subtilius sublimiusque
ceteris Christi interminabilem, frangabilemque dominatum contemplantur. Quomodo scilicet ipse ubique in
universitate, non solum potens sed eciam presens, supra infraque, obsequi rectissime voluntati sue cursus temporum,
motus corporum, motus mencium, ordine utique pulcherimo cogat, idque cura tam vigili, ut ne momento quidem unum
horum omnium debitum subtrahere famulatum ullatenus liceat, opera cuncta tamen tam facili ut turbacionem aut
anxietatem ullam omnino ipse gubernator non senciat. Intuentes igitur ille beate Dominaciones Dominum Christum
Patris Verbum cum tanta tranquillitate iudicantem, intensissime, suavissimeque contemplacionis stupore nimio sed
sensato rapti in idem divine claritatis tam ingens pelagus, recipiunt sese in secreciora, quodam mire tranquillitatis
recessu, ubi tanta pace ac securitate fruuntur, ut quiescentibus ipsis pro reverencia prerogative tanquam vere
dominacionibus militare et ministrare videatur cetera iam dicta multitudo. De hac itaque Dominacionum sanctarum
visione reportemus, et nos nobiscum amorem assurgendi in dominacionis Christi suavissimam contemplacionem, in
eamque nosmetipsos totos recipiamus, et in ea tranquillissima pace fruentes securissime quiescamus, solumque
Christum supra nos aspicientes, mundum totum nobis inferiorem despiciamus, soliusque Christi dominatui adherentes
mundo toti tranquillissime dominemur. Fruicione namque dominacionis ipsius ipsi dominanti insolubiliter adherentes,
et sic cum eo dominante spiritus unus effecti, quomodo in eo universitatis domino non dominabitur universitati? Has
itaque sanctas Dominaciones specialissime imitantur viri contemplativi, qui mundo toti abrenunciantes, solius Christi
Domino se subiugarunt. Et quanto plus a mundo sunt alieni, tanto plus in Christo dominante ipsius mundi sunt domini.
Si itaque solius Christi dominatui inhereamus, in ipso Christo mundo dominantes sanctarum Dominacionum
similitudinem tenebimus.
fols. 41ra - 41rb: Sed adhuc ut ulterius proficiscamur, referamus adhuc mentis aciem in tabernaculi superni
descripcionem, consideremusque in illa qualiter Dominus ipse, qui ubique presens est in ipsis spiritubus, qui Troni
nominantur, quodam dignitatis munere speciali resideat, que sessio magisterium signat. [cf. Matt. 23:10] Ut ille, qui est
nobis magister unus in celo et in terra, Christus videlicet Dei sapiencia, cum alios ubique attingat propter mundiciam
suam, specialius tamen istos, atque principalius tanquam propriam sedem sua illustrat presencia, et idem tanquam de
solempni auditorio docet angelum hominemque scienciam, inde Angelisque dominorum noticia iudiciorum, inde
consiliorum Archangelis; ibi Virtutes audiunt quando, et ubi, et qualia proferant signa; ibi denique universi, sive sint
Potestates, sive Principatus, sive Dominaciones, discunt quid ex officio debeant, quid pro dignitate presumant, et quod
precipue omnibus tantum est accepta potestate ad propriam voluntatem seu gloriam non abuti.
fol. 41rb: Horum spirituum celestium precipuam gerunt in terris similitudinem magistri scolarum, de quibus quasi de
cathedra magistrali Deus docet hominem scienciam, per quorum depromit ora universorum et singulorum officia.
Quod, si Tronos ad sedes iudiciales referamus, quia et in hiis beatis spiritubus Dominus presidet, et per eos iudicia sua
disponit, imitacione spirituali hos beatos spiritus imitantur iudices ecclesiastici, quibus cum doctoribus scolasticis eo
ipso magna est inducta necessitas probitatis, quod sedes sapiencie sunt et vocantur. Et sicut in regis palacio, cum
plenum sit sellis, regia sedes in eminenti posita cernitur ceteris alcior ornaciorque sedilibus. sic hii omni decoris ornatu
cunctis aliis preeminere intelliguntur.

