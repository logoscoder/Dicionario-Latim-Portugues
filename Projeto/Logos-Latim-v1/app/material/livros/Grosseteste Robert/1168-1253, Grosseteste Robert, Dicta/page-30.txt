fols. 14rb - 14va: Ecce hiis verbis beati Ambrosii ostensum est sufficienter quam velociter transeunt in quibus homines
gloriantur, scilicet flos etatis, vigor suavitatis, robur fortitudinis, species decoris, pompa potencie secularis, generis
nobilitas, diviciarum ubertas, fame celebritas, honoris dignitas, et fortuna arridente applausus favoris. Si cum
huiusmodi transitoriis torrente rapido non vis in preceps rapi, audi et aure audiendi audi: [Ioan. 2:17] "Qui facit
voluntatem Dei manet in eternum." Sicut et ipse manet in eternum ut te non rapiat hic flumus in mari, audi et
Augustinum, hec verba Iohannis exponentum, qui sic ait: [Augustinus, In Iohannis epistulam ad Parthos tractatus, 2 (PL
35, 1994)] "Quid vis utrum amare temporalia et transire cum tempore, aut mundum non amare et in eternum vivere
cum Deo. Rerum temporalium fluvius trahit, sed tanquam circa fluvium arbor nata est, Dominus noster Iesus Christus,
assumpsit carnem et resurrexit, ascendit in celum, voluit se quodammodo circa fluvium plantare. Tene eum ut non
rapiaris in preceps. Tene lignum. Voluit te amor mundi? Tene Christum." [cf. Ps. 1:3] Ecce salubre consilium beati
Augustini, ut non rapiaris in mari temporalium fluvio apprehendens, adhere ligno iuxta fluvium plantato.
fol. 14va: Contempnenda quoque sunt hec transitoria, non solum quia adherentes sibi secum in mari penarum rapiunt,
sed quia qualitercumque hiis adheretur incerta sunt, hoc est, nescitur qua hora amittantur. Unde Apostolus ait: [1 Tim.
6:17] "Precipe divitibus non sublime sapere, neque sperare in incerto diviciarum." Que enim certitudo tenendi ea que
fur potest eripere, predo rapere, rubigo corrodere, tinea demoliri, putredo tabescere vel tabefacere, ignis absumere, aqua
diluere, terre motus deicere, tempus tandem consumere? In hiis itaque sperandum non est, sed sicut consequenter ait
Apostolus: [1 Tim. 6:17] "In Deo vivo qui dat nobis omnia habunde ad fruendum."
fols. 14va - 14vb: Contempnenda sunt iterum quia vana et fallacia sunt. Vana sunt quia cassa [calla MS] sunt a fine per
hec intento. Fallacia sunt et mendacia quia non solvunt felicitatem quam promittunt. De eorum vanitate dicit Sapiens:
[Eccle. 2:2] "Vanitas vanitatum" etc. Ieremias in Trenis 4: [Ieronimus Afer 4 MS] [Lam. 4:17] "Cum adhuc
subsisteremus defecerunt oculi nostri ad auxilium nostrum vanum." Et David in Psalmo tam eorum vanitatem quam
mendacium tangit cum dicit: [Ps. 4:3] "Filii hominum, usquoque gravi corde. Ut quid diligitis vanitatem et queritis
mendacium?" Et Osee: [Os. 12:1] "Effraim pascit ventum et sequitur estum. Tota die mendacium et vastitatem
multiplicat." Quid enim magis vanum et fallax quam promittere sanitatem firmam mox egrotaturo, vitam longam cras
morituro, diviciarum affluenciam cras mendicaturo, honoris preeminenciam cras incarcerando?
fol. 14vb: [cf. Luc. 8:14] Contempnenda quoque sunt, quia amata affligunt, unde et in Evangelio spine vocantur.
Pungunt enim solicitudine in adquirendo, timore in possidendo, dolore in amittendo. Sed hec ipsa respersio
amaritudinum de rore misericordie Dei descendit; ut ubique extra ipsum invenientes amaritudines eius, queramus
dulcedinem. Unde Augustinus, Confessionum 2o: [primo MS] [Augustinus, Confessiones 2, 2] "Tu semper aderas
misericorditer seviens et amarissimis aspergens offensionibus omnes illicitas iocunditates meas, ut ita quererem sine
offensione iocundari, et ubi hoc possem, non invenirem quicquam preter te, qui fingis dolorem in precepto, et percutis
ut sanes, et occidis ne moriamur abs te."
fol. 14vb: Contempnenda sunt hec temporalia, quia amata mentis aspectum obcecant, et affectum, ne possit evolare
sursum, inviscant. Quod autem obcecant mentem per aversionem a lumine veritatis dicit Augustinus hiis verbis:
[Augustinus, De libero arbitrio, 2, 14] "Nemo securus in hiis bonis que potest invitus amittere. Veritatem autem atque
sapienciam nemo ammittit invitus. Non enim locis separari ab ea quisquam potest, sed ea que <dicitur> a veritate atque
sapiencia separacio, perversa voluntas est, que inferiora diliguntur."
fol. 14vb: De cavendo hanc inviscacionem et obcecacionem dicit Augustinus: [Augustinus, Soliloquiorum libri, 1, 1
(PL 32, 882)] "Cavendum magno opere, dum hoc corpus agimus, ne sensibilium visco pene vostre impediantur, quibus
integris perfectisque opus est, ut ad illam lucem ab hiis tenebris evolemus. Que se ne ostendere quidem dignatur in hac
cavea inclusis, nisi tales fuerint ut ista effracta et dissoluta possint in auras suas evadere. Ita cum fueris talis ut nichil
terrenorum te delectet, mihi crede, eodem momento, eodem puncto temporis videbis quod cupias." Non solum
contempnenda, sed abhorrenda sunt temporalia hec, quia inde infirmitatem contraximus. Unde Augustinus, in libro De
Trinitate 11o [secundo MS] ait: [cf. Augustinus, De Trinitate 11, 1 (CCSL 50)] "Homo refugit ab intelligibilibus ad ista
sensibilia, et ibi appetit requiem unde contraxit infirmitatem."
fols. 14vb - 15ra: Contempnenda quoque sunt, quia aliter hiis bene uti non possimus. Unde Augustinus in libro De bono
coniugali: [Augustinus, De bono coniugali, 21, 25 (CSEL 41, 219)] "Sic usi sunt perfecto animo bonis terrenis ad aliud
necessariis, quo [quod MS] eis non obligarentur, et quo possent eciam eis non uti si non opus esset. Nec quisquam eis
bene utitur, nisi qui et non uti potest. Multi enim facilius se abstinent ut non utantur quam temperant ut bene utantur.
Nemo tamen potest sapienter uti nisi qui potest et continenter non uti. Ex hoc habitu et Paulus dicebat: 'Scio habundare
et penuriam pati.' Penuriam quippe pati quorumcumque hominum est, sed scire penuriam pati magnorum est. Sic et
habundare quis non potest? Scire autem habundare nonnisi eorum est quos habundancia non corrumpit."
fol. 15ra: Contempnenda tandem sunt hec vana, quia illicite amata caritatem extinguunt, et sic amantem inimicum Deo
constituunt. Unde Iohannes: [1 Ioan. 2:15] "Qui diligit mundum, non est caritas Patris in eo." Et Iacobus ait: [Iac. 4:4]
"Amicitia huius mundi inimicitia est Dei. Quicumque voluerit amicus esse huius mundi, inimicus Dei constituitur."
Contempne itaque hec, ne eorum fluvio in mare rapiaris, ne hiis per spem innitendo subito subtractis labaris, ne de hiis
confidens decipiaris, ne vanitatem pro soliditate amplexeris, ne spinis incubans transfigaris, ne eorum caligine
obceceris, ne visco eorum oblitus in ymo detinearis, ut illis bene utaris, ne caritate in te extincta, inimicus Dei
constituaris.

