[cf. 1 Cor. 9:20-22] Sic nos, si infirmis infirmi, Iudeis Iudei, gentibus gentes, et ut ad unum dicam, omnibus omnia
fiamus cum Apostolo, ut omnes lucrifaciamus. Quid aliud quam formam fragilitatis eorum induimus? imitantes illud
Petri dicentis, [1 Petr. 5:3] "Non dominantes in clero, sed forma facta gregi ex animo."
fol. 5va: Quanta enim vigilancia solicitudinis, quantaque circumspectione prudencie, quanta fortitudinis constancia
oportet nos armari in tuendo gregem nobis commissam, ex similitudine licet prospicere. Ymaginetur enim unusquisque
nostrum populum sue cure commissum sicut civitatem unam, custodiam suam sicut civitatis murum, corpus
uniuscuiusque sue cure tradite sicut atrium unum in civitate, suppremam partem racionis in unoquoque subditorum
sicut patremfamilias et dominum unius atrii, inferiores vires anime sicut familiam, corpus uniuscuiusque nostrum qui
sumus prelati sicut palacium domini et rectoris civitatis, racionem nostram suppremam sicut civitatis dominum et
rectorem, defectum custodie nostre sicut ruinam muri civitatis, incircumspectionem custodie nostre sicut rimam
[ruinam? MS] in muro, malignos spiritus et vicia et homines facinerosos sicut hostes vigilantissimos et callidissimos,
fortes et pugne peritos et crudelissimos civitates nostras obsidentes, qui, quacumque in muro fuerit ruina vel rima,
catervatim irruunt, atria inmunita occupant, patremfamilias cum familia atrocissime iugulant, predam diripiunt, et
occupatis atriis habitant, non egressuri nisi in manu validissima expulsi.
fols. 5va - 5vb: Si ita unusquisque nostrum ymaginetur se in tali et tanto periculo constitutum, quis non perspicue videt
quanta quilibet nostrum eget solicitudine, prudencia, et fortitudine ad conservandum salutem civitatis sue? Ymmo forte
multi nostrum possunt, terrore [errore MS] concuti et timore, rigescere cum videant murum civitatis sue per custodie
defectum, per incircumspectionem ruinosum, cum videant hostes subintrasse, plurimorum cedes exercuisse, atria
plurima occupasse, nec occupata nisi vi repellantur relicturos, seque ad expellendum debiles, imprudentes, et ignaros.
Nec forte est aliquis nostrum in cuius civitatis muro non sunt ruine magne, ruine plurime, per quas ingressi hostes
plurimos de civibus nostris occiderunt. Et quis igitur nostrum, nisi miser et lacrimabilis, temperat se a lacrimis? Quis
nisi aut paralisi voluptatum penitus dissolutus, aut duricia aut insensibilitate lapideus, non viriliter nititur hostes
ingressos expellere, ruinas muri reparare, rimas obturare, hostes eicere et longius effugare? Quis ad hec perficienda non
invocet angelorum validissima presidia?
fol. 5vb: Immo nos angeli ad hec agenda angelorum invocemus presidia. Hec que eorum fulti presidio strenue
peragamus, ut ipsorum similes effecti vera iusticia, hoc est similitudine angelica, velud veste sacerdotali induamur. Ne
sit vestis iusticie nostre per rigiditatem nimis stricta, nec per remissionem nimis laxa et fluida, nec terram tangat dum
iusticiam facimus intuitu terrenorum, nec nimis sit curta dum eam si extendimus ad causas pauperum et querelas
depressorum, non sit alicubi indecenter extensa per superficialem planiciem similacionis, nec indecenter rugosa per
subdolam implicacionem fraudulente decepcionis, sed sit circa nos sic decenter aptata, candida et immaculata, ut in
sponsi nupciis veste nupciali et sacerdotali induti epulemur, et conregnemus cum eo per infinita seculorum secula.
Amen.

