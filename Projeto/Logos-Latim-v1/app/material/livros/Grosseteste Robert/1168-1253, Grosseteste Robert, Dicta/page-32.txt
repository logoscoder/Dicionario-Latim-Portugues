fol. 15vb: Non solum, ergo, habet paciencia opus perfectum et integrum virtutum intencione et numero, sed eciam boni
operis usque ad consummacionem productione facit animum non deficere nec in magnitudine, vel numero, vel
duracione. Est eciam ideo non parum expetibilis paciencia, que pro levi et momentaneo malo perpesso meretur bonum
oppositum, non transitorium, eterne glorie pondere pensandum. Quod ex verbis ipsius David in Regum secundo,
capitulo 16, perpendi potest. Ait enim: [2 Reg. 16: 11-12] "Dimitte eum ut maledicat iuxta preceptum Domini. Si forte
respiciat Dominus afflictionem meam et reddat michi bonum pro maledictione hac hodierna." Et Ecclesiastici liber
primo: [Ecclus. 1:29] "Usque in tempus sustinebit paciens, et postea redicio iocunditatis."
fol. 15vb: Sicut autem virga aliqua difficile flexibilis inflexibilior fit si virga alia et maxime forcior et inflexibilior ei
colligetur, quemadmodum solet fieri in virgis petrariorum, ita paciencia cuiuscumque fit inflexibilior si amore
assimulandi se paciencie sanctorum patrum, et maxime Iesu Christi, colligetur sibi eorundem paciencia. Maxime autem
ad robur paciencie nostre Iesu Christi paciencia est colliganda quia, ut ait Augustinus in sexto Musice: [Augustinus, De
musica, 6, xx (PL 32, 1166)] "Plagam," mortalitatis et penalitatis nostre, "mirabili et ineffabili sacramento dignatus est
assumere, cum hominem sine peccato, non sine peccatoris condicione, suscepit. Nam et nasci humanitus, et pati, et
mori voluit, nichil horum merito, sed excellentissima bonitate, ut nos magis caveremus superbiam, qua dignissime in
ista cecidimus, quam [contra MS] contumelias quas indignus excepit, et equo animo mortem debitam solveremus, si
propter nos potuit eciam indebitam sustinere."
fols. 15vb - 16ra: Corroborat eciam pacienciam nostram Iohannes Chrisostomus, [Chrysostomus, , ] in tractatu De eo
quod nemo leditur nisi a semetipso, tam sanctorum patrum exemplis quam scripture testimoniis, ita inquiens: "Si ablate
sint tibi facultates tue, dic "nudus exivi de ventre matris mee, nudus et hinc abcedam." Adde eciam illud Apostolicum,
[1 Tim. 6:7] "Nichil intulimus in hunc mundum, sed nec auferre quid possimus." Audisti maledictis te infamari apud
homines et contumeliis dehonorari? Recordare et ante oculos pone verba Domini quibus ait: [Luc. 6:26] "Ve vobis cum
benedixerint vobis homines omnes," et iterum: [Luc. 6:22-23] "Gaudete et exultate cum eiecerint nomen vestrum
tanquam malum apud homines." Expulsus es et patria et domo? Recordare quod [Hebr. 13:14] "non habemus hic
patriam manentem, sed futuram inquirimus." Quid te putas ergo patriam perdidisse, qui in tota terra peregrinus es? Si
egritudinem incurristi gravissimam, utere illo Apostolico sermone quo ait: [2 Cor. 4:16] "Nam si is qui foris est homo
noster corrumpitur, sed qui intus est innovatur de die in diem." In carcere conclusus es, et mors crudelis imminet et
intentatur? Adduc ante oculos Iohannem in carcere, cervicibus cesum, et tanti prophete caput saltatrici puelle in
mercedem libidinis datum."
fol. 16ra: Hec igitur singula, cum inferuntur iniuste, tu non consideres eorum que inferuntur iniuriam, sed pro hiis que
retribuetur gloriam. Tali igitur ligamento, amore scilicet assimilacionis cum sanctis patribus, perficiendo per eorum
imitacionem quod precipit scriptura, vigoratur in nobis non solum paciencia sed et virtus quecumque altera.

