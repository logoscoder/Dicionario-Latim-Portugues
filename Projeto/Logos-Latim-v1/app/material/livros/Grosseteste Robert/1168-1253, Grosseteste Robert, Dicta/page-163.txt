93

DICTUM 93 AN CHRISTUS NON FUERIT IN ANTIQUIS PATRIBUS

Manuscript Source: Oxford, Bodleian Library MS Bodley 798 (SC 2656), fols. 73ra - 73va.
INC: In semine est virtus inclinitiva ad formam et speciem, que, cum adest oportunitas exterior causalis et temporalis,
prorumpit in speciem.
EXPL: Sed unde hoc sciemus, scilicet, que illarum purior, an hoc scilicet magis congruit miraculo et divine operacioni,
ut homo ille singulari miraculo natus de parte non seminali singulariter fiat?
An Christus non fuerit in antiquis patribus secundum racionem seminalem cum fuerit de illis materialiter
fol. 73ra: In semine est virtus inclinitiva ad formam et speciem, que, cum adest oportunitas exterior causalis et
temporalis, prorumpit in speciem. In seminante autem est virtus decisivam seminis a se. Racio autem seminalis vocatur
coniunctim virtus dicta tam seminis quam seminantis, et forte alterutra harum divisim quandoque vocatur racio
seminalis.
fol. 73ra: Cum autem dicitur quod id quod nascitur de semine est in seminante secundum racionem seminalem,
intelligitur quod sit in seminante sicut in habente in se virtutem decisivam a se seminis immediati eius quod nascitur de
semine, vel eciam seminis mediati unde nascetur seminativum seminis immediati. Et sic esse in alio secundum
racionem seminalem est esse in illo ut in efficiente generativo, et per consequens esse in illo materialiter. Quod enim
est in alio secundum racionem seminalem est in eo materialiter, sed non convertitur, ut quod est in alio materialiter sit
necessario in eo secundum racionem seminalem.
fols. 73ra - 73rb: Si autem dicitur quod nascitur ex semine esse in semine secundum racionem seminalem, intelligitur
secundum virtutem occultam in semine, que, cum ad est oportunitas causalis et temporalis, prorumpit in speciem. Hec
ergo appellacio, racio seminalis, in sua intencione generali non signat concupiscenciam. Verumtamen per
contractionem ad specialem materiam, utpote cum loquimur de racione seminali hominis seminantis, cum non seminet
nisi cum concupiscencia, includit in sui intencione concupiscenciam. Et est tunc racio seminalis vis decisiva seminis
concupiscencialiter, et in racione seminali seminis decisi concupiscencialiter comitetur [conitetur MS] eciam feditas
relicta in semine ex concupiscenciali seminacione.
fol. 73rb: Patet itaque quod Christus non fuit in Adam et Abraham secundum racionem seminalem, quia non futurus ex
eo per concupiscencialem decisionem a se seminis immediati unde nasceretur Christus, neque eciam seminis unde
nasceretur tandem inmediatum seminativum concupisciencialiter seminis inmediati corporis Christi. Licet enim
Abraham concupiscencialiter seminaverit unde mediate nasceretur Christus, non tamen descendit de Abraham, qui
seminaret in concupiscencia, semen unde immediate Christus. Id enim unde immediate Christus nec eciam seminatum
fuit, set de carne virginis opere Spiritus Sancti separatum. Igitur fuit Christus in Abraham non secundum racionem
seminalem, sed materialiter sive substancialiter, licet beata virgo in Abraham fuerit secundum racionem seminalem.
fol. 73rb: Sed numquid materia corporis Christi, que opere Spiritus Sancti de carne purissima beate virginis fuerit
separata, et in corpus Christi eodem opere edificata, potuit aliquando fuisse semen humanum corporis? Non enim
videtur quod quicquid est in corpore humano in semen descindi possit, sed aliquid est in illo quod potest in semen
descindi et aliquid quod penitus est indescindibile in semen. Quod si ita est, tunc in corpore beate virginis fuit aliquid
quod naturaliter fuit descindibile in semen si virum cognovisset, et aliquid quod non fuisset seminabile. Utrum igitur
corpus Christi assumptum fuit, aut ex eo quod in illa fuit seminabile si virum cognovisset, aut ex eo quod in illa fuit
inseminabile, si autem assumptum fuit corpus ex eo quod in corpore virginis erat inseminabile, tunc eciam idem in
corpore Ade vel Abrahe fuit in se et per se inseminabile. Licet enim descindebatur ab Abraham in semine Ysaac, et ab
eo in semine Iacob, et ita usque ad semen Marie, fuit tamen in quolibet illorum seminum ut pars materialis partis
corporis Marie, partis inquam inseminabilis. Quod si ita est, nullo modo fuit in potestate hominis generativa homo
Christus, eciam si homo non peccasset et sine peccato et concupiscencia homo gigni potuisset, tamen de illa parte
inseminabili opere propagacionis nullus homo propagari potuisset. Si igitur hec ita fuit, patenter non fuit Christus in
antiquis patribus secundum racionem seminalem.
fols. 73rb - 73va: Sed quis secundum certitudinem cognoscet qualiter predicta vere se habeant? Nisi forte hoc nobis
certitudinem faciat, quod credimus certe quod Christi caro de purissima carne beate virginis assumpta est, purioremque
credamus illam partem non seminalem quam seminalem partem. Sed unde hoc sciemus, scilicet, que illarum purior, an
hoc scilicet magis congruit miraculo et divine operacioni, ut homo ille singulari miraculo natus de parte non seminali
singulariter fiat?

