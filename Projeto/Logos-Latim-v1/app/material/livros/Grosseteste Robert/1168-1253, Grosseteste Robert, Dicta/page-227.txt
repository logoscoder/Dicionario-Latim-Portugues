127

DICTUM 127 DE SUPERBIA

Manuscript Source: Oxford, Bodleian Library MS Bodley 798 (SC 2656), fols. 104ra - 104vb.
INC: Superbia est amor excellencie proprie, cum scilicet aliquis vel superiorem vel excellenciorem locum alicuius
celsitudinis desiderat quam sibi congruat, et in hoc desiderio effert se supra id quod de congruencia deberet esse.
EXPL: Sed prescidi debet hec radix consideracione proprie infirmitatis, et quod bona que habet non a se habet sed a
gracia, comparacione sui ad meliores, terrore exempli angeli qui per superbiam cecidit, amore exempli Filii Dei, "qui
semetipsum formam servi accipiens exinanivit."
fols. 104ra - 104rb: Superbia est amor excellencie proprie, cum scilicet aliquis vel superiorem vel excellenciorem
locum alicuius celsitudinis desiderat quam sibi congruat, et in hoc desiderio effert se supra id quod de congruencia
deberet esse. Et quia desiderium malum obcecat mentis oculum, sepe contingit ut eciam putet se esse ubi esse desiderat
qui celsiorem locum quam sibi competit affectat, cum tamen tanto deprimatur sub se quanto inordinate nititur supra se,
velud multi sapientes secularium litterarum desiderantes omnibus in sciencia preponi, estimant se adeptos esse locum
quem desiderant, cum tamen sint multis aliis in sciencia inferiores. Et ipsa cecitate sui mali desiderii magnam partem
luminis sciencie sibi ipsis abstulerunt, quam possent participare communiter cum aliis si non affectarent preferri pre
aliis.
fol. 104rb: In hanc diffinicionem superbie cadit eciam amor quo quis affectat locum sibi congruentem, sed solis
propriis viribus vult et nititur ad illum ascendere, vel in iam habito persistere. Quia enim ex sua virtute ad sibi
congruum se vult extollere, cum efficiens causa et extollens necessario sit alcior exaltato, in eo quod se per se solum
vult extollere, se extollentem supra se exaltatum ordinat, et ita se extollentem alcius quam conveniat ponit.
fol. 104rb: Similiter, qui in celsitudine sibi congrua per se vult persistere, cause efficienti et conservanti, que eadem est,
se quantum est in se parificat, et ita se supra se extollit. Cum autem homo supra hominem vult extolli, cum supra
hominem proximo sit Deus, per consequens vult Deo parificari, et est imitator eius qui dixit, [Is. 14:14] "Ascendam in
celum et ero similis altissimo."
fol. 104rb: Ad amandum vero se et suam excellenciam summe, non convertitur voluntas nisi que aversa est a summo et
incommutabili bono. Principium igitur superbie est aversio amoris a summo et incommutabili bono. Consummacio
vero superbie est amoris conversio ad sui excellenciam summe amandum. [Ecclus. 10:14] "Inicium itaque superbie
hominis apostatare a Deo," sicut dicit Scriptura. Hec autem aversio a summo bono, cum sit anime a vera vita separacio,
quid est nisi mors anime? Inicium ergo superbie mors anime est.
fols. 104rb - 104va: Miro itaque modo anima inordinata voluntate nitens parificari summe vite, per ordinatam penam
cecidit in ymam mortem. Que enim deseruit fruicionem vite stabilis et incommutabilis ut se et suo corpore frueretur,
iuste per mortem deserta est a suo corpore quo voluit iniusti frui. A superbia ergo, sicut dicit Scriptura, [Tob. 4:14]
"inicium sumpsit omnis perdicio," quia tam mors anime quam carnis. Et superbus, qui propriam excellenciam amando
se subtraxit regimini Dei, per eundem amorem motus menbrorum suorum non sinit subici regimini nature, et ea que
sunt consuetudinaria non sinit moderari a consuetudine, sed ut totus videatur sibi in propria potestate, in incessu et
gestu et omnibus voluntariis motibus movet menbra non secundum quod exigit natura, sed secundum quod disponit sua
cogitacio superba. Ornat se vestibus et aliis ornamentis, non secundum quod exigit consuetudo eorum cum quibus vivit,
sed secundum quod amor sue proprie potestatis adinvenit. Et cum natura et consuetudo bona, que est altera natura,
omnia agant ordinatissime, necesse est ut superbia motus et consuetudinalia faciat inordinate.
fol. 104va: Amor ergo quo vult a nullo regi iuste precipitat illum in errorem motus et operis inordinati, et qui cunctis
vult esse spectaculum admiracionis, fit eisdem spectaculum derisionis. Affectio namque inordinata in mente extra se
exerit deformiter in corpore. Amor igitur elevacionis super alios facit superbum in incessu erigi supra hoc quod exigit
eius statura naturalis. Amor magnitudinis proprie facit eum corpore intumescere, pectore protenso incedere, verbis
ampullosis et sono tragico reboare, capud ad latus lupino more non sine corpore flectere. Amor videndi ceteros sub se
facit eum cervicem erigere et flectere, ut sic possit oculos deorsum quasi in subditos quos ymaginatur deflectere. Sed ne
aliquid in se ymum videatur, ut oculi predicto capitis situ demissi, excelsi videantur, ipsis despectionis amore demissis,
eorum supercilia frontem versus extollendo corrugat.
fols. 104va - 104vb: Cum autem superbo videatur celsitudinem maximam sibi competere, et omnem alium se
inferiorem esse debere, si quis alius per humilitatis affectum celsitudinem sibi congruam appetat que non sit inferior
celsitudine quam actu habet superbus, vel non tantum inferior quantum sibi videtur alium sub eo esse debere, videtur
superbo alium appetere plus quam sibi congruat, et ita videtur ei eum qui vere humilis est superbire. Multum ergo erit
pusillanimus qui superbo humilis videbitur, et quia quod per superhabundanciam dicitur uni soli potest convenire, cum
superba sit amor precellencie proprie, precellenciam quam amat in seipso superbus et eciam paritatem, quia tollit
precellenciam, necessario odit in altero. Odit ergo in altero quod in se amat, non tamen ipsam superbiam odit in altero.
Superbia enim non est precellencia, sed amor precellencie, nec odit superbus in alio amorem precellentie, sed ipsam
precellenciam. Vellet enim superbus alium amare precellenciam, sed ad ipsum amatum non pertingere, ut in ipso amore

