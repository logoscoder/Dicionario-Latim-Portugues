16

DICTUM 16 DE HOC VERBO IOHANNIS, "HERI HORA SEPTIMA RELIQUIT EUM FEBRIS."

Manuscript Source: Oxford, Bodleian Library MS Bodley 798 (SC 2656), fols. 13ra - 13vb.
INC: Hora septima est cum gracia septiformis spiritus illustrat hominem et peccata dimittit.
EXPL: Advenienti Christo, in sacramento altaris, occurrit predictus Regulus desiderio et devocione, oransque illi pro
filio infirmo sepe exauditur.
fols. 13ra - 13rb: Hora septima est cum gracia septiformis spiritus illustrat hominem et peccata dimittit. Dies integer est
quasi integri hominis, hoc est interioris et exterioris, totum gaudium. [cf. 1 Cor. 15:46] Et quia prius est quod animale
est deinde spirituale, prior diei medietas est gaudium hominis exterioris, et sequens medietas gaudium hominis
interioris. Cum itaque gaudeat homo exterior in mundialibus que sex dierum opere complentur, sexque partitum in hiis
gaudium sene sunt hore antemeridiane.
fol. 13rb: Cum autem incipit postponere mundialia et in hiis Deum anteponere, secundum vocem Apostoli, [cf. Phil.
3:1, 4:4] gaudens in Domino, iam incipit esse in hora septima. Gaudium itaque in Trinitate Deo, gaudium in Patre,
gaudium in Filio, gaudium in Spiritu Sancto, gaudium de bono angeli, gaudium de bono hominis sunt quasi sex hore
post meridiane. Sive itaque hoc modo sive aliquo modo possunt duodecim hore distingui non incongrue, ut credo.
Totus dies sit gaudium tocius hominis, exterioris et interioris, cuius pars antemeridiana gaudium est tocius hominis
exterioris, et pars postmeridiana gaudium est hominis interioris, cuius partis inicium velud hora septima.
fol. 13rb: Sancti Spiritus peccata remittentis est gracia, gaudiique spiritualis inicium in accipiente remissionem. In hac
hora incipit debilitari vigor in operibus mundialibus et corpus relaxari in veram quietem cuius spes iam incipit. In hac
hora incipiunt umbre ad orientem flecti quia hec transitoria que sunt vana et velud umbra incipiunt intelligi ad nichilum
unde orta sunt reverti. Sole autem declinante, magis ac magis declinante umbre crescunt, quia mundana prosperitate
decidente et vilescente transitoriorum vanitas maior esse agnoscitur. Sole occidente umbre rerum in umbram terre
incurrunt, quia abeunte penitus mundano gaudio hec transitoria nichil penitus reputantur.
fols. 13rb - 13va: Febris autem calor est innaturalis a corde procedens suoque ledens effectu. Hoc est amor
immoderatus mundialium qui a voluntate velud a corde procedens in menbra se diffundit dum spiritus motivos et
sensibiles movet, et per hos menbra ad assequendum immoderate cupita. Leditque sui operis effectu, aut se per
flagicium, aut et alium per facinus. Timor autem qui comitatur amorem immoderatum transitorium, nonne est velud
frigus et tremor febrilis? Et sicut in febribus non sentitur frigus nisi occasione caloris innaturalis, sic nec sentitur timor
mundanus nisi occasione inordinati mundani amoris. In timore autem, licet sit animi constrictio et quasi anime in se
contractio, ex eo quod anima naturaliter velud lux vult dilatari, nisunt ipsi anime velud inclinaciones opposite quibus in
diversa nitentibus velud tremore concutitur.
fol. 13va: Item, cum inordinatum amorem temporalium comitentur hee quattuor affectiones, scilicet gaudium, dolor,
spes, timor. Gaudium, que dilatat animam, et dolor econtra constringat; spes, que protendat animam, et timor econtra
retrahat. Quid hec in diversa intenta? Nonne velud febrili tremore miseram animam horrende concutiunt?
fol. 13va: Item, ymaginare corigiam mobili fugienti, in uno capite inviscatam et in alio adfixum aliquod connodatam,
mobilique remocius fugiente soluto visco corigie in se contractionem et recursum. Sic anima, viscata amore
temporalium, transitoriis fugientibus, eorum fugam spe sequens miserabiliter dilaniatur, et in eorum amissione dolore
in se recurrit et contrahitur. Et sicut est videre quasi unicam extensionem eius magnam et unum eius recursum in uno
habito, et eius amissione sic in eiusdem habiti partibus abeuntibus et sibi succedentibus quasi frequentissimas
extensiones eius et recursus quibus misera velud tremore horribili quatitur. Cum autem amore inordinatus velud calor
innaturalis se erexerit in tactu, qui tactus operatur terrestri quasi febris est ex terrei humoris corrupcione. Dum vero in
gustu, quasi febris est ex aquei humorum vicio. Dum vero in olfactu et auditu, quasi febris est ex corrupto humore
aereo. Dum autem in visu velud febris est ex corrupto humore igneo.
fols. 13va - 13vb: [cf. Ioan. 4:46-54] "Regulus" autem est prelatus humilis, vel superior facies racionis. "Filius" est
subditus prelato, vel vires anime inferiores. "Infirmatur febri Capharnaum," id est in agro et latitudine huius mundi, ubi
divites habent consolacionem suam quibus dicitur: [Luc. 6:24] "Ve vobis divitibus, quia habetis hic
consolacionem."Capharnaum enim interpretatur ager vel villa consolacionis. Advenienti Christo, in sacramento altaris,
occurrit predictus Regulus desiderio et devocione, oransque illi pro filio infirmo sepe exauditur.

