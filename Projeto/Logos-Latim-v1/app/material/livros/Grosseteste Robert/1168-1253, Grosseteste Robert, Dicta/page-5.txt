aque frigide! Ipse te vestiet in anima claritate vultus sui et in corpore resurrectione lumine sicut solari, et tu eum non
vestis operimento veteris panniculi! Ipse te suscipiet hospicio celi latissimi, et tu eum non suscipis sub umbra parvi
tigurri. Ut te egrotum visitaverit in hanc vallem lacrimarum de summis celorum descendit, et hic tuas infirmitates
suscepit, et in corpore suo portavit ut te ab infirmitate omni curaret, et tu, ut in membris suis illum visites et saltem
verbis consolatoriis ad domum vicinam non ibis! Ipse pro te liberando ab inferni carcere ad inferna descendit, ut et tu
illum incarceratum in membris suis visites carcerem prope te positum super terram, non infernalibus tenebris horridum
sed solis et diei illustratum lumine, non adibis!
fols. 3ra - 3rb: Revolve, O homo, in recordacione tua has misericordias Domini, et earum recordacio accendat te ad
miserendum illius in membris suis qui tam ineffabiliter misertus est tui. Igitur tuis bonis exterioribus enim releva a
miseria qui seipsum impendit ut te relevaret a miseria. Sed ne opera tua exteriora fructu vite eterne careant, vide ut
procedant de effectu misericordie interiori que, ut dictum est, amor est relevandi miserum a sua miseria.
fol. 3rb: Sed non est misericordia vera nisi sit ordinata. Tunc ordinata est tua misericordia cum eum quem magis debes
amare magis vis a maiori sui miseria relevare. Licet autem quilibet quemlibet deberet amare sicut seipsum, tamen de
ordine caritatis seipsum precipue debet quilibet amare, deinde patrem aut matrem, et consequenter ceteros prout
consanguinitate vel affinitate vel beneficiis vel oratione sibi coniuncti sunt.
fol. 3rb: Qui ergo ordinatam habet misericordiam, primo et precipue sui ipsius miseretur et precipue amat relevare
seipsum a sua maxima miseria, hoc est a miseria anime, a distorcione, scilicet, voluntatis et a tenebris ignorancie. Nulli
ergo miseretur homo vere qui anime sue primo non miseretur. Sicut dicit Ecclesiasticus: [Eccus. 14:5] "Qui sibi
nequam est, cui bonus erit?"
fol. 3rb: Similiter qui ordinatam habet misericordiam in quolibet alio a se magis vellet relevare maiorem eius miseriam,
et illa est anime miseria supradicta. Qui ergo vult plus relevare miserias corporales alicuius quam anime miserias si eas
posset relevare, veram et ordinatam misericordiam convincitur non habere. Opera autem exteriora misericordie, ut
pascere esurientem et cetera, [cf. Mt. 25:35] tunc sunt vere elemosine cum ab interiori misericordia vera et ordinata
procedunt. Cum enim ab ea non procedunt, non dicuntur elemosine nisi sicut cadaver hominis mortui dicitur homo.
fol. 3rb: Proprie autem elemosine non sunt nisi ab effectu vere misericordie vivificentur. Unde ille homo elemosinam
non facit qui anime sue primo non miseretur. Et si ergo vero nomine elemosine elemosinam facit prius anime sue
miseretur, et ita ipsi omnia mundi sunt, sicut dicit scriptura: "Date elemosinam et ecce omnia munda sunt vobis."

