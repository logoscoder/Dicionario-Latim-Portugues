5

DICTUM 5 DE TEMERARIO IUDICIO ALIORUM ET DISCRETO IUDICIO SUI

Manuscript Source: Oxford, Bodleian Library MS Bodley 798 (SC 2656), fols. 6rb - 7vb.
INC: Iudicia de hiis que possunt et bene et male fieri secundum diversas intenciones facientis, interpretans ea in
peiorem partem, de progenie est illius regis magni, "qui est rex super omnes filios superbie."
EXPL: Sicque fiet ut cum nosmetipsos diiudicaverimus, tandem adepta venia a superiori iudicis misericordia, ab eius
iusticia ad penam non iudicabimur.
fol. 6rb: Iudicia de hiis que possunt et bene et male fieri secundum diversas intenciones facientis, interpretans ea in
peiorem partem, de progenie est illius regis magni, "qui est rex super omnes filios superbie." Hanc temerariam
iudicacionem offert iste rex cotidie cuilibet nostrum ducendum in uxorem. Et sicut mos est tradentibus mulieres nuptui
earum deformitates si que sunt quantum possunt velare et palliare, sic iste rex hanc temerariam iudicacionem quam
nobis tradere vult in uxorem, quia multas habet deformitates, quantum potest palleat, et eius turpitudines occultat, ne a
nobis propter suas turpitudines recusetur. Sed si a nobis, cum nobis offertur hec turpis meretrix, propter fucatam
palliacionem eius non potest perspicue eius turpitudo discerni ut propter eam repellatur a nobis, perspiciamus interim
de qua turpi et vili progenie propagata sit hec que nobis offertur, ut, sicut plerumque consuevit fieri hec meretrix, et si
non tunc propter se tamen propter vilitatem et turpitudinem originis sue, merito recusetur et repellatur.
fols. 6rb - 6va: Habet namque sororem pessimam dampnatam cuius dentes nigri et acutissimi velut canini extra os in
longum valde protenduntur. Hec autem quicquid videt in menbris hominum pulcrum et decens, et velud rabida
avidissime mordendo diminuit, dehonestat, et corrodit. Mater autem huius meretricis squalet tabe livida tota, medullitus
putrida, numquam gaudet nisi de tristibus, de letis semper tristatur et murmurat. Avia autem eius tanta turgescit
inflacione quod oculos eius ad nasum cooperuit et occultavit tumor faciei, nec patet os eius nisi cum spiritus ingens in
amplosa verba prorumpit. Nec relinquit hec turba turpis suam progeniem, sed comitatur eam comites inseparabilis. Nec
quamdiu iudicacionem temerariam uxorem habes hanc turbam pessimam de domo tua eicere non poteris. Si itaque hanc
temerariam iudicacionem propter se nondum vis repellere, saltem repelle eam ne tam turpi comitatu domus tua
dehonestatur.
fol. 6va: Ut autem pateat tibi evidenter de qua progenie est hec oriunda, scias sororem eius esse caninam et corrosivam
detractionem. Matrem eius invidiam tabescentem et putridam, de qua scribitur, [Prov. 14:30] "Putredo ossium invidia,"
que vix tenet lacrimas cum nil lacrimabile videt. Avia vero eius est turgida et inflata superbia, que mentis aspectum vel
discrecionem, velud oculum et nasum cooperiendo obnubilat.
fol. 6va: Superbia namque est amor excellencie proprie, cumque superbus non possit alios precellere quantum velit per
proprium crementum supra alios, vellet saltem alios excellere per ipsorum humiliacionem et decrementum. Unde ex
amore excellencie proprie, qui est superbia, nascitur libido depressionis aliene, que est invidia. Cum autem vult alios
deprimere et plerumque non possit hoc rei effectu facere, vult saltem eo quo potest modo illud efficere, scilicet quos
non potest rei effectu deprimere deprimit saltem sermone.
fols. 6va - 6vb: Cum itaque manifesta bona sermone diminuit detractio est. Cum autem invertit in peius que secundum
occultam intencionem vane possunt fieri, temeraria iudicacio est, et hec temeraria iudicacio, si non conviventibus oculis
perspiciatur, apparebit non minus male dentata sorore sua. Habet enim et ipsa dentes nigros recurvos in longum valde
prominentes quibus hominum interiora viscere extrahit et dilaniat. Repellatur itaque hec turpissima vetula [? vellua
MS] ne eam in uxorem ducamus propter sui ipsius et propter generis sui turpitudinem vilitatem et crudelitatem.
fol. 6vb: Sed cum sentit rex ille qui eam nobis in uxorem tradere voluit ipsam esse repulsam, nosque velle in uxorem
ducere aliam virginem de familia regis humilium et de genere illius regine que caritas nuncupatur oriundam, statim rex
ille, rex superborum, qui idem ipse prestigiator astutissimus, seipsum arte sua prestigiatoria transformat in unum de
familia regis humilium, [cf. 2 Cor. 11:14] scilicet in angelum lucis, ipsamque meretricem quam vult nobis tradere
transformat in speciem unius virginis de regina caritate oriunde, scilicet in speciem pie conquestionis aliene miserie,
que a multis suscipitur sic transformata que repellebatur oblata in specie propria, ut qui volunt talia dicere. Iste per
ypocrisim ieiunat, vel orat, vel pro vana gloria elemosinas dat, dicantque plurimi taliter "Heu! Quam magnus dolor de
isto qui vicio ypocrisis aut vane glorie coinquinatur."
fol. 6vb: Sed si vis hanc fucatam conquestionem a conquestione caritativa discernere, considera diligenter si in secreto
cordis fratris miseriam plus et libencius deploras quam eam deplorandam per conquestionem aliis denuncies. Verus
enim et caritativus dolor est qui testimonium foris non querit.
fols. 6vb - 7ra: Hanc itaque meretricem, cum in figuram alienam transformatur, caucius et diligencius oportet nos
cavere, que si non sit manifesta nos decipit periculosius. [cf. 1 Cor. 11:31] Non itaque temerario iudicio alienam vitam
diiudicemus, sed ut monet Apostolus, nosmetipsos diiudicemus et non diiudicabimur iudicio condempnacionis ad
penam. Ut autem nosmetipsos recte diudicemus, iste est ad iudicium et in iudicio progressus rectus. Oportet ut in
civitate mentis nostre conveniat totus populus omnium virium anime, eligantque sibi et constituant invicem iudicem in
illo populo sapientissimum, potentissimum, in quo magis sit veritas et qui plus detestetur avariciam. Maxime autem

