fol. 20rb: Si vero odis vicium, concedo ut occidas mundum illud. Nec melius occidi potest quam bono repenso pro
malo. Item, qui odit et ex odio alterum ledere nititur, est quasi qui lancea cor suum prius transfigit ut alium vel saltem
parum attingat in tunica, quem facto non in aliquo continget. Lancea enim ire mentem suam transfigit ut alterum in
tunica possessionis vel corporis ledat, in mente enim nullus ledi potest nisi a semetipso. Furtum vero et ditari de alieno,
quam sit miserabile patet si comparentur quod adquiritur corporale et quod ammittitur [admittitur MS] spirituale.
Utpote replet archam numinis et evacuat fide et pietate archam cordis; induit se tunica panni fulgenti et exuit se tunica
iustice et indumento salutis; lucratur numinum et perdit Deum, ac per hoc et quem lucratus est, mundum.
fol. 20rb: Item, considera quam stultus es, qui de alieno vis ditari. Ymaginare aliquem qui teneat aliquid in manu tam
forti, quod nulla vis possit quod ab ea tenetur extorquerere. Et ymaginare alium qui illud idem apprehendat manu tam
debili, quod vis facilis possit quod apprehensum est extorquere, illam tamen manum debilem sic stricte circa
apprehensum se complacitare ut cum extorqueretur a ipsa apprehensum necesse sit eam per extorsionem excoriari,
dilaniari, et cruentari. Iam igitur ymaginaris duos quasi idem duorum manibus comprehensum tenentes, et in diversa
trahentes. Sed qui debili manu tenet, quid tenet nisi proprie manus excoriacionem et cruentam dilaniacionem? Due
manus fortis et debilis sunt ius et possessio. Unde qui tenet manu debili possessiones absque manu forti iuris non tenet
nisi suam cruentacionem cum traxerit ad se fortis manus iuris. Quia vero hora non permittit nunc prolixius loqui de
adulterio et sanguinis ad sanguinem attactu, pretereundum est ad presens.

