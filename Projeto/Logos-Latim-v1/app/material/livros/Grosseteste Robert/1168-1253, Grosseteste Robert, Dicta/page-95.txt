54

DICTUM 54 QUOMODO LINGUA EST CALAMUS

Manuscript Source: Oxford, Bodleian Library MS Bodley 798 (SC 2656), fols. 42vb - 43vb.
INC: Hic calamus cavatur per humilitatem.
EXPL: Eedem aperte sunt eadem instrumenta in motu formante vocem signativam, quas valvas aperit ostiarius cum
imperat virtuti motive ut moveat ad vocis signantis formacionem; claudit vero cum imperat quietem a tali mocione.
fol. 42vb: Hic calamus cavatur per humilitatem. Unde Thobie 40: [Tob. 4:14] "Superbiam in tuo sensu et tuo verbo
numquam dominari permittas." Hic calamus circumcidi debet, ita ut aperte dextera tollatur ociositas, scurilitas, et
temeritas. A parte sinistra tollatur falsitas, immundicia, detractionis acerbitas. Findi debet discretione, incurtari a
tediosa prolixitate, subtiliari ipsius breviloquii luciditate. Rigidus sit, nec plicet se bilingui dupplicitate, nec nimis sit
mollis palpante adulacione.
fols. 42vb - 43ra: Acies vero sic calamum curcumcidens et ad scribendum habilitans timor est penarum vicia lingue
sequentium. Ociositatem itaque abscindit, Matthei 12o, cum dicit: [Matt. 12:36] "Omne verbum otiosum quod loquti
fuerint homines reddent racionem de eo in die iudicii." Scurilitatem et temeritatem et sermonis inmundiciam voluit
Paulus abscindere cum dicit ad Ephesios 5o: [Eph. 5:3-4] "Fornicacio" etc. "et omnis inmundicia aut avaricia non
nominetur in vobis, sicut decet sanctos, aut turpitudo, aut stultiloquium, aut scurilitas, que ad rem non pertinet."
Temeritatem etiam abscindit Ecclesiastico 9o [quo MS]: [Ecclus. 9:25] "temerarius in verbo suo odibilis erit."
Falsitatem abscindit liber Sapiencie primo, cum dicit: [Sap. 1:11] "Os quod mentitur occidit animam." Et Psalmus: [Ps.
5:7] "Perdes omnes qui loquuntur mendacium." Detractionem tollit Paulus, cum dicit: [Rom. 1:30] "Detractores Deo
odibiles," et Iacobi 4o: [Iac. 4:11] "Nolite detrahere alterutrum fratres, quoniam qui detrahit fratri detrahit legi."
fol. 43ra: Discrecione findit hunc calamum Salomon, cum ait in Proverbiae 13: [Prov. 13:3] "Qui inconsideratus est ad
loquendum senciet mala," quasi diceret loquelam precedet consideracio et discrecio. Et iterum idem: [Prov. 10:31] "Os
iustorum parturit sapienciam," quia premeditando cum discrecione parit.
fol. 43ra: Multiloquii prolixitatem incurtat Salomon in Parabolis 10: [Prov. 10:19] "In multiloquio non deerit
peccatum." Et Dominus ipse in Matthei sexto: [Matt. 6:7] "Orantes nolite multum loqui."
fol. 43ra: Luciditatem sermonis voluit Paulus cum dixit, ad Ephesios ultimo: [Eph. 6:19] "Ut detur mihi sermo in
apercione [operacione MS] oris mei," et ad Colossenses 4o: [Col. 4:3] "Orantes ut Dominus aperiat nobis ostium
sermonis," et 2 ad Thessalonicenses 3: [2 Thess. 3:1] "Orate pro nobis ut sermo currat et clarificetur." Aperto enim ore
loquitur qui verba habet manifesta et dilucida; clauso ore qui verba loquitur obscura. Sic Dominus aperiens os suum
doctrine lucidate docebat.
fol. 43ra: Rigorem autem ne plicet se bilingui duplicitate incutit Salomon in Parabolis 8, cum dicit: [Prov. 8:13] "Et os
bilingue detestor." [detector MS] Molliciem palpitantis adulacionis tollit Ezechiel cum dicit: [Ezech. 13:18] "Ve qui
consuunt pulvillos sub omni cubito manus, et faciunt cervicalia sub capite universe etatis."
fols. 43ra - 43rb: Calamus autem iste nil obscurum strepat susurrando aut murmurando, sicut monet Sapiencie primo:
[Sap. 1:11] "Custodite vos a murmuracione, que nichil prodest, et a detractione parcite linque, quoniam sermo obscurus
in vacuum non ibit." Non nimis precipitanter discurrat precipitata velocitate, unde Iacobus: [Iac. 1:19] "Sit omnis homo
velox ad audiendum," etc. Non inhereant huic calamo pili mundanarum [mundanorum MS] superfluitatum que lituram
[literam MS] faciant. Hos pilos abstraxit Ioannes in epistola sua canonica prima, 2o: [1 Ioan. 2:15] "Nolite diligere
mundum," et Iacobi 4: [Iac. 4:4] "Amicicia huius mundi inimica [inimicicia MS] est Deo." Manus autem hoc calamo
scribens verbum Patris est, quod idem est et manus Patris, in qua manu sumus et nos et sermones nostri. Unde in
Proverbiae 10: [Prov. 16:1] "Hominis est animum preparare, et Dei gubernare linquam," quia [Iac. 3:8] "linguam nullus
hominum domare potest," ut ait Iacobi 3o, sed [Augustinus, Confessiones, 11, 2] solus Deus, ut ait Augustinus, in cuius
manu est.
fol. 43rb: Intingi debet hic calamus in puro et summe veritatis perspicuo fonte, ubi humectetur non attramenti nigredine
sed aureo splendore sapiencie. Unde inscribat non literas nigras in pelle mortua, sed literas aureas in mente viva. Usui
alterius calami aptatur pellis mortua, usu huius calami mens mortua fit viva.
fol. 43rb: Alter calamus pellem cui inscribit a carne non separat. Hic autem calamus et mentem cui inscribit a carne
[non] separat, et separatam ut dictum est vivificat.
fol. 43rb: Solet eciam altero calamo manus scribens pellem cui inscribit sordidare. Hoc autem calamo manus scribens,
que ubique attingit propter mundiciam suam, solet cui inscribit mundificare. Debet autem id cui inscribit iste calamus
abradi novacula timoris penarum iehennalium, et postea planari attricione lapidis cavernosi, [cf. Act. 4:11] id est
frequenti recordacione Christi vulnerati, quia Christus lapis est per vulneracionem cavernatus. Erit id cui inscribitur
molle recepcione et sensibilitate, sed firmum et stabile inscripti retentibilitate. Unde tam tabulis carneis quam tabulis
lapideis comparatur: carneis propter sensum et recepcionem, lapideis propter firmam retencionem. Unde in Exodo 31:
[Ex. 31:18] "Dedit Dominus Moysi lapideas tabulas scriptas utrasque digito Dei." Ad Corintheos vero ait Apostolus: [2

