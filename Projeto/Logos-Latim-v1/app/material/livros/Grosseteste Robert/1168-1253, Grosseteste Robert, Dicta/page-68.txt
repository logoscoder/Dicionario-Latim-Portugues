41

DICTUM 41 QUOMODO PRELATI COMPARANTUR OCULO

Manuscript Source: Oxford, Bodleian Library MS Bodley 798 (SC 2656), fols. 29vb - 31rb.
INC: Prelati et doctores ecclesie in corpore Christi comparantur oculis, ut in Psalmo "Conturbatus est in ira oculus
meus," et in Canticis: "Oculi tui columbarum."
EXPL: Istud retorquendum est ad visionem affectionis, quia quanto propinquiori et maiori affectu videtur quis, tanto
apparet maius, et quanto minori affectu tanto apparet minus.
Quomodo prelati comparantur oculo, cum adieccione comparacionis quorundam proprietatum visus ad intelligenciam
fols. 29vb - 30ra: Prelati et doctores ecclesie in corpore Christi comparantur oculis, ut in Psalmo "Conturbatus est in ira
oculus meus," et in Canticis: "Oculi tui columbarum." Primo, quia viam morum ceteris ostendunt menbris, suntque
sicut dux itineris. Unde Petrus: [1 Petr. 5:2-3] "Pascite gregem Domini qui in vobis est, providentes non coacte sed
spontanee secundum Deum, neque turpis lucri gracia sed voluntarie, neque ut dominantes in clero, sed forma facti gregi
ex animo." Sic oculus providet ceteris menbris spontanee, nec sui comodi, sed comodi illorum gracia, nec sicut
dominans, sed sicut ministrans. De hoc eodem spirituali oculi officio idem Petrus ait: [1 Petr. 3:15] "Parati ad
satisfactionem omni poscenti racionem de ea que in vobis est spe et fide."
fol. 30ra: Ut autem ceteris prevideant, oportet ut clare videant. Ad claritatem autem huius visionis requisitum est oculi
perspicuitas. Est autem perspicuitas puritas et defecacio a terrenis sordibus. Hec autem defecacio est non amare terrena.
Quantoque minus amantur, tanto plus oculus depuratur. Itaque primum quod debet esse in oculis sponsi spiritualibus est
terrenorum contemptus, sicut fuit in Moyse, qui dixit: [Num. 16:15] "Tu scis quidem quod nec asellum unquam
acceperim ab eis, nec afflixerim quemquam eorum." Et in Exodo igitur precipiuntur eligi in gubernatores populi, [Exod.
18:21] "in quibus sit veritas, et qui oderint avariciam." Item Numeris 18 dicitur ad Aaron, qui gerit tipum sacerdotum:
[Num. 18:20] "In terra eorum nichil possideatis, nec habebitis partem inter eos; ego pars et hereditas tua in medio
filiorum Israel." Et paulo post: [Num. 18:23-24] "Nihil aliud possidebunt, decimarum oblacione contenti, quas in usus
eorum" voluit separari. Et quid stulcius quam adherere parti, totum admittendo? Tibi seipsum dat in possessionem
Dominus omnium, et tu partem preeligis, et omnia cum Domino amittis. Sic debent oculi spirituales depurari a terrenis
fecibus: Quia amor terrenorum impuritas est, et oculi obcecacio. Quia [Ex. 23:8] "munera excecant prudentes et
subvertunt verba iustorum." Et Ecclesiastico ait: [Ecclus. 20:31] "Exennia et dona excecant oculos iudicum,"
Ecclesiastici 20. Perspicuitas eciam est privacio colorum omnium, ut omnes colores possit oculus suscipere et de
omnibus diiudicare. [cf. 1 Cor. 2:15] Sic ecclesie prelatis nullus color, nullus splendor mundane prosperitatis debet
incorporari, ut spiritualis existens, de omnibus possit iudicare, et a nemine iudicari. Transeant per ipsum colores et
splendores mundane glorie, sed ipsi non inhereant. Tunc de omnibus poterit sine errore iudicare. Si autem amore ipsi
inhereant, de ceteris non poterit discernere, sicut oculus, si esset coloratus, de ceteris coloribus non posset iudicare, sed
secundum sui infectionem iudicaret ceteros, sicut accidit ictericiis, quod omnia eis videntur citrina.
fols. 30ra - 30rb: Solum autem hoc instrumentum senciendi agit luce pura, et in eo solo relucent ymagines sicut in
speculo. Luce autem pura agere est sine nubilo fantasmatum intelligere, et veritatis lucem sine figurarum umbris posse
contemplari, quod tanto magis possunt quanto suprascripte perspicuitati vicinantur.
fol. 30rb: Depuracio enim oculi spiritualis per terrenorum contemptum ad hunc actum prestat efficaciam. Unde
Augustinus, in libro Soliloquiorum: [Augustinus, Soliloquiorum libri, 1, 14 (PL 32, 882)] "Cum fueris talis, ut nil
terrenorum te delectet, michi crede, eodem momento eodemque puncto temporis videbis quod cupias." Hac puritate
lucis scienciam legis debet contemplari prelatus ecclesie, [Mal. 2:7] "ut labia eius custodiant scienciam, et legem ex ore
requirant, quia angelus Domini exercituum est."
fol. 30rb: Ipsi enim sunt filii Levi purgati ut eloquium eorum sit argentum emundatum, de quibus Zacharie 3o: [Mal.
3:3] "Sedebit conflans et emundans argentum, et purgabit filios Levi." Agere eciam debent hii oculi spirituales luce
pura, ut splendor videlicet operum eorum sit purus, ut sint lux mundi, clara, nulla pravitatis obscurati nebula, ne alios
obscurent quos illustrare deberent, de quibus non illustrantibus sed obscurantibus in Threnis Ieremie, capitulo secundo:
[Lam. 2:14] "Prophete tui viderunt tibi falsa et stulta, nec aperiebant tibi iniquitatem tuam, ut te ad penitenciam
provocarent."
fol. 30rb: Sint itaque oculi isti perspicui, illucidi, pura luce agentes. Si enim tales fuerint ymagines intuencium velud
speculum purum clare representabunt. In preclara namque prelatorum conversacione et doctrina, quasi in speculo
ecclesie, unusquisque subditorum videre poterit qualis esse debeat, quantumque sibi deest ad perfectionem, et in eorum
profectu suum contueri defectum.
fol. 30rb: [cf. 1 Reg. 2:22] Prelati enim sunt specula mulierum excubancium in atrio tabernaculi, de quibus speculis
factum est lavacrum, ut qui in eis per confessionem se lavant, in eisdem quasi in speculis quales esse debeant et quales
sint videant.
fols. 30rb - 30va: Si autem prelatorum conversacio sit inferior conversacione subditorum, specula quidem sunt, sed
fallacia, de quibus resultant ymagines fallaces, non rebus similes, sed maiorem pulcritudinem quam res habeant

