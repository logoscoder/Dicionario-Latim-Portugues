104

DICTUM 104 DE LAUDE DEI

Manuscript Source: Oxford, Bodleian Library MS Bodley 798 (SC 2656), fols. 86va - 87rb.
INC: Laudare aliquem est bona opera.
EXPL: Ipse autem scit infinita, sicut expresse dicit Augustinus in libro De civitate Dei.[cf.? Augustinus, De civitate
Dei, 12, 19]
fol. 86va: Laudare aliquem est bona opera. Bone et recte voluntatis eius enarrare, referendo ea ad bonam et rectam
voluntatem, a qua egressa sunt illa opera congaudendo et effectum dilectionis rependendo illi voluntati quod de illa
opera talia sunt egressa. Unde qui narrat opera alicuius voluntaria non inquantum eius sunt ipsum cuius sunt, non
laudat. Ut si quis describat artificium aliquodam non referens illud ad artificem, artificium magnificat, sed non
artificem laudat. Unde qui mundum et elementa mundi descripserunt et ea ad Deum artificem non retulerunt, ipsum
conditorem non laudaverunt, licet ea unde laudabilis est conditor magnifice dixerunt.
fol. 86va: Nullus autem laudabilis est nisi ex operibus bone et recte voluntatis. Ex eo enim quod quis invitus vel inscius
facit non laudatur, nec ex passione, sed ex passionis tolerancia aliquis laudatur. Ipsum quoque recte et bene velle opus
est bone voluntatis. Unde primo est aliquis laudabilis. Item, qui narrat alicuius bone et recte voluntatis opera, ipsa ad
eam referendo, nisi eidem voluntati congaudeat, affectumque dilectionis rependat, non dicitur vere laudare. Unde qui
Dei enarrat opera, eaque ad ipsum refert ut ad auctorem, eidem tamen ob hoc non congaudet nec dilectionis affectum
rependit, non laudat, sicut philosophi qui per visibilia Dei invisibilia cognoverunt, et per facta, factorem intellexerunt,
non tamen sicut Deum glorificaverunt, [cf. Rom. 1:18-23] quia dilectionis affectum aut graciarum actionem non
rependerunt, ipsum nequaquam laudaverunt.
fols. 86va - 86vb: Ex hoc patet quod nullus malus Deum laudat, quia aut non ennarrat eius opera, aut si enarrat, ad
illum auctorem illa non refert, aut si ad auctorem illa refert, non inde dilectionis affectum et graciarum actionem illi
rependit. Unde Augustinus, [Augustinus, Enarrationes in Psalmos, 49, 30 (ed. CCSL 38)] "Si bona dicis et male vivis
nondum laudas." Et Psalmista, [Ps. 113: 17] "Non mortui laudabunt te, Domine." Mortui autem sunt qui in crimine
vivu<n>t. Et iterum, [Ps. 49:23] "Sacrificium laudis honorificabit me," et [Ecclus. 15:9] "Non est speciosa laus in ore
peccatoris." Ex predictis eciam sequitur quod qui vere laudat aliquem vult omnes auditores suos rapere ex sua laude in
dilectionem eius quem laudat, alioquin laudans laudatum non diligeret. Quem enim diligimus ab omnibus diligi
volumus.
fol. 86vb: Is eciam est finis laudis, ut ipse laudans in laudati dilectione laudando amplius inflammetur, et audientes in
eiusdem rapiat et inflammet dilectionem. Hoc fine laudatur Deus. Unde, [Ps. 17:4] "Laudans invocabo," in me scilicet,
et alios amplius vocabo. Et quid est eum amplius in te vocare nisi amplius eum diligere?
fol. 86vb: Item, creatura racionalis ex libero arbitrio solo nil bene facit, et ita nil laudabile facit. Sed ex sola voluntate
liberi arbitrii racionalis creatura ordinata per graciam egreditur in creatura racionali bene agere. Et magis est illud bene
agere gracie quam liberi arbitrii. Igitur cum vere laudatur quis solum ex operibus bone et recte voluntatis, non laudatur
creatura in se sed in Domino. Unde in Psalmo, [Ps. 33:3] "In domino laudabitur anima mea." Igitur cum laudamus
creaturam eius, non debemus eius opera ad solam eius voluntatem, sed magis ad graciam, referre. Nec laudando
debemus nos et alios in laudati amorem in se inflammare, sed in laudati amorem in Domino. Et hoc totum est, [Ps.
33:3] "In Domino laudabitur anima mea," hoc est ut opera mea non mea sed magis Domini dicuntur, magis ad graciam
quam ad meam liberam voluntatem referantur, sicut sua retulit Apostolus dicens, [1 Cor. 15:10] "Non autem ego, sed
gracia Dei mecum," laudando non in mei sed in Dei dilectionem laudentes et audientes attendantur.
fols. 86vb - 87ra: Qui ergo vult laudari in se usurpat sibi quod Dei est. Et qui laudat alium in se attribuit illi quod Dei
est, et ita in Deum peccat, tribuens creature honorem creatoris, agitque contra hoc verbum Domini, [Is. 42:8] "Et
gloriam meam alteri non dabo." Et in illum quem in se laudat, peccat, quia quem laudat in se eius opera ex ipso solo
dicit, sed si ex ipso solo sunt, nulla sunt, [Ioan. 15:5] "quia sine me," inquit, "nichil potestis facere." Quapropter laudare
aliquem in se est dicere eius opera nulla esse, et hoc non est ipsum laudare sed vituperare maxime. Patet eciam quod
quantum quis amat laudem sui in se tantum, amat sui ipsius vituperium.
fol. 87ra: Item, cum hominem in Domino laudas, idem opus dicis esse hominis et Dei, et ita opus hominis dicis opus
Dei, et opus quod est supra posse solius hominis. Et quomodo possis magis honorare hominem quam dicere quod eius
opus quodammodo divinum opus est et supra hominem? In Domino itaque non in se laudetur anima mea.
fol. 87ra: Item, cum nec mentitus, nec falsum dicens, nec ambigens de hiis que dicit, ut patet ex supradicta racione
laudis, vere laudet, nec possit aliquis in huius vite obscuritate alterius opera manifesta vere dinoscere an sint ex bona et
recta voluntate, non potest in hac vita alium quis vere laudare. Unde, [cf. Ecclus. 11:30] "Non laudes hominem in vita
sua." Verumptamen, sicut speramus opera proximorum que videmus bone et non errantis esse voluntatis, sic non
asserendo quod nescimus, sed sub affectu pie spei loquendo, proximos laudare possumus et debemus.
fols. 87ra - 87rb: [Dan. 3:51-90; Ps. 148, 149] Item, cum omnes creature sint opera bone et non errantis voluntatis Dei,
in omni creatura laudabilis est Deus, et a nobis laudandus, sicut monet Ymnus trium puerorum, et Psalmus

