146

DICTUM 146 DE IEIUNIO

Manuscript Source: Oxford, Bodleian Library MS Bodley 798 (SC 2656), fols. 118rb - 118rb.
INC: Plerique homines huius temporis dicunt se ieiunare, et tamen eisdem diebus quibus se dicunt ieiunare comedunt
ad saturitatem, et multocies plusquam ad saturitatem, quia, quantum expetit voluptas voluptati satisfaciunt, appetitum
nature et necessitatis excedunt, "corda sua gravant in crapula et ebrietate," et seipsos corrumpunt, vellem mihi
responderent.
EXPL: Habent et irrisores memorialia sua que reducunt eorum memoriam ad hostilem irrisionem non ad distinctionis
intencionem.
fol. 118rb: Plerique homines huius temporis dicunt se ieiunare, et tamen eisdem diebus quibus se dicunt ieiunare
comedunt ad saturitatem, et multocies plusquam ad saturitatem, quia, quantum expetit voluptas voluptati satisfaciunt,
appetitum nature et necessitatis excedunt, "corda sua gravant in crapula et ebrietate," et seipsos corrumpunt, vellem
mihi responderent. Qualiter simul ieiunant et saturi sunt? Nonne hec sunt opposita, ieiunare et saturum esse? An forte
ante prandium ieiunant, et post prandium non ieiunant. Aut dicunt se ieiunare totam quadragesimam et tota sextas
ferias. Propterea, si ideo ieiunant quia usque ad horam diei terciam vel sextam non comedunt, hac racione forte
gulosissimus cotidie ieiunat. Adhuc numquid crapulati hesterna die esuriunt hodie ante prandium, ymmo pocius adhuc
gravantur hesterna crapula et cibum sumere fastidiunt.
fol. 118rb: Quomodo itaque ieiunat cum et ante prandium, et in prandio, et post prandium satur est? Ieiunat quadraginta
dies, et nulla hora in hiis esurit, sed in omni hora in illis satur aut plus quam satur est. Legitur de Christo, [Matt. 4:2]
"Cum ieiunasset quadraginta diebus et quadraginta noctibus, postea esurit."
fol. 118rb: Ad hoc ieiunium est opus penitencie. [cf. Isidorus, Etymologiae, 6, 19, 71] Sed omne opus penitencie punit,
et penam facit; dicitur autem penitencia quasi punitencia a puniendo. Si ergo non punit, opus penitencie non est, et ita
nec ieiunium est. Ergo si est verum ieiunium, punit et affligit edendi libidinem per esuriem et abstinenciam a
voluptuosis que expetit illa edendi libido. Unde Daniel dicit, [Dan. 10:2-3] "In diebus illis, ego Daniel lugebam trium
ebdomadarum diebus, panem desiderabilem non comedi, carnes et vinum non introierunt in os meum."
fol. 118rb: Hoc est igitur verum ieiunium, a desiderabilibus abstinere, et nec de vilibus ad saturitatem sumere. Ad hoc
ieiunium sexte ferie est quoddam memoriale Christianis passionis Christi. Sed quomodo congruit tam amare passioni
memoriale suave et deliciosum? tam despecte morti memoriale fatuosum? [fastuosum MS] tantis doloribus memoriale
gaudiosum. Non est huiusmodi memoriale diligentis sed subsannantis. Habent et irrisores memorialia sua que reducunt
eorum memoriam ad hostilem irrisionem non ad distinctionis intencionem.

