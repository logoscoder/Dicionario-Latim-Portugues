recipit, et intelligit, [cf. Ioan. 1:2] "Verbum in principio apud Patrem." Quod sic receptum, predicat infirmis, [cf. Ioan.
1:14] "Verbum carnem factum"; [cf. 1 Cor. 2:2] "nichil se scire iudicans inter eos nisi Dominum Ihesum Christum, et
hunc crucifixum."
fol. 52rb: Merito igitur tam ecclesia quam beata Virgo pulcra ut luna, quarum utraque concipiens ipsum, [cf. Phil. 2:6]
"qui in forma Dei est equalis Patri," parit eundem [cf. Phil. 2:7] "exinanitum in forma servi," velut luna suscipiens
radium in virtute solari dedit eundem mundo exinanitum infirmitate lunari. Luna autem plus omnibus stellis est terre
proxima, inferiorique incedit via. Sic beata Virgo per affectum miseracionis plus ceteris sanctis peccatoribus
approximat, et profundius ceteris fundamentum locavit humilitatis.
fol. 52rb: Et considerandum quod luna, dum plena est, non tantum reciperet quantum recipit luminis a sole si esset
incessu sublimior et situ terre remotior, sed tunc quo est incessu inferior, eo soli propinquior et luminiosior, sic quanto
quis per humilitatem demissior, tanto soli iusticie propinquior et luce eius gracie luminosior.
fol. 52rb: Hec eciam prerogative miseracionis et humilitatis, que respectu ceterorum membrorum ecclesie convenit
beate Virgini per lunam signate, convenit eciam toti ecclesie respectu singulorum membrorum per eandem lunam
signate. Quod enim miseracionis et humilitatis singulis convenit membris, toti per quamdam excellenciam non
incongrue attribuitur.
fols. 52rb - 52va: Item attendendum quod luna quandoque illuminatur tota in parte que patet aspectibus hominum,
quandoque illuminatur tota in parte opposita, scilicet que latet aspectus hominum. Verumptamen cum illuminatur in
parte que latet aspectus humanos, plus ibidem habet luminis quam habeat cum illuminatur in parte que patet, quia in illa
parte que latet, que eciam superior est et a terra remocior, forte maculam non habet, vel si habet, tamen illa pars
inferiori parte non sit impurior, vel non habet tantam maculam, vel saltem non maiorem, set sive in illa parte maculam
habeat sive non, illa pars superior latens cum illuminatur, multo est soli propinquior quam sit pars inferior patens cum
illa illuminatur. Unde propter propinquitatem maiorem ad solem illuminantem, pars illa latens suscipit lumen intensius.
Et cum sol sit maior luna, semperque secundum veritatem plus mediate lune illustret, quanto sibi proximior est luna,
tanto supra medietatem plus illuminat suo lumine. Unde omnino verum est quod pars latens lune cum illustratur plus
habet luminis parte patente.
fol. 52va: Et quid est hoc nisi quod superior facies racionis, que superiora solium contemplatur, que non intendit
actionibus disponendum nec se manifestat aspectibus hominum per actiones, magis est irradiata lumine quam inferior
pars racionis actionibus disponendis attributa, que se in actionibus propalat quodammodo humanis obtutibus. Et hoc
idem est contemplativos, sursum intentos, qui sunt in occulto, esse clariores activis inferioribus intentis, qui sunt in
manifesto. Clarior enim quamvis lateat est in illis lux contemplacionis quam sit in istis quamvis pateat lux operis. Hoc
idem est quod maior est gloria testimonii consciencie latentis quam testimonii hominum patentis. Hoc idem est quod
nostrum velle benefaciendi quod nemo videt interius, multo debet esse magis quam posset esse bonum opus nostrum
quod homo videt exterius, lux scilicet voluntatis occulta multo maior luce operis aperta.
fol. 52va: Interior claritas precellens exteriori excellenter congruebat beate Virgini, que omnia verba illa mirifici
luminis conservabat, in corde suo conferens.
fol. 52vb: Cum ceteri planete in motibus suis quandoque retrocedant, sol et luna semper procedunt, quia [Luc. 2:52]
"Christus proficiebat semper sapiencia, etate, et gracia apud Deum et homines," [1 Petr. 2:22] "qui peccatum non fecit,
nec inventus est dolus in ore eius." Beata quoque Virgo post conceptum Christi nec veniali peccato aliquando
retrocessit, cum ceteri quantumcumque sancti tamen, aliquando fervorem caritatis remittendo, tum venialiter peccando
retrocedant; sed sicut planete retrogradi eciam cum retrocedant habent quosdam motus processionis, sic sancti quo ad
augmentum substancie caritatis semper proficiunt.
fol. 52vb: Item, quantum luna crescit in lumine in parte inferiori que terram aspicit, tantum decrescit in lumine in parte
superiori que respicit celum, et vice versa, quia quantum crescit sensus carnalis et amor mundi, minuitur sensus
spiritualis et amor Dei, et quantum minuitur sensus carnalis et amor mundi, crescit sensus spiritualis et amor Dei.
fol. 52vb: Lumine namque ab inferiori parte lune in terram reflexo, plerumque signatur sensus carnalis et amor
mundialium, sicut lumine a superiori parte in celum reflexo amor et sensus celestium. Tenebratur itaque luna in parte
una secundum quantitatem illuminacionis in parte alia, quia quantum clauditur oculus concupiesciencie, aperitur et
lucet oculus intelligencie, et quantum tenebratur oculus intelligencie, aperitur oculus concupiscencie, secundum illud:
[Ioan. 9:39] "Qui non vident videant, et qui vident ceci fiant." Sicut tenebre eius ita et lumen eius.
fol. 52vb: Est autem luna larga roris, et beata Virgo pariendo Christum stillavit nobis rorem. De quo dicitur in Osee:
[Os. 14:6] "Ero quasi ros, et Israel germinabit quas lilium." Similiter ecclesia per predicatores eundem rorem largitur.
Unde dicitur: [Is. 45:8] "Rorate celi desuper."
fols. 52vb - 53ra: Luna eciam fovet semen, et fructo auget. Et quid apercius quam quod beata Virgo Verbum Patris
eternum de se temporaliter natum fovit, quod Verbum predicatum semen est, idem quoque et fructus, quem fructum
beata Virgo auxit dum carnem in qua crevit Dei Verbum vestivit. Luna quoque augmentata crescunt et augmentantur
humida et alba; et candore virginitatis beate Virginis mundo manifestata crevit et augmentata est in carne fragili et
fluida candor castitatis et lilium virginitatis.
fol. 53ra: Luna aquas maris movet et facit fluere que propria natura refluunt. Et ecclesia amaritudinem movet
penitencie, que fluit in amaras lacrimas, que tamen in quolibet cito a fluxu desistunt, quia [cf. Walther?, a common
proverb, ] "lacrima nichil cicius arescit."

