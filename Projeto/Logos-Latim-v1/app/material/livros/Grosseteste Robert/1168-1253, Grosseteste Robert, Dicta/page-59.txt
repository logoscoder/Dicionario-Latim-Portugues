Paulus dicit ad sibi subditos: [2 Cor. 12:15] "Et ego ipse impendar pro animabus vestris." Et ex eadem affectione
caritatis alibi dicit: [Rom. 9:3] "Optabam anathema esse a Christo pro fratribus meis." Et Moyses, ex eodem affectu
caritatis pro populo qui Domino peccaverat orabat, dicens: [Exo. 32:31-32] "Aut dimitte illis hanc noxam, aut dele me
de libro quem scripsisti." [cf. Ioan. 10:12] Debet eciam pastor ecclesie omne quod possidetur transitorie, omne quod
possit invitus amittere, morsibus lupi dilaniandum permittere pocius quam sinat lupum rapere et oves dispergere.
fol. 26ra: Si itaque talis debet esse caritas in prelatis ut seipsos impendant pro subditis, quid dicendum est de eis qui
nondum sua largiuntur egenis? Immo eciam quid dicendum est de hiis qui subditos spoliant fraudulentis et violentis
rapinis? De quibus dicit Dominus per os Ysaie: [Is. 3:12] "Populum meum exactores sui spoliant." Et paulo post
alloquitur talis dicens: [Is. 3:14-15] "Vos depasti estis vineam meam, rapina pauperis in domo vestra. Quare atteritis
populum meum et facies pauperum confunditis?" Tales eciam alloquitur Dominus per Micheam, dicens: [Mic. 3:1-3]
"Audite, principes Iacob et duces domus Israel. Numquid non vestrum est scire iudicium? Qui odio habetis bonum et
diligitis malum, qui violenter tollitis pelles eorum desuper eos et carnes eorum desuper ossibus eorum? Qui comederunt
carnem populi mei, et pellem eorum desuper excoriaverunt, et ossa eorum confregerunt, et consciderunt quasi in lebete
et quasi carnem in medio olle." Sed talium statim subiungit iustam dampnacionem dicens: [Mic. 3:4] "Tunc clamabunt
ad Dominum, et non exaudiet eos, et abscondet faciam suam ab eis in tempore illo, sicut nequiter egerunt in
adinvencionibus suis."
fols. 26ra - 26rb: Et si consideremus mores talium prelatorum qui fraude et vi spoliant pauperes, inveniemus dictam
dampnacionem illis convenientissimam. Solent enim talis spoliatores ad se clamantes spoliatos non exaudire, et ab
eisdem supplicantibus faciem avertere, et ne ad eos accederent solent, in cavernis suis se abscondere. Et quid
conveniencius quam qui non exaudit miserum non exaudiri, et ab occultante faciem a misero faciem Dei occultari?
Absint a vobis pastoribus talia, qui gregis Domini non estis spoliatores, sed albo vellere vestitores, qui ex caritatis
radice quod infirmum est consolidatis, quod egrotum <sanatis,> et quod fractum alligatis, quod abiectum reducitis,
quod periit queritis, non cum potencia et austeritate imperatis, [cf. Ezech. 34:4] sed perfecta caritate pro grege vestro
vosmetipsos impenditis. Hec est caritas qua exemplum estis fidelium.
fol. 26rb: De veritate autem fidei non estis ad presens instruendi, nec ut firma sit in vobis fides, ut credo, commonendi.
[cf. 1 Tim. 4:12: "... in fide, in castitate"] Ideoque ad ultimum verbum transeundem, ut castitatis lilio induamini. Nil
enim conveniencius quam vos castitatis mundicia vestiri, qui castissime Virginis filium virginem cotidie manibus
contractatis, ore contingitis, et pura mente capitis. Nil enim incongruencius quam vos volutabro luxurie fetentissimo
volutari, quam ut turpissimam dominam innumerabiles nequissime sequntur pedisseque. Quarum prima est apostasia,
quia [Ecclus. 19:2] "vinum et mulieres apostatare faciunt sapientes." Secunda ydolatria, sicut legitur de Salomone, quod
[3 Reg. 11:3] "mulieres averterunt cor eius." [cf. 3 Reg. 11:4-8] Cumque esset iam senex, depravatum est per mulieres
cor eius, ut sequeretur deos alienos et colebat Astrathen, deam Sydoniorum, et Chaos, deum Amonitiarum, et Moloch,
ydolum Mabitarum. Comitantur eciam luxuriam ut pedisseque homicidium et dolus, sicut patet in David, [2 Reg. 11:127] qui propter explendam luxuriam occidit fidelem militem Uriam, et [Matt. 14:13-21] Herodes Iohannem Baptistam,
et [2 Reg. 13:1-38] occisus est Amon, filius David, propter luxuriam a fratre suo Absolone. Comitantur eciam
frequenter gressus huius turpissime domine furtum, rapina, temeritas, fraus, et demencia, sicut legitur in Apocrifis
Esdre: [3 Esdr. 4:23] "Quia accepit homo gladium, et vadit in viam [vani MS] facere furta et homicidia, et mare
navigare et flumina, et leonem vidit, et in tenebris ingreditur cum furtum fecerit, et fraudes et rapinas amabili sue
affert." Et paulo post: [3 Esdr. 4:26] "Et multi dementes facti sunt propter uxores suas."
fols. 26rb - 26va: Sequntur eciam ut pedisseque luxuriam subiectio potestati diaboli, sicut legitur in Tobia [Tob. 3:7-10]
de septem viris Sare qui non affectu coniugali sed libidinoso, volentes ad eam ingredi a diabolo occisi sunt, effeminacio
quoque confu[fu]sio et predacio, turpiloquium, garulitas, et vagitas, et commessaciones, et ebrietates, et morbi multi, ut
ex diversis locis scripture potest expresse colligi. [cf. Apoc. 14:4] Et numquid in eodem domicilio concorditer
hospitantur agnus, filius Virginis, cum choro virginum que sequntur eum quocumque ierit, et predicta corruptissima,
quam tam horrida sequitur familia?
fol. 26va: Ut ergo digne recipiatis in cordis vestri hospicium Virginis filium, cum choro virginum ipsum quocumque
ierit sequencium, contra luxuriam eiusque nequissimam familiam claudite portas vestrorum sensuum. Sintque ianitores
eam arcentes timor iehenne et recordacio professionis proprie. Suscipiantque devotissime splendidissimam castitatem,
eamque precipue virginalem, quam sequitur familia reverentissima, videlicet incoinquinacio, que nescit thorum in
delicto, fructus in refectione animarum sanctarum, nomen sempiternum quod non perit, quia sicut caritas, [cf. 1 Cor.
13:8] sic continentia numquam excidit, assimilacio matri sponsi sui in exilio vite patri similitudo in carne corruptibili
similitudo vite angelice et vite paradisi. Hanc preeunt et introducunt vestis asperitas et victus parcitas. Hanc undique
vallat et custodit humilitas. Istam itaque filio acceptissimam sponsam, qui filium Virginis cotidie contractatis, in
penetrale cordis vestri admittite, ut plene sitis "exemplum fidelium in verbo, et conversacione, et caritate, et fide, et
castitate."

