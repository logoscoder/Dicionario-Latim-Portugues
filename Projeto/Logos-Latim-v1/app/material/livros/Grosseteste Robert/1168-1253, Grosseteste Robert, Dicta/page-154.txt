nesciunt, et cum hos panes non habeant, obligati tamen ad pastum ex hiis panibus populi subiecti, discere ea que
nesciunt necgligunt. Ymmo et multi eorum sapienciam atque doctrinam descpiciunt, scienciamque repellunt. Insuper, si
quid forte sciencie habent, implicando se secularibus negociis et vacando voluptatitbus, illud modicum sciencie
obliviscuntur, et sic si quid cibi habent, illud modicum stulte abiciunt.
fol. 68ra: Item, quidam sunt sani a morbo, videlicet vicii mortalis, sunt tamen adhuc infirmi, id est debiles, velud
corporaliter pueri, inbecilles, et qui nuper convaluerunt ab aliqua egritudine, sicut nuper dimissi a febre, retinent adhuc
debilitatem ex precedenti morbo, lassi quoque labore, laborando debilitatem contraxerunt. Sic quidam spiritualiter
adhuc sunt debiles, velud pueri quibus adhuc opus est lacte, non cibi solido, et horum respectu est pastor sicut nutrix.
Unde Apostolus ait: [1 Thess. 2:7] "Factus sum in medio vestri tanquam nutrix fovens filios suos." Quidam tamen sunt
quasi nuper ab egritudine convalescentes, utpote qui nuper vicia reliquerunt, sed adhuc tenentur vicii relicti
consuetudine. Et horum respectu sunt prelati velud medici dantes confortativa. Alii vero sunt quos ex multo exercicio et
labore magno in operibus bonis iam incipit tedere, et quasi ex tedio disposicionem habent quamdam ad accidiam, sed
nondum tamen in eam inciderunt. Hii sunt velud ex multo labore lassi et debilitati, et horum respectu sunt prelati velud
hospites, sic lassos hospicio recip[ic]ientes, ut refocillati et revigorati reparentur ad laborem.
fols. 68ra - 68rb: Et nonne miserabilis esset sub quo, functo nutricis officio, puer non proficeret? Et sub quo, functo
medici officio, debilis adhuc ex dimissa egritudine confortacionem non acciperet? Et sub quo hospite hospes lassus
vigorem non resumeret? Tales et tam miseri sunt prelati, qui tribus dictis modis infirmos et debiles spe celestium
premiorum ad robur non solidant, cum tamen ad hec facienda in suscepcione pastoralis officii se obligaverunt. Multi
eciam non habentes unde hec compleant, quia non potest spem celestium bonorum incutere, qui celestia bona non novit
explicare. Quantum igitur ignorantes sunt prelati ad explicanda subditis celestia, tantum indigentes sunt illis rebus
quibus deberent debilibus prestare solidamenta.
fol. 68rb: Egritudo autem anime maxime vicium est mortale. [cf. Petrus Lombardus, 3 Sent., 36, 2, 5 (xxxx)] Et cum
verum sit, secundum Sententias, quod sicut qui habet unam virtutem habet omnes, sic qui habet unum vicium
radicaliter, etsi forte non actu, habet omnia vicia. Talis est egrotans mortali vicio, qualis esset corporaliter egrotans, qui
in suo corpore simul haberet omnes corporales egritudines in causa et in morbi radice.
fol. 68rb: Ymaginare itaque aliquem talem corporalem egrum, vel multos tales, et pone alium artis medicine imperitum.
Nonne insanus esset ille artis medicine imperitus, qui tales egrotos plurimos susciperet curandos, et eciam se obligaret
ad eos, quantum in medico perito esset, sanandos? Talis est prelatus, qui imperitus spiritualis artis medicine, officium
suscipit pastorale. Ars autem spiritualis medicine est cognicio viciorum quasi egritudinum, et virtutum quasi sanitatum,
et causarum viciorum quasi causarum morbi, et penitenciarum singulis viciis sanandis propriarum quasi medicinarum
singulis morbis congruencium. Et quantum istarum rerum ignarus est, tantum est ignarus artis medicine.
fols. 68rb - 68va: Confracti vero sunt, qui venientes in profundum viciorum contempnunt, et considerantes morbi sui
magnitudinem desperant, dicentes cum Caym: [Gen. 4:13] "Maior est iniquitas mea quam ut veniam merear." Qui enim
desperat per sui ipsius a se ipso condempnacionem, intrinsecus totus confringitur. Ad talem fracturam colligandam et
sanandam oportet ostendere misericordiam Dei esse infinitam, magnitudinem omnis peccati incomparabiliter
superantem, et sic nullum peccatum erit quod non sit penitenti remissibile. Sed ne considerans infinitam misericordiam,
vitans hinc foveam desperacionis, incidat illinc in nimiam confidenciam, monstrandum est ex opposito similiter
iusticiam Dei esse infinitam, que nullum vel minimum peccatum relinquit impunitum, que inpenitentes iusto iudicio
condempnat eternaliter. Facienda est itaque et monstranda temperatura quedam ex misericordia et iusticia, ut hec
extrahat a desperacionis fovea, illa retrahat a confidencia nimia, talique fascia liganda est desperacionis fractura.
fol. 68va: Multi autem, considerantes Dei prescienciam inmutabilem, incidunt in desperacionem. Alii ex considerata
inmutabilitate predestinacionis nimium confidunt. Unde ad tales eruendos ab utroque periculo, oportet ostendere eis
concordiam presciencie et predestinacionis, et gracie et liberi arbitrii. Pauci autem sunt prelati qui magnitudinem
misericordie et iusticie Dei sciunt explanare, et harum adinvicem concordiam monstrare. Et pauciores forte, quorum
oculi interiores non multum caligant in contuendo concordiam liberi arbitrii et presciencie et predestinacionis et gracie.
Unde et pauci inveniuntur ydonei sufficientes ad fracturam desperacionis alligandum.
fol. 68va: Abiectio, ut dictum est, potest intelligi per excommunicacionem a societate fidelium separacio. Et ad sic
abiectum per canonicam absolucionem reducendum, necessaria est inter lepram et lepram discrecio, et inter morbum
contagiosum et non contagiosum vera diudicatio. Ad perditum vero heresi vel infidelitate querendum et inveniendum,
necessaria esset sectarum hereticarum et infidelium efficisque improbacionis illarum et persuasionis fidei perspicax
cognicio, et hec iterum cognicio in paucis existit prelatis.
fols. 68va - 68vb: Si quis igitur ante oculos mentis aggreget omnia iam dicta cure pastorali neccesaria, consideretque
quanta de necessitatis sibi desint, ad quanta quoque se obligant qui curam pastoralem suscipiunt, si eam iam suscepit,
merito inhorrescit, et si nondum suscepit, suscipere merito vehementer contremescit. Pastores autem qui in iam dictis
sex partibus cure pastoralis insufficientes sunt et deficientes, frequenter autem cum austeritate et potencia sunt subditis
imperantes. Austeritas enim est inflexibilis persecucio, sive nature sive viciorum, non ex amore iusticie et correctionis
et compassione miserie, sed vel ex libidine vindicte, vel ex alterius male affectionis radice. Inflexibilis autem
persecucio viciorum ex amore iusticie et correctionis et ex compassione msierie, quantumcumque seviat, austeritas non
est, sed caritatis dulcedo, que non gloriatur, sed dolet, quociens cogitur esse ferox.

