79

DICTUM 79 DE IGNIS PROPRIETATIBUS

Manuscript Source: Oxford, Bodleian Library MS Bodley 798 (SC 2656), fols. 56va - 57va.
INC: Ignis aliquando zelum Dei exprimit, aliquando Spiritum Sanctum, aliquando caritatem, aliquando cupiditatem,
aliquando maliciam, aliquando intellectum, aliquando tribulacionem, aliquando iram, aliquando voluptatem.
EXPL: Ignis est species elementorum, sic et caritas forma virtutum.
fols. 56va - 56vb: Ignis aliquando zelum Dei exprimit, aliquando Spiritum Sanctum, aliquando caritatem, aliquando
cupiditatem, aliquando maliciam, aliquando intellectum, aliquando tribulacionem, aliquando iram, aliquando
voluptatem. Zelum Dei notat cum dicitur: [Deut. 4:24; Hebr. 12:29] "Deus ignis consumens est." [cf. Act. 2:3] Spiritum
sanctum tamen dicitur in igneis linguis super apostolos descendisse, ubi eos luce sapiencie illustravit. Caritatem signat,
ut est illud in evangelio: [cf. Luc. 12:49] "Ignem veni mittere in terram, et quid volo nisi ut ardeat." Cupiditatem, ut in
Exodo: [Ex. 35:3] "Non succendetis ignem in omnibus habitaculis vestris per diem sabbati," hoc est ignem cupiditatis
in cordibus humanis sive in conventiculis universis vetat ascendere. Maliciam signat per incurvacionem cordis ad
inferiora, de quo igne dicitur: [Hebr. 10:27] "Ignis adversarium consumet." Sicut enim ignis amoris mentem erigit, ita
ignis malicie mentem involvit. Tribulacionem signat, ut in Psalmo: [Ps. 65:10] "Igne nos examinasti," et alibi: [cf.
Ezech. 22:31] "Consumam vos igne ire mee." Voluptatem signat et libidinis ardorem ut est illud: [cf. Os. 7:4] "Omnes
adulterantes sicut carbo ignis ardens corda eorum." Item ignis signat in sacris eloquiis bonum, ut ibi: [cf. Prov. 30:5]
"Sermo Domini clipeus igneus sperantibus in eum," malum, [cf. Lev. 10:1-2; Lev. 16:1] ut in Levitico de filiis
A<a>ron, qui optulerunt ignem alienum Domino et ibi consumpti sunt.
fol. 56vb: Ut autem sciamus quomodo ignis tam diversa signat, considerandum est que sint ignis proprietates, et que
ignium genera. [cf. Grosseteste, Dictum 72, ] Est itaque ignis simpliciter dictus levissimum corporum, ascendens
sursum, congregans omogenia, ethromogenia disgregans. [Isidorus, Etymologiae, 19, 6, 2-5] "Nichilque pene est quod
non igne efficiatur. Alibi enim vitrum, alibi argentum, alibi plumbum, alibi pigmenta, alibi medicamenta facit. Igne
lapides in era solvuntur; igne ferrum figuratur [gignitur Isidorus] ac domatur, igne aurum perficitur, igne cremato lapide
cementa et parietes ligantur. Lapides nigros ignis coquendo candificat, ligna candida urendo obfuscat, quia calidum in
humido nigrum et in sicco album facit, carbones ex pruna fulgida nigros facit, de lignis duris fragiles, de putribilibus
imputribiles reddit, stricta solvit, soluta restringit, dura mollit, mollia dura reddit. Habet medicaminis usum, nam sepe
uri prodest. Pestilencie quoque, que obscuracione solis contrahitur, auxiliari certum est. In opere quoque aliud gignit
primis ignibus, aliud secundis, aliud terciis. Habet quoque et in se aliam diversitatem ignis, nam alius usui humano,
aliis qui in iudicio apparet divino, sive qui de celo fulmen abstringit, sive qui de terra per vertices montium eructuat.
Ignis quoque dictus quod nichil gignitur ex eo. Est enim inviolabile elementum assumens cuncta que rapit."
fols. 56vb - 57ra: Est et ignis triplex: Alius vitalis et fovens, alius nocivus non tamen plene corrumpens, tertius vero
destructivus corrumpens. Est eciam ignis lucens non urens, et est lucens et urens, et est urens et non lucens, ut ignis
iehenne.
fol. 57ra: Ignis quoque iste communis semper in motu, et non rectus est, sed acutus, quasi linqua circumstancia
lambens. Ignis itaque simplicissimum corporum, per sui simplicitatem signat Deum, Spiritum, caritatem, intellectum
etiam scripture, quia quodlibet horum simplex est natura. Aut simplicitate cordis nos informat, ut simus cum Iob, [Iob
1:1] "simplices et recti." Et senciamus [Sap. 1:1] "de Domino in bonitate, et in simplicitate cordis" queramus eum,
ambulemusque confidenter, quia [Prov. 10:9] "qui ambulat simpliciter ambulat confidenter."
fol. 57ra: Quodlibet eciam horum levissimum est. Dicitur autem leve et quod vi sua suppremum tenet locum, et quod vi
sua sursum nititur. [Ps. 112:4] "Dominus autem excelsus super omnes gentes." Caritas eciam sursum tendit, unde ad
Corintheos primo, capitulo 13o: [1 Cor. 12:31] "Adhuc excelsiorem viam vobis demonstro," et ad Eph. 3o: [Eph. 3:19]
"Supereminentem sciencie caritatem."
fol. 57ra: Similiter scriptura sursum ducit, [Ezech. 1:18] "erat enim rotarum altitudo." Quodlibet istorum congregat
omogenia et segregat singenia, quia animam distractam et dispersam per hec terrena, eisque quodammodo commixtam,
adunat et recolligit in se, et a commixtione cum terrenis segregat. Nichilque est quod non efficiat ignis iste, quia
omnium(?) ei quod verum esse habet in creaturis aliquid comproportionale efficit in nobis Deus Spiritus Sanctus,
caritas, et scripture intellectus. Omnis enim creatura aliquod habet exemplar honesti quod honestum per quodlibet
dictorum in nobis efficitur. Est enim in moribus hominum mundus quidem intellectualis.
fol. 57ra: Consumit autem iste ignis non id quod est, set id quod non est, peccatum scilicet, cum econtra ignis
concupisciencie id quod est consumat, quia ab esse ad minus esse hominem inflammando trahit. De priori igne dicitur
Isa. 33o: [Is. 33:14] "Quis ex vobis habitabit cum igne devorante?" De secundo, Iohelis primo: [ioel 1:19] "Ignis
comedit speciosa deserti, et flamma succendit omnia ligna regionis."
fols. 57ra - 57rb: Lapides in era solvit cum duriciam philosophorum infidelium in sonoritatem predicacionis et
perseveranciam convertit. Es enim sonorum est et durabile. Duricia quoque mentis ferree hiis ignibus domatur et
mollitur, et signatur reformacione ymaginis sui conditoris.

