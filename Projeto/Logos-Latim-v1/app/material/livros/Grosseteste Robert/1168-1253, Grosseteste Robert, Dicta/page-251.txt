141

DICTUM 141 DE HUMILITATE

Manuscript Source: Oxford, Bodleian Library MS Bodley 798 (SC 2656), fols. 115vb - 116va.
INC: Humilitas est amor persistendi in ordine sibi congruo secundum omnes condiciones suas, sicut superbia est amor
persistendi in superiori quam sibi congruit.
EXPL: Fabro subditur, qui fabricavit auroram et solem. Silet, sistitur ad obprobria, qui verbo virtutis sue supportat
omnia.
fol. 115vb: Humilitas est amor persistendi in ordine sibi congruo secundum omnes condiciones suas, sicut superbia est
amor persistendi in superiori quam sibi congruit. Iste autem amor potest esse in homine antequam cognoscat que
congruant sibi secundum singulas et diversas condiciones. Cum autem huic amori additur cognitio ordinum
congruencium condicionum singularum, distrahitur quasi in specialiorem naturam humilitatis.
fols. 115vb - 116ra: Ut autem quod nunc dico sit evidencius, pono exemplum tale: Lux solis in sole vel in ethere sola
lux est, nichil habens in se nisi naturam lucis, et quantum est de natura sua, talis posset in seipsa existere et numquam
incorporari in hiis inferioribus naturis. Cum tamen lux solis adiungitur colori existenti in perspicuo per quod transit,
utpote colori vitri, incorporat se necessario illi colori, et trahit secum colorem illum, et fit ille color in natura luminis et
lumen in natura coloris, et est radius vel croceus, vel viridis, vel rubeus, secundum quod est color per quem transit. Nec
potest illi radius non esse radius coloratus, licet in ethere et in sole sit divisus ab omni colore.
fol. 116ra: Sic amor qui est humilitas, cum cadit super hoc universale, ordo sibi congruus est, quasi lux adhuc in se
separata [in se separata: inseparata MS] ab omni coloracione, et potest hoc amore in universali ordinem sibi congruum,
nescire tamen quid alicui suarum condicionum congruat. Cum autem iam cognoscit singula congruencia singulis suis
condicionibus, amor qui transibat in ordinem sibi congruum in universali iam necessario transit in ordinem specialem
sibi cognitum, et est quasi lux que iam recipit coloracionem, verbi gracia prius amat in universali persistere in ordine
sibi congruo, nondum tamen cognoscit quis status sibi congruat secundum condicionem humane dignitatis, neque quis
sibi congruat secundum quod ipse est peccator, neque secundum quod paciens vel iustus. Cum iam autem cognoscit
quod status debitus humane condicione est subesse soli Deo, parificari angelis et animabus sanctis, preesse omnibus
aliis creaturis, incipit amare hunc statum quem statum prius non amavit nisi in universali. Similiter, cum incipit
cognoscere quod status debitus peccatorum est status penitencie, iam incipit amare esse in penitencia, quod prius non
amavit nisi in universali. Et ita quot fiunt sibi cogniti status debiti suis condicionibus, tot fiunt in eo particulares et
speciales humilitates, sicut lux fit diverse luces per diversas coloraciones. Sic igitur multiplicatur humilitas in homine,
sicut multiplicantur ordines vel status debiti multitudini condicionum suarum cum illi status sunt cogniti.
fol. 116ra: Cum autem unicuique virtuti, que est habitus mentis, congruat ut sit in operacione et ministracione ad quam
deputatur, operacio autem non procedat ex virtute aliqua nisi adiungatur illi virtuti amor persistendi in eo quod sibi
congruit secundum cognicionem illius virtutis, patet quod cuiuslibet virtutis operacio non solum procedit ab illa virtute,
sed eciam ab humilitate sibi coniuncta. Et cum ipsa operacio competens alicuius virtutis sit ipsius virtutis custodia, ipsa
autem operacio ab humilitate servatur, patet quod humilitas est ceterarum virtutum custodia, ipsa eciam virtutum est
prima, sicut superbia est primum viciorum.
fols. 116ra - 116rb: Item, in quanto quis est maior, hoc facit eum esse minorem. Magnitudo namque est multitudo et
intencio virtutum in anima. Sed quanto plus preditus est virtutibus, tanto congruit plus ei opera virtutum exercere, et
illis virtutibus ministrare, ipsum autem ministerium ex amore predicto, qui est humilitas, exercere. Omnis namque
ministrans, in quantum ministrans, minor est eo cui ministrat. Cum igitur humilitas faciat quemlibet quanto maior est
tanto plus ministrare, facit eum per consequens quanto maior est tanto subiectum et minorem esse. Et iterum, quanto
plus sit tendens in ymum in ministrando, tanto plus extendit in altum ramos premiorum. Bene igitur dicitur, [Ecclus.
3:20] "Quanto maior es, humilia te in omnibus," id est per ministerium operacionum virtutum subde te illis quibus
ministras. Humilitas namque non solum dicitur amor predictus consistendi in ordine sibi debito, sed cum ordo in tribus
consistat, in subesse, coesse, preesse, dicitur quandoque humilitas amor essendi subditus, et ipsa subiectio et operacio
procedens ex hoc amore.
fol. 116rb: Item, cum ad humilitatem pertinet velle sistere in ordine sibi congruo, congruit autem omni cognoscibili in
quantum huiusmodi ut sit uniuscuiusque cognicione, ad vere humilem pertinet ut velit se talem cognosci ab omnibus
qualis in veritate ipse existit. Congruit eciam misero ut sit in miserentis et compacientis affectu. Sed hoc non potest
esse nisi eius miseria sit cognita. Ad miserum igitur, si vere humilis est, pertinet ut velit esse in cuiuslibet cognicione,
ut sit per consequens in eius compassione. Sed non congruit misero ut sit in superborum despectione aut derisorum
delusione, aut sit in exemplum volentibus male agere. Ideo etsi debeat vere humilis velle ut talis qualis est sit in
cuiuslibet cognicione, non tamen debet miser velle ut eius miseria sit aut in superba cognicione aut derisoria, aut
maliciosa. Similiter, bono congruit esse in cognicione ipsum auctorem bonitatis laudante et glorificante, et non esse in
cognicione laudem debitam auctori homini referente. Universaliter igitur verum est, quod vere humilis vellet esse talis

