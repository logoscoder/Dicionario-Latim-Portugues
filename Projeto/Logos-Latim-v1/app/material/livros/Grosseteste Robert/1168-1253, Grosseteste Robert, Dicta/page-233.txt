131

DICTUM 131 QUOMODO CHRISTUS IN PASSIONE FUIT SICUT PLANTACIO ROSE IN IERICHO

Manuscript Source: Oxford, Bodleian Library MS Bodley 798 (SC 2656), fols. 107ra - 107rb.
INC: Verbum et sapiencia Patris, Iesus Christus, assimilat se plantacioni rose in Iericho.
EXPL: Si vero de igne caritatis mittatur sursum ad hanc rosam calor devote oracionis, extrahetur limpidissima aqua
gracie qua infirmus oculus mentis ablutus roborabitur ad videndum lumen divinitatis eius.
fol. 107ra: Verbum et sapiencia Patris, Iesus Christus, assimilat se plantacioni rose in Iericho. Flos namque rose
quinque folliculis corticis hirsutis adinvicem se amplectentibus circumdatur et tegitur usque ad tempus expansionis sue.
Cum vero expanditur, totus flos a quinque foliis floris rubeis, predictis quinque folliculis proximis, per circuitum
ambitur et inchoatur. Item, inter hos quinque flores rubeos, primos sunt multi circuitus consilium florum rubeorum, sed
non habent numerum determinatum, quia quandoque reperiuntur plures, quandoque pauciores. In medio vero tocius
flosculi sunt quidam minuti flosculi coloris aurei.
fols. 107ra - 107rb: Rosa itaque rubea est Iesus Christus, propter ruborem passionis, qui sub velamine littere legis
Mosayce in quinque libris contente usque ad tempus expansionis eius in cruce velabitur, sed tunc auferebantur velamen
istud quintiplex, velo templi scisso, et patefactis archanis in sanctis sanctorum. In expansione sua quinque flores rubeos
manifestavit quando in quinque locis sanguine quinque vulnerum corpus suum rubricari permisit. Reliqui flores, qui
intra hos quinque continentur non secundum numerum determinatum, sunt innumerabiles martires in corpore Christi
mistico sanguine suo rubentes. Aureus flosculus in medio splendor est divinitatis eius.
fol. 107rb: [, chk. Glossa ord., ] Iericho autem interpretatur luna vel defectus. Plantabatur igitur hec rosa in Iericho
quando affigebatur cruci, et occidens per mortem quasi deficiebat. Deficiebat eciam tunc fides in omnibus preterquam
in beata Virgine, sed in ipsa, que [Cant. 6:9] "pulcra est ut luna,"plantabatur hec rosa fidei firmitate. Si vero de igne
caritatis mittatur sursum ad hanc rosam calor devote oracionis, extrahetur limpidissima aqua gracie qua infirmus oculus
mentis ablutus roborabitur ad videndum lumen divinitatis eius.

