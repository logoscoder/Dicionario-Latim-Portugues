fol. 57rb: Item, duricia mentis lapidee hiis ignibus cremata vertitur in cementum, quia in ligamentum discordium et
divisorum et in unum pacis vinculum. [cf. Rom. 1-16] Sic crematus, Paulus vertebatur in cementum colligans
discordes, Iudeos scilicet et gentiles, in unum parietem et unam edificacionem, per totam epistolam ad Romanos. Tale
cementum sunt qui concordiam fraternitatis diligunt.
fol. 57rb: Isti ignes nigros peccatis candificant virtutibus, et candentes candore prosperitatis mundane vertunt in
nigritudinem penitencialis tristicie. Faciunt nigram animam per merorem et habitum penitencialem, set tamen intus
formosam.
fol. 57rb: Humidos quoque per fluxum fluide concupiscencie similiter nigrificant in habitu penitencie. Siccos vero ab
hoc fluxu candificant virtutum nitore. Duriciam eciam quorundam vertunt hii ignes in consideracionem fragilitatis
proprie, ut qui se reputant fortes agnoscant se fragiles. Faciunt eciam de hiis que computruerunt per luxuriam, ut
iumenta in stercore suo, extracto humido concupiscencie imputribiles, qui iure ponantur in fundamentis ecclesie velud
carbones, qui propter imputribilitatem in fundamentis poni consueverunt.
fol. 57rb: Quid est quod stricta solvit, soluta stringit, nisi quod avaros solvit in largitatem, prodigos redigit in
moderamen. Que infra modum coartantur dilatat in modum que supra modum effunduntur. Contrahit in modum omnes
herbas viciorum malas collectas in latitudinem memorie velud in agro latissimo, ignes isti absumunt et omnem
humorem noxium exsudare faciunt, ut fiat ipsa anima ager fertilis, cuius odor sit [Gen. 27:27] "sicut odor agri pleni cui
benedixit Dominus."
fols. 57rb - 57va: Occurrunt eciam isti ignes pesti, que provenit ex solis obscuracione. Obscuracio solis est per
interposicionem lune, et hoc est cum mundialium mutabilitas inter Christum, solem iusticie, et animam dividit. Ex qua
divisione nascuntur pestes innumere, quibus predictos ignes manifestum est auxiliari.
fol. 57va: Gignuntque predicti ignes primis calefactionibus homines mundo bene utentes, secundis calefactionibus
homines a mundo se exuentes et mundum labilem contempnentes. Terciis vero iam exutos in sponsi amplexibus
suaviter quiescentes.
fol. 57va: Ignes hii vitales sunt, lucent, et temporate calefaciunt. Nichil quod fit absumunt, sed solum id quod non est,
scilicet peccatum; et hec absumpcio non est nisi a defectione in esse provectio. Ignis autem tribulacionis urit quidem
affligendo, sed tamen lucet et sanat. Ignis vero concupiscencie urit quidem et corrumpit, nec lucet, sed obfuscat
spiratque tenebras. Separant quoque hii ignes boni quod spirituale est a terreno, et in sui similitudinem convertunt, sicut
ignis separat elementa subtiliora a terreno incombustibili.
fol. 57va: Sunt autem quedam tota convertibilia in naturam ignis, nichil in combustione habencia cineris. Sic homo
totus, hoc quod conditus est, configurabilis est hiis ignibus spiritualibus, nec remanet cinis, nisi in quantum aglutinat
sibi per concupiscenciam hec terrena que aliene sunt nature. Ignis est species elementorum, sic et caritas forma
virtutum.

