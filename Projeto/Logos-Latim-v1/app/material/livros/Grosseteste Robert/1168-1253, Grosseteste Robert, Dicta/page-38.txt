fol. 18vb: Item veritas est cum verbum cordis, hoc est cognicio beneplaciti, consonat vero verbo oris. Hanc veritatem
nullus habet malus quia nullum verum bonum ei complacet. Unde et si dicat Deum esse, quia huic non consonat verbo
beneplaciti cordis, verax non est. Et quam miser est, quia nec veritatem esse vere dicere potest, nec unicum verbum
laudis dicere, quia secundum Augustinum, [Augustinus, , (chk. PL 34, 1934, 1938, 1899ff?)] nullus malus laudare
potest, quia quod dicit ore contradicit mente, contradicit et opere.
fol. 18vb: Igitur triplici dicta veritate plane vacua est terra. Unde sequitur quod vacua sit eciam misericordia. In veritate
namque prima superius dicta est expresse timor Dei, quem qui habet, habet amorem proximi, et quo quis caret, caret
amore proximi. In amore vero proximi nil manifestius est quam misericordia, que est amor relevacionis miserie aliene.
Hec in terra non est quia omnes querunt que sua sunt, et non que alterius, cum Apostolus econtrario: [1 Cor. 10:24]
"Non querite que sua sunt, sed que alterius." [cf. Act. 4:32] Qui autem sua querit inmisericors est, et ostendit se non
esse de corpore Christi, quia multitudinis existencium de corpore Christi est cor unum et anima una. Sed cordis et
anime unius non potest esse dispar voluntas. Igitur qui de corpore Christi est idem vult et non vult cum suo
commembro. Igitur qui non gaudet de alieno bono ut suo, et qui non dolet de alieno malo ut suo, non habet cum eo
idem cor, ac per hoc Christi membrum non est. Unde celum ascendere non potest, quia, [1 Ioan. 3:13] "nemo ascendit
in celum nisi qui de celo descendit, filius hominis qui est in celo."
fols. 18vb - 19ra: [cf. 1 Cor. 12:26] Ad misericordiam quoque nos movere debet exemplum membrorum qui se sic
habent adinvicem quod, si gloriatur unum membrum gloriantur et cetera, et si compatitur unum compaciuntur et cetera.
[cf. Grosseteste, Expose. ep. ad Gal., 6:3 (CCCM xxx, p. 163)] Propterea quicquid bonum habet unum membrum
habent et in illo cetera, quia manus per pedem ambulat, per oculum videt, per os loquitur et comedit, similiter oculus
per pedem ambulat, per manum scribit, per oris officium nutritur. Similiter est in membris ecclesie: comedentes cum
ieiunantibus ieiunant, agentes cum contemplantibus et orantibus contemplantur et orant et econtrario. Quapropter qui in
unitate corporis Christi est, in omnibus omnia possidet, et nichil bonum est quod suum non est. Unde quantum amamus
nostrum bonum, tantum amare debemus alienum quia et illud nostrum est, et tantum misericorditer debemus aliene
compati miserie.
fol. 19ra: Ad compassionem vero miserie monuit Paulus cum dixit: [Gal. 6:2] "Alter alterius onera portate et sic
adimplebitis legem Christi," id est legem caritatis. Ad hoc monent nos brutorum exempla. Cervi vero cum transnatant
flumina, sic adinvicem se iuvant ut posterioris natantis mentum ab anterioris dorso supportetur, et prior omnibus a nullo
est supportatus. [cf. Augustinus, Enarr. in Psalmos, 41, 4 (CCSL 38, xxx)] Cum lassatur, tunc relinquit pratum ducatus
sui, et fit posterior omnibus supportatus ab ultimo, qui nullum prius supportabat. Sic omnes fiunt participes oneris et
honoris. Consimile quoque faciunt quedam aves in volando quod cervi in natando.
fol. 19ra: Considera quoque in arbore quomodo suppremus ramus iuvat infimam radicem et econtrario. Radix enim
corrumperetur nimio infuso humore nisi rami de illo humore attraherent. Similiter et ramus corrumperetur nisi radix illi
nutrimentum influeret.
fol. 19ra: Cum ergo tam bruta quam insensibilia in unitate constituta sese iuvant et compaciantur adinvicem, quam
dampnabilis est homo rationalis qui, constitutus cum aliis non solum in unitate nature sed insuper in unitate fidei et
participacionis sacramentorum et nominis Christiani, non solum non compatitur, nec iuvat cum possit, sed insuper cum
potest impedit.
fols. 19ra - 19rb: In hac terra vilissima quam calcamus non est particula que in creaturarum quietacione tocius non iuvet
quamlibet aliam. Et homo condicione nature creaturarum dignissima, connaturalem sibi hominem perturbat et inquietat.
Sine dubio talis homo nec terre huius vilissime habitacione dignus est, nedum celi, nec alicuius elementi. Ne eiciat te
ergo omnis creatura a facie Domini, redeas ad unitatem, redeas ad misericordie compassionem. Non occidas crudeliter
Abel sed, si potes, vivifices misericorditer.
fol. 19rb: Sequitur: [Os. 4:1] "Non est sciencia Dei in terra." Sciencia namque Dei est cognicio cum amore invincibili,
per quam cognoscit homo quid debet Deo et quid debet proximo, et qualiter se habeat ad Deum et proximum. Hec est
ars vite regende, cuius magister et doctor est amor Dei, qui expressius est in supradicta veritate, et amor proximi
expressius in supradicta misericordia. Unde cum illi absunt, abest et huius artis magister, de quo dicit Iohannes: [cf.
Ioan. 14:26] "Unctio docebit vos de omnibus," et iterum: [cf. Ioan. 16:13] "Cum venerit ille paraclitus docebit vos
omnem veritatem." Sed cum doctor abest, necesse est ut hec ars absit et sciencia, unde absenciam veritatis et
misericordie consequitur immediate absencia divine sciencie. Hec est ut dicit Iacobus: [Iac. 3:17] "Primum pudica,"
quia non adulterata falsitate vel errore, "pacifica," nil habens in affectu discordie, "modesta," quia servans modum
absque superfluitate et diminucione, non plus sapit quam oportet sapere, "suadibilis," quia amat veritatem quia veritas
est, non quia sua est. [cf. Augustinus, Confessiones 10, 23, 34] Amatores namque veritatis quia illorum est quod semel
conceperunt pertinacissime defendunt, nec persuasione moventur, sed offenduntur et irritantur. "Bonis consenciens,"
quia bonum quod persuasione credidit ut faciat voluntate consentit. Unde sequitur ut sit "plena misericordia," amore
videlicet alienam miseriam relevandi, ac consequenter "fructibus bonis," operibus videlicet sanctis, et sic facta
spiritualis, omnia iudicans "sine simulacione" fictionis, a nemine diiudicata.
fols. 19rb - 19va: [Os. 4:2] Horum autem trium bonorum absencias, scilicet veritatis, misericordie, et sciencie Dei,
replent ea que sequuntur. In locum namque veritatis absentis subeunt maledictum et mendacium. In locum vero
misericordie absentis, homicidum, furtum, et adulterium. In loco vero sciencie Dei absentis, sanguinis ad sanguinem
attactus. Sermo namque viciosus aut mendax est aut ambiciosus. Mendax est sermo cum unum creditur et oppositum

