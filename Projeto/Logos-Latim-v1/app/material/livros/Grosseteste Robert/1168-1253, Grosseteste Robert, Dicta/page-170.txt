terrenis fecibus defecacionem, bene auro comparantur. Et propter sui per graciam supra se elevacionem montibus, ad
quos dum hic peregrinamur per apertam visionem accedere non possumus, peccatis nostris que per suggestiones
demoniorum perpetravimus penis quoque peccatorum prepedientibus. Demones autem et peccata per dracones et grifes
et hominum monstra signari notum est, ut in Ysaiae 13o: [Is. 13:21-22] "Replebuntur domus eorum draconibus, et
habitabunt ibi struciones, et pilosi saltabunt ibi, et respondebunt ibi ulule in edibus suis, et sirene in delubris voluptatis."
Item, idem, 34o: [Is. 34:13-14] "Erit cubile draconum et pascua strucionum, et occurrent demonia onocentauris,
[onocentaurus MS] et pilosus clamabit alter ad alterum," etc.
fols. 75vb - 76ra: Item, est mons quidam Olimpus dictus, qui nubium excedit altitudinem, et sub suo cacumine tonitrua,
fulgura, ventos turbines, et omnes aieris despicit intemperies in suo cacumine ab omni intemperie pacatissimus. Unde
et litteras ibidem in pulvere scriptas perpetuo servat non obliteratas, eius tamen partes inferiores omnes impetunt aieris
intemperies. [cf. Luc. 12:49] Qui itaque per hunc montem, cuius nomen totus ardens interpretatur, signantur nisi hii qui
toti inflammantur illo igne quem Dominus venit in terram mittere, illo inquam igne de quo dicitur Deuteronomii 4, et
Hebrei 8: [Deur. 4:24; Hebr. 12:29] "Deus noster ignis consumens est." In quibus viciorum consumpta rubigine per
mentis contemplacionem elevati sunt supra fantasmatum nubila, minasque et terrores hominum, et mundi adversitates
quasi tonitrua et fulgura et ceteras intemperies sub se despiciunt et derident, secundum vocem Domini: [Matt. 10:28]
"Non timentes eos qui corpus occidunt, animam autem non possunt occidere," mentis servantes serenitatem dum corpus
tribulatur, cum Apostolo: [Rom. 12:12] "Spe gaudentes, in tribulacione pacientes." Qui iterum ait: [Rom. 5:3] "Non
solum autem, sed et gloriamur in tribulacionibus." Hii tales legis Dei scienciam menti, quasi montis cacumini,
inscriptam, servant a mundi turbinibus non obliteratam.
fol. 76ra: Sunt alii montes qui per spongiositatem in sui summitate aquas suggendo attrahunt, de quibus erumpunt
fontes et fluvia. Hii sunt per humilitatem intus cavi, per concupiscenciam sapiencie eam suggentes, haustamque
docendo aliis, illam influentes prius faciendo quod prius monet Salomon, Paraboli 2o, dicens: [Prov. 2:20-25] "Inclina
cor tuum ad agnoscendum prudenciam. Si enim sapienciam invocaveris et inclinaveris cor tuum prudencie, si quesieris
eam quasi pecuniam, et quasi thesauros effoderis illam, tunc intelliges timorem Domini, et scienciam Dei invenies."
Deinde quod idem Salomon, Paraboli 5 consequenter admonet: [Prov. 5:16] "Diriventur fontes tui foris, et aquas tuas in
plateis divide."
fol. 76ra: Sunt alii montes qui sulphureum ignem fetentem et caliginosum exsufflant et evomunt, ut Ethna, Vesevus, et
Chimera. Et qui sunt hii montes nisi huius mundi potentes, in quibus plerisque ardet et fetet vicium luxurie, maxime
illud non naturale? Hic ignis fetens et calignosus, cum erumpit in verbis aut funesto opere, quid aliud est nisi flamma
sulphurea erumpens de monte. [cf. Isidorus, Etymologiae, 11, 3, 36] Potentes bene comparantur Chimere, in cuius una
parte habitant leones, in altera capre, in tercia dracones, quia hii sunt leones crudelitate, capre fetenti petulancia,
[petulencia MS] dracones astuta fraudulencia. Possunt eciam hii montes esse heretici, qui doctrinam efflant fetentem et
caliginosam.
fol. 76ra: Est eciam essencialis causa montium terremotus, quo pars terre sursum in eminenciam propellitur. Quid
autem est terremotus nisi prosperitatis terrene concussio et perturbacio. Per hanc concussionem et perturbacionem multi
de imo vite abiecte et impure ad vite sanctissime celsitudinem propulsi sunt. Nonne hic terremotus Saulum sustulit in
Paulum, qui cacumen suum sustulit in tercium celum?
fols. 76ra - 76rb: Est alia causa generacionis moncium, aquarum videlicet super terre superficiem inundacio, que partes
terre minus solidas secum trahit, congeritque in unum cumulum alicui super terram solidiorem suo tractatui non
cedentem. Quid est autem hec inundacio nisi gracie predictio, que in sacramento baptismi infirma mundi secum trahit,
et in unitatem fidei et dilectionis congerit, et per vite eminenciam sustollit fortibus mundi, et resistentibus inundacioni
huic in ymo et confusione remanentibus, secundum quod scriptum est: [1 Cor. 1:27] "Infirma mundi elegit Deus ut
forcia queque effunderet." Si autem sit alicui vis mineralis, que aquam roris et pluvie condenset in terram, sicut est vis
mineralis que convertit aquam in lapidem, generetque vis illa alibi montes temporis processu crescentes. Hiis montibus
bene signantur hii in quibus vis gracie Spiritus Sancti pluviam doctrine consolidat, et in vite contemplative firmam
celsitudinem crescere facit.
fol. 76rb: Notandum quod quanto montes sunt excelsiores, tanto sunt intemperiebus ayeris magis expositi, et a
turbinibus magis impetiti. Sic homo, quanto est vite eminentior, [eminentorum MS] [cf. Eph. 2:2] tanto magis
temptacionibus pellitur et aieris potestatibus impetitur, et sepe eciam exterioribus tribulacionibus.
fol. 76rb: [cf. Ioan. 17:11] Omnes autem montes piramidales sunt, et in conum tendunt. Hoc autem signat in bonis
montibus quod tendunt ad hoc ut sint unum in Christo, qui est vera unitas et summa simplicitas. In malis montibus
signat quod eorum finis est punctio pene iehennalis, et quod in puncto ad inferna descendent. Ipse enim conus
punctalis, in quantum unit totum in summitate simplici, gerit tipum unitatis in Deo. In quantum tamen acutus et
pungitivus, gerit tipum acuminis penalitatis, et subiti descensus ad illud. Montes eciam in quanto primo recipiunt radios
solis et ultimo, gerunt tipum ecclesie de Iudeis, que primo credidit, et que in fine credet quando relique salve fient.

