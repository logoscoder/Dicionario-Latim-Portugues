98

DICTUM 98 DE FOLIO

Manuscript Source: Oxford, Bodleian Library MS Bodley 798 (SC 2656), fols. 74vb - 75rb.
INC: Folium verbum signat, iuxta illud: "Et folium eius non defluet," quod aperto sermone de Samuele dicitur, Regum
primo capitulo 3o: "Nullum ex verbis eius in terram cecidit."
EXPL: Et in Parabolis 13o: "De fructu oris homo saciabitur bonis."
fols. 74vb - 75ra: Folium verbum signat, iuxta illud: "Et folium eius non defluet," quod aperto sermone de Samuele
dicitur, Regum primo capitulo 3o: "Nullum ex verbis eius in terram cecidit." Nec inmerito verbum folio comparatur,
quia si verbi sonantis recipiamus generacionem, inveniemus in eo folii figuram. Incipit enim eius formacio in trachee
arterie stricto et rotundo, et perficitur in oris latitudine. Habetque in stricto et rotundo trachee arterie quasi folii caudam
qua adheret arbori; in ore vero, quasi eius folii expansam latitudinem. Vel eciam usque ad egressum ab ore quasi
strictum caude habet; post egressum ab ore quasi folii undique dilatacionem. Sic igitur verum in verbo vocali quasi
viror et vita est folii. Folia vero arboris sunt ornamenta; sic sermo est solus quo homo plus aliis animantibus decoratur.
[Ecclus. 5:15] "Honor enim et gloria in sermone sensati," sicut scribitur in Ecclesiastico 5o, et in eodem, capitulo 4 [x
MS]: [Ecclus. 4:29] "In lingua agnoscitur sapiencia, et sensus, et sciencia, et doctrina in verbis veritatis."
fol. 75ra: Folia eciam sunt arboris et fructus munimentum et defensio contra extrinsecas intemperies. Et in Parabolis 12,
scribitur: [Prov. 12:6] "Os iustorum liberabit eos." Sermo enim compositus ire repellit ardorem, sicut scriptum est:
[Prov. 15:1] "Responsio mollis frangit iram," licium et inimiciciarum cedat [i.e. sedat] turbinem, quia [Ecclus. 6:5]
"verbum dulce multiplicat amicos et mitigat inimicos."
fol. 75ra: Fluit autem folium cum discontinuatur ab arbore. Folii autem spiritualis discontinuacio est verbi exteriorum
ab interiori disiunctio. Hoc autem est cum aliud dicit verbum exterius et aliud sentit mens interius. Causa autem casus
foliorum est condensacio et siccacio succi glutinosi. Similiter cum siccatur humor caritatis, amor vidilecet veritatis,
cadit folium verbi discontinuatum a verbo interiori. Folium autem cadens in terram decidit, quia illuc cadit verbum ubi
terminatur intencio dicentis. Omnis autem mencientis intencio in terra terminatur, quapropter eius verbum in terram
cadit. Veridicorum autem verba nusquam cadunt, sed usque ad celum intencionis directione pertingunt. De hac
foliorum in excelsum protencione in Ecclesiastico 35: [Ecclus. 35:21] "Oracio humiliantis se nubes penetrabit."
fol. 75ra: Hec folia medicinalia sunt omnium infirmitatum sanativa. Unde Ezechielis 47: [Ezech. 47:12] "Fructus eius
in cibum, et folia eius ad medicinam," et in Apocalypsis ultimo, [cf. Apoc. 22:2] folia arboris illius sunt ad sanitates
gencium deputata.
fol. 75ra: Verbum eciam Domini bene dicitur folium, quasi filum a multitudine filorum. Sicut enim folium unum habet
in medio filum super quod quasi super fundamentum construitur tota fabrica folii, et ex illo mediano filo ramificantur
hinc inde multa fila, illaque itidem fila in plurima alia, sic verbum Domini medianum filum [filium MS] super quod
fundatur habet dilectionem, que dilectio ramificatur hinc in precepta tria dilectionis Dei, et inde in septem dilectionis
proximi, eaque itidem decem in alia innumerabilia ramificantur, texturamque scripture componunt.
fols. 75ra - 75rb: Hec autem folia hanc habent prerogativam ad alia, quod preter morem foliorum fructificant, nec
fructum contemptibilem, sed super omnia expetibilem. Unde Ysaiae 57: [Is. 57:19] "Creavi fructum labiorum pacem,
pacem ei qui longe est et qui prope, dicit Dominus." Et in Parabolis 13o: "De fructu oris homo saciabitur bonis."

