3

DICTUM 3 SERMO AD SACERDOTES DE HOC VERSU, "SACERDOTES TUI INDUANTUR IUSTICIAM."

Manuscript Source: Oxford, Bodleian Library MS Bodley 798 (SC 2656), fols. 3rb - 5vb.
INC: Versus iste generaliter competit universis fidelibus, qui per veram fidem et dilectionem menbra sunt Iesu Christi
et veri et summi sacerdotis.
EXPL: Ne sit vestis iusticie nostre per rigiditatem nimis stricta, nec per remissionem nimis laxa et fluida, nec terram
tangat dum iusticiam facimus intuitu terrenorum, nec nimis sit curta dum eam si extendimus ad causas pauperum et
querelas depressorum, non sit alicubi indecenter extensa per superficialem planiciem similacionis, nec indecenter
rugosa per subdolam implicacionem fraudulente decepcionis, sed sit circa nos sic decenter aptata, candida et
immaculata, ut in sponsi nupciis veste nupciali et sacerdotali induti epulemur, et conregnemus cum eo per infinita
seculorum secula. Amen.
fols. 3rb - 3va: Versus iste generaliter competit universis fidelibus, qui per veram fidem et dilectionem menbra sunt
Iesu Christi et veri et summi sacerdotis. [cf. 1 Cor. 6:17] Adherentes namque nervis fidei et caritatis ipsi summo
sacerdoti Iesu Christo in supprema vi mentis qua Christo vero sacerdoti adherent, effecti unus spiritus cum eo, gerunt et
ipsi sacerdocium, uncti carismatibus de plenitudine ipsius defluentibus, mactantes super aram fidei spirituales hostias,
concupiscencias bestiales interficiendo, [cf. Ps. 50:19] incensum quoque offerendo devotarum oracionum, et
sacrificium spiritus contribulati.
fol. 3va: Hoc autem, scilicet omnes fideles qui sunt membra Christi, esse spiritualiter sacerdotes testatur legislator in
Exodo, dum in persona Domini loquens dicit, [Ex. 19:6] "Mea est omnis terra, et vos eritis regnum sacerdotale et gens
sancta." [1 Petr. 2:9] Et in canonica Petri ad universitatem fidelium dicitur: "Vos estis genus electum, regale
sacerdocium," etc.
fol. 3va: Licet autem versus iste generaliter et spiritualiter omnibus menbris Christi competat, specialiter tamen nobis
habentibus curam animarum, qui non solum spiritualiter sed eciam ad litteram sacerdotes sumus vel esse debemus. [cf.
Mt. 5:20] Non enim nobis debet sufficere ut induti simus iusticia quali induitur plebs cure nostre commissa, sed oportet
iusticiam nostram plus quam illorum habundare, ut quemadmodum precellimus eos dignitate, simus eciam
spectabiliores illis vestimentorum iusticie mundicia, cultu, factura, et preciositate.
fols. 3va - 3vb: De hac prerogativa vestium iusticie sacerdotibus competente vobis, qui sacerdotes estis, pauca
suffragantibus oracionibus vestris loqui disposui, premonens in principio quod cum sitis qui vestiri debetis hac veste
preciosa, ego non profiteor me harum vestium textorem aut datorem, aut eum qui illis vos vestiat. [cf. 1 Cor. 8:6] "Unus
enim est, Dominus noster, Jesus Christus" qui eas texit, donat, et illis vos vestiat, qui canitis cum propheta dicentes, [Is.
61:10] "Gaudens gaudebo in Domino, et exultabit anima mea in Deo meo, qui induit me vestimentis salutis, et
indumento iusticie circumdedit me." Sed sum in hodierno ministerio sicut puer gerulus istarum vestium, sublevans eas
et expandens coram vobis, ut illas a Domino induamini. Aut si illas, ymmo quia illas, per Dei graciam iam pridem
induti estis, ero vobis hodie sicut aptator illarum vestium circa vos, sursum trahens si quid nimis longum dependens
terram tangens, protrahens quod nimis curtum inferiora non velat, nimis fluida succingens, nimis arta relaxans,
indecenter rugosa extendens, indecenter extensa recrispans. Sed quia talis tam preciosarum vestium aptacio requirit in
ministerio aptante manus mundas, agiles, et abiles, oculos limpidos vigilanter circumspicientes, orabitis in principio pro
me, vestium vestrarum hodierno aptatore, ut ille qui verus dator est et vestitor earum manus lingue mee hodie mundet,
regat, et aptet, oculumque mentis clarificet, [cf. Mt. 22:11] ut vestium iusticie quas geritis in eo ministerio circumspecta
et decens circa vos aptacio graciores nos reddat in conspectu eius cui solum accepti sunt qui veste nupciali inveniuntur
induti.
fol. 3vb: "Sacerdotes tui," etc.
fol. 3vb: Quia diffinicio est rei implicite explicacio et involute evolucio et manifestacio, in primis iusticiam diffiniendo,
quasi preciosam vestem vestram oculis vestris displicabo et manifestabo, ut visa explicite eius pulcritudine et
preciositate, qui illam induti estis, eius pulcritudine et preciositate delectati, eam vos ad arcius astringatis et curiosius
mundam et immaculatam conservetis. Si qui vero eam nondum induti sunt, rapti eius pulcritudine ad eam induendam
ardenter et infatigabiliter anelent.
fols. 3vb - 4ra: [Justinian, cf. Institutes, 1,1, etc.] Solet autem iusticia hoc modo diffiniri: Iusticia est voluntas reddendi
unicuique quod suum est, utpote superioribus filialem timorem, reverenciam, et obedienciam; paribus fidem,
societatem, et honoris adinvicem prevencionem; inferioribus regimen, et disciplinam, et protectionem. Sed hec
diffinicio, licet in veste hac illud explicet quod sacerdotibus cum reliquis est commune, debent tamen sacer in
participacione huius vestis cum reliquis a reliquis sic differre, quemadmodum accidit in magna domo magni
patrisfamilias quod plurimi servientes veste unius coloris communiter induuntur. In ipsa tamen multitudine sic
indutorum sunt quidam in quorum veste color communis omnibus relucet preciosior, factura figuratur pulcrior, et
corpori aptacior, cultus habetur decencior. Sic sacerdotum obediencia debet esse humilior, reverencia devocior, timor
amancior, societas fidelior, honoris adinvicem prevencio a simulacione remocior, gubernacio moderancior, disciplina

