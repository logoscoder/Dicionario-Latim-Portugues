confirmandis in subditis, et ut invincibiliter pro eisdem diligat omnium prosperorum contemptum, adversa nulla timeat,
prospera nulla concupiscat, in adversis si accidant non deprematur, immo pocius in eorum tollerancia pro Christo
vehementer letetur, [Iac. 1:2] "omne gaudium," secundum Apostoli doctrinam, "existimans in temptaciones varias
incidere." In prosperis si accidant non elevetur, sed magis timeat eorum blandam fallaciam quam adversorum torrentem
seviciam.
fols. 71rb - 71va: Ex hac tali dilectionis radice crescere potest in altum robur pastoralis cure. Hoc est enim oves vere
pascere, omnia sustinere adversa, omnia recusare prospera, pro veritatis confessione ut oves vos imitentur. Et hec talis
ovium pastio est retribucio quam retribuere possumus Domino pro omnibus que retribuit nobis. [cf. Ps. 115:13] Hec est
calicis salutaris accepcio. Unde et Augustinus super hoc verbo ait: [Augustinus, In Iohannis epistulam ad Parthos, 5]
"Quid illi poterat retribuere Petrus qui amabat illum? Audi quid: pasce oves meas, id est fac pro fratribus quod pro te
feci. Omnes sanguine meo redemi. Nolite dubitare mori pro veritatis confessione ut ceteri vos imitentur."
fol. 71va: Et ut noveris quia sic ab eo pasci volebat oves suas ut animam suam pro ovibus poneret, hec illi continuo
dixit: [Ioan. 21:18] "Cum esses iunior, cingebas te et ambulabas ubi volebas. Cum autem senueris, extendes manus tuas
et alius te cinget et ducet quo tu non vis." [Ioan. 21:19] "Hec autem dixit," ut ait Evangelista, "signans qua morte esse
clarificaturus Deum," [cf. 1 Ioan. 3:16] ut cui dixerat, pasce oves meas, doceret eum ponere animam pro fratribus suis.
fol. 71va: Nec solum diligende sunt in Christo homine usque ad actum imitandi eius passiones, sed eciam quas
secundum hominem gessit humane actiones, ut simus videlicet vigilantes, oracionibus insistentes, in hiis eciam
pernoctantes; exhibeamus petentibus et indigentibus benignitatem in vultu, dulcedinem in alloquio, habundanciam in
dono; aberrantes revocemus, labentes sustineamus, lapsos erigamus, ambulantes promoveamus, tardantes stimulemus,
preproperos refrenemus, ordinate ambulantibus congratulemur, in omnibus exhibentes nosmetipsos sicut Dei ministros.
Sic itaque diligendus est precipue Christus via, ut a pastoribus imitetur usque ad mortem eciam pro fratribus, passiones
omnes et actiones eius [1 Petr. 2:21] "qui passus est pro nobis, nobis relinquens exemplum ut sequamur vestigia eius."
Indignus est enim frui ipso vita qui non vult laborare in ipso via.
fols. 71va - 71vb: Diligendus est eciam Christus veritas, diligendus est et vita et forme. Ideo trinam amoris sui
confessionem extorsit, qui de se dixerat, "ego sum via, veritas et vita," ut sic insinuaret se exigere a pastoribus ut
diligerent ipsum viam, ipsum veritatem, ipsum vitam.
fol. 71vb: Quidam enim diligunt ipsum veritatem et vitam, et odio habent ipsum viam. Ut qui volunt gaudere de
veritatis ipsius visione, ed iocundari de dilectionis fruicione, nolunt tamen ipsum imitari in passione, vel operum
bonorum actione. Volunt conregnare, sed nolunt compati, non attendentes illud Apostoli: [2 Tim. 2:12] "Si compatimur
et conregnabimus," et iterum, [2 Cor. 1:7] "si socii fueritis passionum simul et consolacionis eritis." Quidam vero
plurima passionum opera sustinent, et bonis operibus insistunt, et eternitate vite frui desiderant, sed tamen ex hiis que
paciuntur et agunt humane laudis vanitatem appetunt. Hii videntur diligere viam et vitam sed non veritatem, cum
veritati contrariam deceptricem amant vanitatem.
fol. 71vb: Non sic secundum partem vult se amari Christus. Vult itaque amari via quemadmodum dictum est. Vult et
amari veritas. Et licet sit veritas secundum quod Deus sicut et vita, non incongrue tamen in hoc loco forte aptabimus
veritatem ad eam que per os eius hominis facta est veracissimam predicacionem, ut hoc sit diligere ipsum veritatem,
diligere ad imitandum predicacione veritatis ipsum predicatorem, ut vera videlicet que ipse docuit, [1 Cor. 1:23, 2:2]
"doceamus solum Iesum Christum, et hunc crucifixum," predicando annunciemus. A neccesaria et utili veritate dicenda
non obturet os vestrum verecundia et timor. Falsum vel inutile verbum non extorqueat ab ore vestro aliquis inordinatus
affectus vel error. Dulcis sit commonicio, acris correpcio, terribilis comminacio, et spei plena promissio. Usque ad
huius predicacionis imitacionem est Christus veritas invincibili amore a pastoribus diligendus.
fol. 71vb: Ipsi namque pastores os Christi sunt, lingua Christi sunt, guttur Christi sunt, dentes Christi sunt, labia Christi
sunt. Sicut ex variis scripture locis manifestum est, omnibus instrumentis vocalibus in Christi corpore comparantur, ut
ad officium predicacionis arcius invitentur, et de silencio gravius dampnabiles ostendantur.
fols. 71vb - 72ra: Os veritatis es, et a predicanda veritate obmutescis? Os veritatis es, et non niteris implere in te quod
oras cotidie, [Ps. 118:43] "ne auferas ab ore meo verbum veritatis usquequaque?" Lingua Christi es, et adherescis
palato et faucibus sapientibus suavitates voluptatum, qui deberes esse lingua de qua dicitur: [Ps. 44:2] "lingua mea
calamus scribe velociter scribentis," et de qua Salomon ait: [Prov. 12:18] "Lingua sapientum sanitas." Ministrat enim
sermonem, de quo dicitur: [Sap. 16:12] "neque herba, neque malagma sanavit eos, sed sermo tuus, Domine, qui sanat
omnia." Guttur Christi esse debes, de quo in Cantico: [Cant. 5:16] "Guttur eius suavissimum," [cf. Ps. 44:2] et siles ab
eructando verbum bonum, more ydolorum de quibus dicitur: [Ps. 113:15] "non clamabunt in gutture suo." Dentes
Christi esse debetis, de quibus iterum in Cantico: [Cant. 4:2] "Dentes tui sicut greges tonsarum." Dentes veri Moysi, de
quibus dicitur Deuteronomio 34: [Deut. 34:7] "Dentes illius moti non sunt," et tamen nichil iuvatis more dencium in
sonum verbi Christi formandi, nec in prescidendas animas a mundana conversacione, nec comminuendas easdem cordis
contricione, ut traiciantur et incorporentur in Christi corpore. Labia Christi esse debetis, de quibus dicitur, [Ps. 118:13]
"in labiis meis pronunciavi omnia iudicia oris tui," et de quibus Salomon: [Prov. 10:21] "Labia iusti erudiunt plurimos,"
et vos non solum siletis ab enunciando iudicia et alios erudiendo, sed forte quidam sunt [Ps. 11:3-4] "labia dolosa," que
"in corde et corde loquuntur," qui timere possunt quod sequitur, "disperdet Dominus universa labia dolosa."
fol. 72ra: Non igitur a predicando cessemus, qui tot instrumentis vocalibus in corpore Christi assimulamur, ut
ostendamus exhibicione operis quod diligimus Christum, doctorem veritatis.

