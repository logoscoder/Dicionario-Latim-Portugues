63

DICTUM 63 QUOMODO RECEDITUR A DEO, ET REDITUR AD IPSUM

Manuscript Source: Oxford, Bodleian Library MS Bodley 798 (SC 2656), fols. 49rb - 49vb.
INC: Et vere in longinquam, quia in regionem dissimilitudinis, [cf. Augustinus, Confessiones 7, 10] a regione
similitudinis quam deserit infinita distancia remotam.
EXPL: Lux enim huius visibilis solis suavissima est ad videndum oculis corporalibus perfecte sanis, eadem tamen non
sibi dissimilis asperima oculis egris.
Quomodo receditur a Deo, et reditur ad ipsum, et in recessu ab ipso curritur in ipsum
fol. 49rb: Et vere in longinquam, quia in regionem dissimilitudinis, [cf. Augustinus, Confessiones 7, 10] a regione
similitudinis quam deserit infinita distancia remotam. [cf. Augustinus, De Trinitate, 9, 5] Amor namque est cum amato,
et amans cum amore. Unde unusquisque amans cum summe a se amato esse convincitur. [Matt. 6:21] "Ubi enim est
thesaurus tuus ibi est et cor tuum." Cum Deo itaque est qui Deum summe diligit. Cum autem avertit amorem suum a
Deo ad summe amandum aliud ab ipso, ipsa amorum a Deo aversio et ad aliud plus amandum conversio, a Deo est
recessio et in longinquam regionem abicio. Sed quicquid citra Deum est, eciam nobilissima creatura pura in se
considerata, infinitum minus est Deo, quia Deus omni creatura infinitum maior, potencior, et melior. Deus itaque
infinite excelcior est omni creatura. Cum itaque amans sit cum amato, qui amorem suum avertit a Deo et convertit ad
aliud, eciam si ad nobilissimam creaturam illum convertat, recedit ab excelciori ad per infinitum inferius. Igitur per
infinitum recedit ab eo ubi fuit. Quam longe igitur abeunt qui a summo bono ad ymas voluptates corporeas descendunt,
et qui tam longe abeunt? Qua virtute redibunt? Non enim possibile est ut infinitum [infiniter MS] transeatur a virtute
finita.
fol. 49va: Omnis autem creature virtus, eciam creature potentissime, virtus solum finita est. Non est ergo possibile ut de
tam longinqua regione ad summi boni celsitudinem fiat redicio sola virtute creata, eciam universa simul sumpta, quia
eciam universe creature virtus finita est, cum fuit virtutis finite creature singule. Non igitur lapso patet reditus ad Deum
nisi per virtutem infinitam. Sola namque virtute infinita possibile est infinitum pertransiri. Virtus autem infinita qua
transeatur hoc infinitum ut ad Deum redeatur sola gracia est, que Spiritus Sanctus est, cuius tam bonitas quam potencia
immensa est. A qua gracia separacio, cum sit virtutis infinite desercio vel a virtute infinita defectio, infinita mocio est
qua peccator abiit in regionem dissimilitudinis, a regione similitudinis infinita distancia semotam.
fol. 49va: O si vellet, qui tam longe abivit, audire vocem post tergum monentis et clamantis: [Gen. 3:9] "Adam, Adam,
ubi es?" Et excitatus hac voce salubriter exprobrante et eciam misericorditer revocante considerare que bona reliquit,
quam longe ab illis discessit, in quas miserias cecidit, inveniret se reliquisse vitam sine defectu, fortitudinem sine
debilitate, pulcritudinem sine deformitate, dulcedinem sine amaritudine, lucem sine tenebris, et, ut ad unum dicam,
omne bonum sine omnis mali adiunctione, et ab hiis non mediocriter, sed infinitum, longe abiisse, et se inveniret, ubi
nisi in morte, et debilitate, et deformitate, et amaritudine, et tenebris et, ut ad unum dicitur, ubi se inveniret nisi in ve,
qui reliquit omne gaudium. Unde Dominus per os Osee dicit: [Os. 9:12] "Ve eis cum recessero ab eis." Hoc est enim
ipsum recedere ab illis, quod eos recedere ab eo.
fols. 49va - 49vb: Et quis inveniens seipsum tam longe a salute sua, nisi amens, non clamat gemens: [Luc. 15:18]
"Surgam, et ibo ad patrem meum, et dicam: Pater, peccavi in celum, etc." Licet autem dictum sit peccatorem per
infinitatem a Deo recedere, non tamen sic ab eo recedit quin eum ubique inveniat, qui immensus est. [Ps. 138:7-8]
"Quo enim ibo a spiritu tuo, et quo a facie tua fugiam? Si ascendero in celum tu illuc es, et si descendero," etc. Ubi
enim non invenit peccator legem tuam, Domine? [Augustinus, Confessiones, 4, 9] "Et lex tua veritas. Et tu veritas." Ubi
ergo te non invenit? Invenit quidem! Recedens enim [Augustinus, Confessiones, 4, 9] "a te placido invenit te iratum,"
et quanto plus recedit a te placido, tanto plus invenit te iratum. Recedens a te leni, offendit in te asperum. Recedens a te
dulci, gustat te amarum.
fol. 49vb: Nec mirum si tu, Domine, licet in nullo tibi dissimilis, bonis et malis contrarius inveniaris. Lux enim huius
visibilis solis suavissima est ad videndum oculis corporalibus perfecte sanis, eadem tamen non sibi dissimilis asperima
oculis egris.

