8

DICTUM 8 DE RESPECTU DEI

Manuscript Source: Oxford, Bodleian Library MS Bodley 798 (SC 2656), fols. 8va - 8vb.
INC: Respectus Dei est eius cognicio, et voluntas tollendi tenebras culpe et ignorancie et defectiones penalitatum, et
dirigendi affectum, et illuminandi aspectum, directumque et illuminatum ne relabatur suscipiendi, superiusque
promovendi, provectumque ad consummacionem in eadem perpetuo confirmandi.
EXPL: Respectus hic eciam quasi solis radius lutosa concupiscencie siccat et resolidat, constricta gelu tristicie
secularis, que mortem operatur, liquefacit, putores pellit, et mortificata hiberno frigore infidelitatis revirescere et
reviviscere facit, arefacta aromatica fragrare facit.
fol. 8va: Respectus Dei est eius cognicio, et voluntas tollendi tenebras culpe et ignorancie et defectiones penalitatum, et
dirigendi affectum, et illuminandi aspectum, directumque et illuminatum ne relabatur suscipiendi, superiusque
promovendi, provectumque ad consummacionem in eadem perpetuo confirmandi. Non inmerito tam crebro scriptura
desideranter orat Dei respectum. Cum enim Deus sit sol iusticie, affectum dirigens, et sol intelligencie, aspectum
illuminans, aspectus eius quasi radius solaris est, qui tenebras peccati et calligines de concupiscencia scaturientes
dissipat. Unde Salomon in Parabolis, [Prov. 20:8] "Rex qui sedet in solio iudicii dissipat omne malum intuitu suo." Hic
idem radius nubem peccati, dicit Ieremie, Trenorum tercio, [Lam. 3:44] "Opposuisti nubem, ne transeat oracio,"
dissolvit, et diffluere facit in pluviam lacrimarum, sicut in Petro, nubem quam sibi opposuit Dominum negando, [cf.
Luc. 22] Dominus dissolvit in amaritudinem lacrimarum, eum dulciter respiciendo.
fols. 8va - 8vb: [Luc. 22:62] Respexit enim Dominus Petrum et flevit amare. Post huius pluvie molestiam et nubis
dissolucionem fovet hic radius terram complutam calore exultacionis. Unde in Thobie tercio, [Tob. 3:22] "Post
tempestatem tranquillam facis, et post lacrimas et fletum exultacionem infundis." Et in Psalmo, [Ps. 4:5-6] "Que dicitis
etiam cordibus vestris et in cubilibus vestris conpungimini. Sacrificate sacrificium iusticie." Hoc est [Ps. 50:19]
"sacrificium spiritus contribulatus," statimque subiungit caloris huius radii fomentum: Signatum est super nos lumen
vultus tui, Domine. [Ps. 4:7] Dedisti leticiam in corde meo. De hac terra predicto modo compluta, caloreque predicti
radii confota, vis predicti radii facit sursum ascendere vaporem celestis desiderii. Unde Psalmista, predicti radii
fomentum tangens, ait, [Ps. 33:16] "Oculi Domini super iustos," moxque subiungens vaporis celestis desiderii
ascensum, ait, [Ps. 33:16] "Et aures eius ad preces eorum."Oracio enim celestis desiderii ascensus est, quasi dicat radio
aspectus sui cor iusti tangit, et statim in precibus ascendit vapor celestis desiderii, quem exaudit. Respectus hic eciam
quasi solis radius lutosa concupiscencie siccat et resolidat, constricta gelu tristicie secularis, que mortem operatur,
liquefacit, putores pellit, et mortificata hiberno frigore infidelitatis revirescere et reviviscere facit, arefacta aromatica
fragrare facit.

