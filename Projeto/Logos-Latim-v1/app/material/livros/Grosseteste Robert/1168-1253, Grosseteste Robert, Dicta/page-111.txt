64

DICTUM 64 DE MALO CONCEPTU ET PARTU ANIME

Manuscript Source: Oxford, Bodleian Library MS Bodley 798 (SC 2656), fols. 49vb - 50ra.
INC: Verbum est non solum quod sonat exterius, sed quod per illud in cogitacione formatur interius.
EXPL:
De malo conceptu et partu anime, super hoc verbum Ysaie, "Conceperunt laborem," etc.
fol. 49vb: Verbum est non solum quod sonat exterius, sed quod per illud in cogitacione formatur interius. Verbum
autem semen est. Mala itaque cogitacio a diabolo inmissa semen eius est, unde vult animam impregnare. Quod si mali
inmissa cogitacio in amore anime suscipiatur, ut velit et amet malum cogitatum opere perpetrare, ipsa mali cogitacio in
amore suscepta est seminis proiecti a diabolo in matrice concepcio. Ymaginacio autem et in mente ingeniacio qualiter
malum iam conceptum producatur ad effectum est quasi concepti partus in utero formacio. Per spem iam perficiendi
quod conceptum est intumescit uterus. Cum autem nititur ad mancipandum effectum malum ymaginatum, in ipso nisu
et conatu quasi parturit et evitentis et parturientis angustias sentit. Cum vero malum conceptum plene in actum
educitur, iam proles paritur. De sic pregnantibus dicitur: [Matt. 24:19, etc.] "Ve pregnantibus et nutrientibus in illis
diebus."
fols. 49vb - 50ra: Et vide quod mulier habens in utero de semine uno non potest iterum concipere de semine altero. Hic
autem secus accidit, quia non est possibile uno tantum pravo semine animam pregnantem esse. Que enim pregnans est
de semine spiritus superbie, necesse est esse pregnantem de semine spiritus invidie, et de semine spiritus iactancie, et
multis aliis seminibus aliorum spirituum inmundorum. Spiritus enim inmundus non zelat animam quam inpregnat, sed
quasi ad prostitutam quoscumque potest constupratores invitat. Heu! Quam dolendum est talis anima! Quis enim sine
dolore meditari potest regis filiam, virginem mundam, lilio castitatis candidam, rosa verecundie vernantem, omni
pulcritudine decoratam, omni varietate decoris amictam, regis filio unico, potencia, sapiencia, bonitate, specie,
fortitudine, diviciis superhabundanter predito desponsatam, eidemque dilectissimam, sponsum tantum et talem
spernere, lilium castitatis et rosam verecundie abicere, decorem suum in deformitatis [difformitatis MS] habitum
commutare, in prostibulum intrare, inmundissimorum et deformissimorum libidini se subicere, de illisque concipere,
inmerisque fetibus monstruosis usque ad uteri dirupcionem turgere, in angustiis maximis deformissimos et nocuos
partus, qui nati statim in matrem insurgunt, parturire et parere? Quis, inquam, talia meditabitur sine dolore?
fol. 50ra: Nonne hec virgo est anima in baptismo mundata, Christo desponsata, que per peccatum ruit in dictas
turpitudines? O, anima misera, si non pudet te harum turpitudinum! Si non tedet te harum molestiarum! Si non
delectant te delicie sponsi quem spernisti! Si non terrent te eius mine, quem calce abiecisti! Ut illis stimulata, hiis
attracta, velis ad eum redire, saltem tangat cor tuum eius suavissima dulcedo, qua tue miserie miserens, et sue iniurie
obliviscens, et tuo pudori parcens, leniter insusurrat auri tue: "Vulgo dicitur, si dimiserit vir uxorem suam, et recedens
ab eo, duxerit virum alterum, nunquam revertetur ad eum ultra. Numquid non polluta et contaminata est mulier illa? Tu
autem fornicata es cum amatoribus multis; tamen revertere ad me et ego suscipiam te." [Ier. 3:1]

