fol. 47vb: Ecce qualiter videre potest racio in attomo infinitam potenciam, infinitam sapienciam, infinitam bonitatem
creatoris, et hoc videre est videre Trinitatem creatricem. Tali itaque modo, quasi de speculo uno de qualibet creatura
una resultant plura Trinitatis creatricis similacra. Non solum que dicta sunt, sed credo quod alia plurima.
fol. 47vb: [Honorius Augustudunensis, De philosophia mundi, 2, 1 (PL 172.57)] Quedam autem similitudines Trinitatis
resultant eedem de qualibet creatura, quedam autem sunt proprie quibusdam creaturis, ut de igne velud similitudo
Trinitatis resultat lux, splendor, calor; nec de alio quam de igne videtur hec similitudo Trinitatis depromi, nam astra et
ether a philosophis ignis nominantur, aut si de alio quam de igne hec similitudo resultat, de paucis aliis resultat.
fols. 47vb - 48ra: Verisimileque est, licet non temerarie asserendum, de qualibet specie creature propriam Trinitatis
creatricis resultare similitudinem, que de alia specie non resultat, velud de racionali creatura et non de alia resultat hec
Trinitatis similitudo, scilicet memoria, intelligencia, et amor. [cf. Augustinus, De Trinitate, 10, 11-12] Et hoc est
limpidissimum speculum Trinitatis, scilicet creatura racionalis.
fol. 48ra: Nec est similitudo tam clara nec tam summa Trinitatis increate ut memoria, intelligencia, et amor racionalis
creature. Unde hec similitudo non solum similitudo est, sed eciam ymago Trinitatis, maxime memoria, intelligencia et
amor racionalis creature cum meminit, intelligit et amat Trinitatem creatricem. Ymago enim supprema similitudo est.
fol. 48ra: Expresse, aut valde, ut diximus, potest videri Trinitas creatrix in hac sui similitudine. Consideret enim
unusquisque mentem suam propriam, et inveniet in sua memoria quasdam sciencias repositas, quas actu non intelligit
quarumque scienciarum actualem intelligenciam potest memoria de se gignere et in actum ducere. Intelligat itaque
memoriam suam gignentem de se actualem intelligenciam quarundam scienciarum. Cum vero actu intelligit que prius
meminit, ipse actus intelligendi non destruit memoriam, sed pocius confirmat et roborat eam in nobis. Simul itaque
possunt esse in nobis, et sunt, memoria et actualis intelligencia de memoria genita. Nec potest esse quin amet
intelligencia memoriam se gignentem, et memoria intelligenciam de se genitam.
fols. 48ra - 48rb: Potest itaque homo videre in se memoriam actu gignentem intelligenciam, quarum utraque in
reliquam amorem reflectit. Per memoriam itaque suam, que non omnia simul meminit, et que quandoque intelligenciam
actu de se non gignit, sed quedam meminit et aliquando intelligenciam actualem intelligentem quedam de se gignit,
intelligat homo memoriam quandam omnia memorabilia simul memorantem, nec precedentem intelligenciam de se
generabilem sed semper de se gignentem intelligenciam omnia intelligibilia intelligentem, harumque utramque in
reliquam amorem suum reflectentem. Intelligatque has tres, scilicet memoriam gignentem, intelligenciam genitam, et
amorem mutuum, nec incepisse nec desiturum esse, nec alicui permutabilitati aut vicissitudini subiacere. Quarum
scilicet trium, sicut indivisa substancia et essencia, sic indivisa potencia, tamque efficax ut quicquid meminit et
intelligit cum beneplacito ut sit, solo ipso beneplacito ut sit sic et tunc in esse prodit quomodo et quando in esse prodire
beneplacitum est.
fol. 48rb: Has igitur tres, scilicet memoriam talem eternam gignentem, et intelligenciam eternam de tali memoria
genitam, et amorem eternum quo se mutuo diligunt memoria gignens et intelligencia genita, has inquam tres intelligere
unius et indivise simplicisque essencie, est intelligere Trinitatem unum Deum.
fol. 48rb: Ad quam intelligenciam, licet adhuc enigmaticam, non potest homo pervenire expressius quam per speculum
mentis proprie, sicut predictum est.
fol. 48rb: Omni igitur diligencia observandum est, ne speculum istud sit prave figuratum et distortum aut sordidum.
Sicut enim nullum corporale speculum nisi solum planum representat rem in eo visam talem qualis est, sic nisi anime
speculum planum sit, non representat Deum talem qualis est. Fiunt autem corpora plana per regulam rectum. Sic anime
speculum fit planum per sue regule rectitudinem.
fol. 48rb: Est autem regula ad quam plana fit anima voluntas divina, ut omnem scilicet suam voluntatem voluntati
divine subiciat, dicens cum Christo, [Marc. 14:36] "non quod ego volo sed quod tu." Cum autem ab hac summa regula
separatur anima, fit distorta, et sicut distortum speculum pulcre faciei reddit distortum simulacrum, faciesque in se
pulcra in distorto speculo apparet distorta, sic in distorta anima apparet Deus, qui in se rectissimus est, distortus et
perversus.
fol. 48rb: Hinc est quod quidam, ex distorcione anime sue Deum iudicantes, reputant Deum aut crudelem cum iustos
punit, aut remissum vel non curantem mundum cum malorum dissimilat et defert supplicia, aut iniquum cum sinit
malos in temporalibus prosperari et bonos adversis deprimi. Noli sic de Deo iudicare. Non sunt hee distorciones in Deo,
sed in anime tue distorto speculo. Qui taliter de Deo iudicas, facias anime tue speculum ad regulam suam planum, et
nichil in Deo apparebit tibi, sicut nec est in eo aliquid distortum.
fol. 48va: Solet vas pulverulentem pulvere confricari, et pulvis adherens non adherentis pulveris confricacione separari.
Sic si quid terreni pulveris speculo anime tue adheserit, recordacione fragilitatis proprie, dicens cum Abraham: [Gen.
28:27] "Loquar ad Dominum meum, cum sim cinis et pulvis." Pulverem adherentem tolle, ut confricacione pulveris in
memoria separetur pulvis qui heret in amore. Deinde ablue speculum lacrimis penitencie, et absterge molli panno
leticie. Dolendum est enim de peccato, et de dolore gaudendum tandem.
fol. 48va: Ne igitur speculum tuum sordidetur aut a sua rectitudine flectatur, capsulam illi facias in cavo humilitatis.
Humilitas namque custodia virtutum est.
fol. 48va: Cum autem per similitudines Trinitatis in creaturis perspectas sic ad eius speculacionem ascendimus, ut
fructuosus sit ascensus iste, decet ut ab eadem summa Trinitate nobis impressas similitudines eius reportemus, ut de

