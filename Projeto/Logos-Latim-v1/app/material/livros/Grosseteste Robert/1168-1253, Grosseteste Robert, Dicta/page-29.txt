17

DICTUM 17 DE CONTEMPTU MUNDI

Manuscript Source: Oxford, Bodleian Library MS Bodley 798 (SC 2656), fols. 13vb - 15ra.
INC: Contempnenda sunt hec mundana propter eorum velocem transitum, quo fugiunt sequentes ne apprehendant ea, et
quo eciam, si apprehendantur, a manibus tenencium elabuntur.
EXPL: Contempne itaque hec, ne eorum fluvio in mare rapiaris, ne hiis per spem innitendo subito subtractis labaris, ne
de hiis confidens decipiaris, ne vanitatem pro soliditate amplexeris, ne spinis incubans transfigaris, ne eorum caligine
obceceris, ne visco eorum oblitus in ymo detinearis, ut illis bene utaris, ne caritate in te extincta, inimicus Dei
constituaris.
fol. 13vb: Contempnenda sunt hec mundana propter eorum velocem transitum, quo fugiunt sequentes ne apprehendant
ea, et quo eciam, si apprehendantur, a manibus tenencium elabuntur. Nec solum ea nos deserunt sua fuga, sed eciam si
starent nos ea desereremus nostra.
fol. 13vb: Quid ergo insanie similius quam velle duo stabiliter iungi, quorum utrumque veloci fuga reliquum deserit?
An forte eadem via, parique velocitate, currunt ambo, mundus scilicet et eius amator, ut simul currentes sese non
deserant atque uterque currit in interitum. Interitus autem vel solius alterius eorum, vel utriusque amborum est divisio.
Currunt ergo ambo ab invicem in divisionem. Quomodo itaque amborum cursu in divisionem diiungi possunt? Immo
quanto velocius currunt, tanto cicius dividentur.
fols. 13vb - 14ra: Contempne itaque mundum, quia, ut ait Iohannis 2o: [1 Ioan. 2:17] "Et mundus transit et
concupiscencia eius; qui eciam facit voluntatem Dei manet in eternum." De hoc veloci transitu conqueruntur maledicti,
euntes in ignem eternum, penitenciam sed infructuosam agentes, et pre angustia spiritus gementes, dicentes: [Sap. 5:815] "Quid nobis profuit superbia, aut quid diviciarum iactancia contulit nobis? Transierunt omnia illa tanquam umbra,
et tanquam nuncius precurrens, et tanquam navis que pertransit fluctuantem aquam, cuius cum preterierit non est
vestigium invenire, nec semitam carine illius in fluctibus. Aut avis que transvolat in aere, nullum invenitur argumentum
itineris illius, sed tantum sonitus alarum verberans levem ventum, et scindens per vim itineris aerem; commotis alis
transvolat, et post hoc nullum signum invenitur itineris illius avis. Aut tanquam sagitte misse in locum destinatum,
divisus aer in se continuo reclusus est, ut ignoretur transitus illius. Sic et nos nati continuo desivimus esse, et virtutis
quidem signum nullum valuimus ostendere. Talia dixerunt in inferno hii qui peccaverunt, quoniam spes impii tanquam
lanugo que a vento tollitur, et tanquam spuma gracilis est que a procella dispergitur, et tanquam fumus qui a vento
diffusus est, tanquam memoria hospitis unius diei pretereuntis."
fol. 14ra: Ecce in hac memoria hospitis querimonia declaratur tam velox transitus mundalium [mundanalium MS]
amatorum quam prosperitatis et glorie ipsorum amancium. De veloci transitu mundum transeuntem amancium dicit
Iob: [Iob 14:5] "Breves dies hominis sunt." Item: [Iob 14:1-2] "Homo, natus de muliere, brevi vivens tempore, repletur
multis miseriis, qui quasi flos egreditur et conteritur, et fugit velud umbra, et numquam in eodem statu permanet." De
isto eciam veloci transitu ait Ysaias: [Is. 40:6-8] "Omnis caro fenum, et omnis gloria eius flos. Aruit fenum et decidit
flos. Verbum autem Domini manet in eternum." Hec verba exponens, beatus Ambrosius sic ait: [Ambrosius, Exameron,
3, 7 (CSEL 32/1, 78)] "Omnis caro fenum, et vere; viret enim gloria hominis in carne quasi fenum, que putatur esse
sublimis exigua quasi herba est, prematura ut flos, caduca ut fenum germinans viriditatem in specie, non in fructu
soliditatem, hilarioris vite quasi flos pretendens iocunditatem, breviori spacio occcasura sicut herba feni, quod
priusquem evelletur arescit."
fols. 14ra - 14rb: "Que enim firmitudo in carne, que salubritas potest esse diuturna? Hodie videas adolescentem
validum, pubescentis etatis, virtute [viriditate=Ambr.] florentem, grata specie, suavique colore. Crastina die tibi facie et
ore mutatus occurrit, et qui pridie lautissimus decore forme visus est gracia, alia die miserandus apparet, alicuius
infirmitate egritudinis solutus, plerumque aut labor fatigat [fatigatos MS] aut inopia macerat, aut crudelitas vexat, aut
vina corrumpunt, aut senectus debilitat, aut eviratos delicie reddunt, luxuria decolorat. Nonne verum est quia [1 Petr.
1:24] "aruit fenum et flos eius decidit." Alius abavis atavisque nobilis et maiorum honestatus infulis, prosapie veteris
clarus insignibus, amicis habundans, stipatusque clientibus, utrumque latus tectus, producens maximam ac reducens
familiam, repente aliqua accidentis periculi mole turbatus,destituitur ab omnibus, a sodalibus relinquitur, et inpugnatur
a proximis."
fol. 14rb: "Ecce verum, quia sicut fenum vita hominum, priusquam evellatur, arescit. Est enim qui dudum ubertate
affluens copiarum, liberalitatis fama per ora volitans singulorum, clarus honoribus, preeminens potestatibus,
tribunalibus celsus, solio sublimis, beatus populis estimatus, dum preconium clamore deducitur, subita rerum
conversione in eum carcerem rapitur, quo alios ipse intruserat, et inter reso suos inminentis pene luget erumpnam."
fol. 14rb: "Quanta pridie caterva plaudencium et inaudiosa faventis populi frequens pompa deduxit, et nox una gloriose
illius splendorem deductionis abolevit, ac repentinus lateris dolor effusis gaudiis luctuosam gravis successionem
meroris admiscuit. Huiusmodi igitur gloria hominis sicut flos feni, que etiam cum defertur, nichil operis adiungit, in
qua nullus fructus adquiritur et, cum ammittitur, evanescit."

