15

DICTUM 15 DE SOMNO PECCATI ET EXCITACIONE AB ILLO

Manuscript Source: Oxford, Bodleian Library MS Bodley 798 (SC 2656), fols. 12ra - 13ra.
INC: Sompnus plerumque in scriptura peccatum signat, ut in illo Apostoli: "Hora est iam nos de sompno surgere."
EXPL: Quid est enim transitum temporis non percipere, nisi finis apropinquacionem non considerare?
fol. 12ra: Sompnus plerumque in scriptura peccatum signat, ut in illo Apostoli: "Hora est iam nos de sompno surgere."
Quem sompnum alibi exprimens dicit: [Eph. 5:14] "Surge qui dormis," et illum exponens addit, "exurge a mortuis." Hic
enim sompnus mors est, id est peccatum, quod alibi manifeste vocat, cum dicit: [1 Tim. 5:6] "Vidua que in deliciis vivit
mortua est." Peccatum enim iure mors dicitur quia mors est separacio a vita, et peccatum nichil aliud est nisi a vita
separacio, id est a Deo, qui per se vita est. Unde Ysaias: [Is. 59:2] "Iniquitates vestre diviserunt inter nos et Deum." Et
in Sapiencia: [Sap. 1:3] "Perverse cogitaciones separant a Deo."
fol. 12ra: Sompnus itaque iste quo hortatur nos Apostolus surgere peccatum est. Nec immerito sompno comparatur
peccatum quia sompnus est vinculum, et immobilitas sensuum. Sensus autem spirituales anime sunt memoria, et
intelligencia, et dilectio Trinitatis, que supra ipsam est, et cognicio, et amor ordinatus sui et eius quod sibi par est, et
cognicio regendi et administrandi ea que sub se sunt, amorque eadem recte regendi et administrandi. Hoc est, sensus
spirituales anime sunt sapiencia et intellectus, sciencia, ars, et prudencia sive consilium. Et secundum Bernardum,
quinque anime sensus sunt isti: [Bernardus, Sermones de diversis, 10, 2 (Opera omnia 6/1, 122)] "Amor pius, quo
parentes diligimus, est sicut tactus; amor iocundus, quo diligimus socios, est quasi gustus; amor erga omnes homines
iustus est sicut odoratus; amor violentus erga inimicos est sicut auditus; amor sanctus erga Deum sive devotus est sicut
visus." Horum autem sensuum vinculum et immobilitas ut non possunt agere peccatum est, et ita peccatum sompnus
est.
fol. 12rb: Expressius eciam patere potest peccati ad sompnum comparacio. Sompnus namque fit cum vapor resolutus a
nutrimento ascendit ad cerebrum, et ibi infrigidatus redit et occupat primum instrumentum senciendi ut non possit
agere. In scriptura vero comedere dicimur omne quod summe amamus et in quo summe delectamur. Cibus itaque
peccatorum sunt hec temporalia summe amata in quibus summe delectamur. Fantasmata autem horum amatorum usque
ad racionem pertingere [partim genera MS] quasi vapores sunt a nutrimento resoluti, ad capud ascendentes, que cum
illiciunt animam ad amandum ea quorum sunt fantasmata, quasi deorsum redeunt et gravant animam, occupantque eius
predictos sensus ut non possint agere. Sic itaque crapulata et inebriata temporalibus consopitur. In sompno quoque est
reversio caloris innati ad cor qui reverberatur ad vapores occupantes primum instrumentum sensiendi, sic ad fantasmata
temporalium reverberatur amor ad amandum se.
fol. 12rb: Prima enim huius sompni causa est cum ad fantasmata sui ipsius reflectitur amor in se, et se superbe diligit, et
per medium sui cadit in amorem inferiorum. Ab hoc sompno vult nos Apostolus expergisci. Sed forte dicit aliquis,
multi hoc sompno graviter et profunde consopiuntur, nec faciliter valent expergefieri nisi forte aliquibus violenter et
aspere eorum sensus tangentibus. Que sunt itaque violenta et aspera que hoc sompno consopitos possunt excitare, vel
debent? Audi que solent a sompno corporis excitare, et cognoscere forciora a sompno anime excitativa. Stimulus ledens
tactum et profunde consopitos a sompno corporis excitat, nec posset stimulus vel parum intra carnem penetrare sine
dormientis excitacione.
fols. 12rb - 12va: Multe autem puniciones penalitatum ab extrinsecus veniencium non solum cutem, sed eciam carnem
penetrant, nec unam eius aliam particulam sed plerumque totam. Nec sistunt solum circa vitalia, sed multociens
penetrant usque ad vitalia, ipsum cor perforant, et adhuc iacet impergefactus qui stimulatur. Namque penalitates quas in
hac vita mortali seu morte vitali patimur, stimuli sunt Domini quibus pungit consopitos ut excitet, vel excitatos ne
relabantur in sompnum exercitet. "Ipse enim percutit ut sanet," sicut ait [Deut. 32:39] Legislator et [Is. 19:22] Propheta.
fol. 12va: Exclamacio eciam fortis solet sopitos excitare, et maxime si persone reverende et tremende sit clamor. Audi
qui et quanti in auribus tuis forti clamore personant! Paulus clamat: [Rom. 13:11] "Hora est iam nos de sompno
surgere," et ingeminat: [Eph. 5:14] "Surge, qui dormis, et exsurge a mortuis." Quod si iste excitator parve auctoritatis
tibi videatur, audi et exaudi principem Apostolorum personantem: [1 Petr. 5:8] "Sobrii estote et vigilate, quia
adversarius vester" etc.
fol. 12va: Quod si isti quasi minores tibi despecti sunt, audi veteranos testamenti veteris! Audi Abraham cum clamat in
auribus tuis forcius exemplo quam verbo, qui [Gen. 22:3] "de nocte consurgens, stravit asinum [azinum MS] suum," et
"abiit in locum quem preciperat illi Deus." Non solum isti, sed eciam omnes illi antiqui exemplis clamant que in
promptu sunt, et longum est ea ennarrare. Ysaias quoque crebro ingeminat: [Is. 52:1-2] "Consurge, consurge, surge de
pulvere. Surge illuminare Iherusalem quia venit lumen tuum." Et Ieremias clamat: [Lam. 2:19] "Consurge, lauda in
nocte, in principio vigilarum." Ioel quoque impudenter adhuc torpentes velud stomachando obiurgatur, dicens: [Ioel
1:5] "Expergiscimini ebrii."

