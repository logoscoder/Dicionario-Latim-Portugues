73

DICTUM 73 DE VINI PROPRIETATIBUS

Manuscript Source: Oxford, Bodleian Library MS Bodley 798 (SC 2656), fols. 55ra - 55va.
INC: Vinum bonum dat nutrimentum corpori, sanitatem reddit et custodit, si accipiatur secundum quod oportet et
quantum natura valebit sufferre, digestivam confortat virtutem.
EXPL: Quod autem tribulacio pellit obscuritatem ex tristicia mundi generatam, patet ex Michea: "Iram Domini portabo,
quia peccavi ei, donec iudicet causam meam et faciat iudicium meum, deducet me in lucem, videbo iusticiam eius."
fols. 55ra - 55rb: Vinum bonum dat nutrimentum corpori, sanitatem reddit et custodit, si accipiatur secundum quod
oportet et quantum natura valebit sufferre, digestivam confortat virtutem. Nec ullus invenitur cibus aut potus qui adeo
sit caloris naturalis confortativus aut augmentativus, et hoc est propter eius assimilacionem cum calore naturali. Et cito
convertitur in naturalem et mundissimum sanguinem, turbidem clarificat sanguinem, et aditus totius corporis, maxime
venas, aperit et mundificat. Epacis opilacionem aufert, tenebrosam obscuritatem tristicia generatam a corde expellit,
tociusque corporis menbra corroborat. Facit quoque animam oblivisci tristicie et angustie, datque sibi leticiam.
Confortat eam ad investigandum subtilem ac difficilem rem, eique tribuit solicitudinem et audaciam, neque ab ea sentiri
laborem, vel dolorem dimittit. Partat quoque cibum cum sua subtilitate ad tocius corporis menbra. Velociter eciam
calefacit corpora frigida et infrigidat calida; humectat sicca et humida extenuat.
fol. 55rb: Has vini proprietates partim narrant sacre scripture et expositores sacri. Unde Ambrosius: [Ambrosius,
Hexaemeron 3, 17, 72] "Vinum sobrie potatum sanitatem dat et auget prudenciam." Et Ecclesiasticus 31o: [Ecclus.
31:32] "Equa vita hominibus vinum in sobrietate; si bibas illud moderate sobrius eris." [Ecclus. 31:35-37] "Vinum in
iocunditatem creatum est, non in ebrietatem, ab inicio. Exultacio anime et corporis vinum moderate potatum, sanitas est
corpori et anime sobrius potus." Augustinus, Super Genesi ad litteram: [Augustinus, De Genesi ad litteram 6, 13] "Quis
enim ignorat aquam concretam terre, cum ad radices vitis venerit, duci in saginam vitis illius, atque in eo sumere
qualitatem qua in uvam procedit paulatim erumpentem, atque in ea grandescendente[m] vinum fiat maturum que
dulcescat, quod adhuc fervescat expressum, et quadam vetustate fermentatum, ad usum bibendi utilius iocundiusque
veniat."
fol. 55rb: Similiter tribulacio et penitencia virtus quoque nutrit corpus bonorum operum: [Os. 6:1] "In tribulacione enim
sua mane consurgent ad te" ; consurgunt quidem per bonas operaciones. Ysaie 26o: [Is. 26:16] "Domine in angustia
requisierunt te." Sanitatem reddit et custodit tribulacio: Ysaie 19o: "Percuciet Dominus Egiptum plaga et sanabit eam,"
et Osee 6o: "Percuciet et sanabit eos." Ysaie 38: "Corripies me et vivificabis me."
fol. 55rb: Quod autem confortat et augmentat calorem naturalem et vim digestivam est quod confortat caritatem: [Ps.
4:2] "In tribulacione enim dilatasti michi." Nil tam assimilatur caritati et spirituali iocunditati ut tribulacio, quia uterque
separant affectum a mundo, interficiuntque iocunditatem mundi, dilatantque animam ad Deum capiendum. Et utraque
est mors hominis veteris: [Cant. 8:6] "Fortis enim est ut mors dilectio."
fol. 55rb: Ipsa quoque tribulacionis angustia cito convertitur in sanguinem mundum quia in puram spiritualem leticiam,
[Tob. 3:22] "quia post tempestatem tranquillum facis, et post lacrimacionem et fletum exultacionem infundis."
fols. 55rb - 55va: Confortat quoque vinum tribulacionis animam ad investigandas subtilitates quia tribulacio eruditiva
est: "Per omne namque flagellum et dolorem erudieris tu, Israel." [non inveni] Ieremie 30: [Ier. 31:18] "Castigasti me,
Domine, et eruditus sum, quasi iuvenculus indomitus." Ezechielis 6o: [Ezech. 6:12-13] "Complebo indignacionem
meam in eis, et scietis quia ego Dominus." Ione 2o: [Ion. 2:8] "Cum angustiaretur in me anima mea, Domini recordatus
sum." Quod autem tribulacio pellit obscuritatem ex tristicia mundi generatam, patet ex Michea: "Iram Domini portabo,
quia peccavi ei, donec iudicet causam meam et faciat iudicium meum, deducet me in lucem, videbo iusticiam eius."

