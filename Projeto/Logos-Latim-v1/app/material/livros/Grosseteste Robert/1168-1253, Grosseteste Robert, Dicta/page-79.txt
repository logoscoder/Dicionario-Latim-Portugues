49

DICTUM 49 DE ARMATURA ANIME, GALEA SCILICET, LORICA, ET LANCEA

Manuscript Source: Oxford, Bodleian Library MS Bodley 798 (SC 2656), fols. 33vb - 34ra.
INC: Caput anime est potencia memorandi, intelligendi, diligendi Deum creatorem scilicet Trinitatem.
EXPL: Unde in libro Sapiencie dicitur: "Acuet duram iram in lanceam."
fol. 33vb: Caput anime est potencia memorandi, intelligendi, diligendi Deum creatorem scilicet Trinitatem.
Conformacio qua conformatur anima Trinitati memorando et intelligendo et diligendo ipsam, protectio est huius capitis
et salus. Unde hec est [Eph. 6:17] "galea salutis," de qua loquitur Apostolus. Deiformitas ergo in supprema parte anime
sive mentis dicitur renovacio spiritus, de qua dicit Apostolus: [Eph. 4:23] "Renovamini spiritu mentis vestre," sive
conformitas spiritus ipsi cui canimus: [Ps. 26:1] "Dominus illuminacio mea et salus mea." Galea est salutis; si vere
infirmum est caput anime, et cetera menbra dolent.
fol. 33vb: [Eph. 6:14] "Lorica iusticie" est ipsa virtutum connexio et concatenacio adinvicem, que pocius dicitur lorica
iusticie quam prudencie vel alterius, quia iusticia est generale nomen omnium virtutum. Contexio autem huius lorice ex
circulis sic potest ymaginari. Iusticia est amor habendi se ad quodlibet sicut habere debet. Sed ex hoc amore statim
nascitur amor cognoscendi qualiter se habere debet ad quemlibet, et ita de iusticia egreditur prudencia.
fol. 33vb: Item, de eodem amore nascitur amor cohibendi et refrenandi omne quod ultra modum propellere nititur, et ita
temperancia. Et iterum, de eodem nascitur amor persequendi usque ad modum omne quod retrahit ut sistatur citra
modum, et ita fortitudo.
fol. 33vb: Quilibet autem amor, quia reflectitur super se et amat se, quasi circulus est. De circulo itaque iusticie
egrediuntur tres circuli, prudencie scilicet, temperancie, et fortitudinis, et tenent se adinvicem quatuor hii circuli.
fols. 33vb - 34ra: Item, de prudencia, que est amor cognoscendi qualiter habendum sit se ad quemlibet, nascitur amor
cognoscendi qualiter habendum sit se ad seipsum, et iterum ad propriam familiam, et iterum ad concives. Unde de
circulo prudencie egrediuntur circuli tres: monastica scilicet, yconomica, et politica. Et preter hos habet in se circulum
iusticie, de quo prius egressus est. Ad hoc exemplum de generacione virtutum potest consequenter lorica contexi qua in
dicta anima nulla timebit iacula inimici. Hec sunt [rom. 13:12] "arma lucis," quia fides, salus, iusticia, lux est, et bene
congruunt arma lucis contra [Eph. 6:12] "rectores tenebrarum," contra spiritus lucem fugantes.
fol. 34ra: Lancea est ira zeli contra peccata, qua irascuntur homines boni contra peccata, que pungunt acumine
corepcionis et iuste vindicte. Unde in libro Sapiencie dicitur: "Acuet duram iram in lanceam."

