unum animal cum diversi generis animali copuletur. Quidem tamen adulteri nature speciem incolarum ecclesie induunt
ut liberius contra naturam adulterium perpetrent. Hii sunt, scilicet, qui se fingunt arietes ut oves Christi, scilicet
particulares ecclesias, velud per naturale connubium sibi coniungant, dum tamen ipsi sint aut lupi per rapacitatem, aut
tauri vel equi cervicosi per superbiam, aut hirci per luxuriam, aut asini per insipienciam. [cf. Augustinus, In Iohannis
evangelium tractatus, 5, 13] Hii sunt prelati pravi qui ecclesias Christi velud in uxores ducunt; columbam Christi, cum
ipsi sint milvi aut corvi, [cf. Ioan. 21:11] pisces quos cepit Petrus, [cf. Luc. 3:7] cum ipsi sint genimina terrestrium
viperarum. Utinam tales agnoscerent quod in mari non sint nature adulteria, quod tales mare non ut suos habet incolas,
sed ut cadavera mortua eos proiciet avibus et bestiis, id est demonibus, dilaceranda.
fol. 100va: In ecclesia quoque limites quos posuerunt patres non sunt transgrediendi, nec falx in alienam messem
mittenda. Non transeundum est prelato in alienam parochiam nisi gracia spiritualis fetus procreandi, aut intemporiei
persecucionis cum expedit vitande. Preterea oportet filios ecclesie solicite cavere ne conveniat eis illud ve propheticum,
[Is. 5:8] "Ve qui coniungitis domum ad domum, et agrum agro copulatis, usque ad termini loci. Numquid habitabitis
soli vos in terra?"
fol. 100va: Ecclesia quoque terrenos infundit necessario humore baptismi, scilicet, et doctrine. Hospicium est
fluviorum, quia receptaculum omnium ad eam per fidem veniencium populorum. De archa eciam Noe, et de ipso Noe,
in quo tunc stetit ecclesia, orta est tota multitudo, sive fidelium sive infidelium populorum, velud de mari tota multitudo
salubrium et non salubrium fluviorum.
fol. 100va: Ecclesia quoque fons est ymbrium, hoc est verborum predicacionis. De ecclesia namque velud de mari
calore veri solis sublevantur qui in imis sunt terrestres insubtilitatem sciencie et puritatem vite quasi in superiorem
regionem, ibique infrigidati, et relicti a calore concupiscencie, conglomerantur in nubes, coruscantes miraculis, tonantes
minis, verbisque pluentes.
fol. 100va: Quomodo autem ecclesia fit admodum maris invectio commeatuum quo sibi distantes populi copulantur,
quo preliorum removentur pericula, subsiduum in necessitatibus, refugium in periculis, gracia in voluptatibus,
salubritas valitudinis, separatorum coniunctio, itineris compendium, transugium laborancium, subsidium vectigalium,
sterilitatis alimentum, ita planum est quod exposicione non indiget.
fols. 100va - 100vb: Salsedo eciam sapienciam signat, que nascitur de amaritudine tribulacionis cum illam
amaritudinem decoquit calor veri solis. Unde tribulacio sepe in scriptura disciplina vocatur. Non autem esset amara
tribulacio separans terrena comoda, nisi fluctivage concupiscencie velud aque insipide commixte et concrete essent
partes terree, scilicet res terrene concupite.
fol. 100vb: Mare autem ambiendo terram sub equinoctiali interponit se medium inter terram et calorem corrumpentem,
et ambiens terram sub polis, interponit se inter terram et frigus corruptivum. Sic eciam ecclesia, affectu caritatis
naturaliter in crucis modum expanse, amplectitur fragiles per quattuor mundi cardines, interponens se illis et adustioni
tribulacionis et persecucionis fragilitatem corrumpenti, et interponens se illis et frigori infidelitatis corrupcio.
fol. 100vb: [cf. Iud. 6:37-40] Aureum autem vellus in ecclesia est beata Virgo, que vellus est Gedeonis, [cf. Ioan. 1:29]
que de se vellere induit agnum tollentem peccata mundi. Hoc vellus aureum est per splendorem mundicie. [cf. Hebr.
9:4] Hoc enim idem est et urna aurea in qua reponebatur manna. Et vellus est per insensibilitatem carnalis
concupiscencie. Vellus enim de carne nascitur, sed carnis non sentit mociones. Vellera eciam aurea sunt virgines
ecclesie, que in carne preter carnem vivunt.
fol. 100vb: [cf. Isidorus, Etymologiae, 12, 7, 25] Avis autem alcio<n> sublimitatem contemplacionis signare potest,
que dum in spe gemine quietis et perfectionis, corporis scilicet et anime, desiderio pio incubat super pariendos
religiosos, et iam partos pio affectu et doctrina educat, omnem tumultuositatem exterioris actionis et interioris
inordinate affectionis quasi fluctus maris tempestuosus in se ipso cedat.
fol. 100vb: Hoc ergo modo, et forte isto multo secreciori et alciori, gerit mare tipum ecclesie, in quo mari singuli fideles
sunt sicut singuli pisces. Piscis autem pro gubernaculo caudam habet, pro remis pinnulas quibus aquas retropellens in
anteriora procedit. [cf. Ecclus. 7:40] Cauda itaque piscis mistici, hominis scilicet, qua se regit sicut gubernaculo ne
demet, in motibus [omnibus = Vulg.] actuum suorum est memoria novissimorum suorum, que memorans, non peccabit
in eternum.
fols. 100vb - 101ra: Nota autem quod cauda piscis ab una radice incipit et protenditur in bifariam divisionem, quarum
una acuitur versus deorsum, reliqua versus sursum cacuminatur. Sic itaque homo recolens novissima debet cogitare se
positum in mortis ariculo, et ab hinc quasi a radice caude protendere cogitacionem suam versus deorsum usque ad
acumina penarum infernam, et versus sursum usque ad sublimia gaudiorum celestium, et hac cogitacione quasi caude
gubernaculo motus actuum suorum dirigere. Pinnule retropellentes aquas sunt manus largientes indigentibus bona
transitoria, et ipse transitoriorum contemptus, et posteriorum oblivio quibus quasi pinnulis in anteriora se extendit.

