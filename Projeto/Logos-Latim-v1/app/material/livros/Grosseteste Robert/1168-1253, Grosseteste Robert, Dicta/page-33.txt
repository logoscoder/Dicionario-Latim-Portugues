19

DICTUM 19 DE HOC VERBO EZECHIELIS, "VIDI ET ECCE MANUS MISSA AD ME."

Manuscript Source: Oxford, Bodleian Library MS Bodley 798 (SC 2656), fols. 16ra - 18ra.
INC: Liber iste sacra scriptura est, qui statim ipso sue scripcionis mirifico modo suam ad scripturas ceteras ostendit
prerogativam.
EXPL: Et ne in longum protraham sermonem, quevis privata reducit ad habitum, diminuta ad complementum, completa
sustinet ne vergant in detrimentum.
fols. 16ra - 16rb: Liber iste sacra scriptura est, qui statim ipso sue scripcionis mirifico modo suam ad scripturas ceteras
ostendit prerogativam. Ceterarum namque scripturarum libri solum foris sunt scripti. Hic autem liber cum ceteris foris
scribitur, dum per litterarum apices aut signantes voces historicus sensus exprimitur. Preter vero communionem cum
ceteris, prerogativam habet interne scripcionis, dum res signate litterarum apicibus et signantibus vocibus fiunt. Iterum,
signata res preter intenciones signancia scribitur intra, dum per historiam signatur tropologia. Scribitur adhuc interius
cum signatur sensus allegoricus. Scribitur autem intime dum superne contemplacionis panditur anagoge.
fol. 16rb: Quapropter qua collacione se habent ad scripturas ceteras litterarum apices signantes voces, hac se habent ad
istam creaturarum species; talisque est ad legendum librum hunc quo ad internam eius scripcionem ignarus ordinis et
esse creaturarum, qualis est ad legendos libros ceteros ignarus litterarum, sillabarum, et dictionum. Unde non inmerito
tanto opere nos ad consideranda mirabilia Dei excitat scriptura, ut per ea que foris cernimus, intus ad agnicionem
veritatis ascendamus. Unde Psalmista, quasi pro magno aliquo se iam et hoc fecisse commemorat, et adhuc facturum
promittit, dicens: [Ps. 76: 12-13] "Memor fui operum Dei, quia memor ero ab inicio mirabilium tuorum, et meditabor in
omnibus operibus tuis, et adinvencionibus tuis exercebor." Et alibi: [Ps. 142:5] "Memor fui dierum antiquorum;
meditatus sum in omnibus operibus tuis, et in factis manuum tuarum meditabor."
fol. 16rb: [Augustinus, Epistulae, 55, 21 (CSEL 34/2, 212)] Unde, cum nemo tanta sic preditus sciencia qui de
mirabilibus creaturarum Dei non plura nesciat quam sciat, nemo est qui cum Augustino dicere non possit quod de hac
scriptura plura nesciat quam sciat, presertim cum huius eciam plurima elementa ignoret. Dicat ergo unusquisque
professor huius sapiencie, eciam si sit eruditus omni sapiencia Egipciorum, cum Moyse: [Ex. 4:10] "Obsecro, Domine,
non sum eloquens ab heri et nudius tercius, et ex quo locutus es ad servum tuum impedicioris et tardioris lingue sum."
Dicatque cum Ieremias: [Ier. 1:6] "A, a, a, Domine Deus. Nescio loqui, quia puer ego sum." [Ps. 138:6] "Mirabilis enim
facta est sciencia tua ex me; confortata est, et non potero ad eam."
fol. 16rb: Cum autem, ut dictum est, aliarum scripturarum complementa sunt sicut huius scripture elementa, patet quam
vere, licet inopinabile, dicat Augustinus, quod [Augustinus, De doctrina Christiana, 2, 42 (CCL xxxx)] "Quicquid homo
extra hanc scripturam didicit, si noxium est, in ista dampnatur, si utile est, in ea invenitur. Et cum ista quisque invenerit
omnia, que utiliter alibi didicit, multo habundancius inveniet ea, que nusquam omnino alibi, sed in istius tantummodo
scripture mirabili altitudine et mirabili humilitate discuntur."
fols. 16rb - 16va: Sed forte iste sermo mirabilis Augustini quosdam vertit in admiracionem qui, postquam seculares
litteras didicerunt, sacram scripturam consequenter pertransierunt. Nec in ea invenerunt plurima que alibi vera
didicerunt. [cf. Aristoteles (transl. Boethius), Topica, 8, 13] Ubi enim inveniri potest in sacra pagina diametrum esse
assimetrum coste, aut aliquod de ceteris theorematibus geometrie? [cf. Augustinus, Epistolae, 55, 4 (CSEL 34/2, 176)]
Aut ubi in ea inveniuntur canones quibus solis et lune sine defectu sumuntur defectus, ceterarumque arcium
conclusiones innumeras? [cf. Gen. 26:14-22] Quis unquam quamcumque fodiens puteos cum Ysaac eruere potuit, an
forte plurima que in aliis scienciis discuntur vera? Sunt inutilia, ideoque non habet ea sacra pagina.
fol. 16va: Sed quomodo verum, et maxime quod verum est de esse creature, non de eius defectione, potest esse inutile,
cum omnis creatura, testante verbo, Christi gerat aliquod. Exemplar honesti, significacioque mistica, ut dicit
Augustinus, ab omni creatura sumenda est, [cf. Augustinus, Sermo, 15 (CCSL 41, lin. 46)] "Omnis eciam creatura
bona," ac per hoc utilis. [Gen. 26:18] "Vidit enim Deus cuncta que fecit et erant valde bona." Quod si eciam Deus
quolibet malo bene utitur, multo amplius quodlibet bonum ad usum bonum ab ipso statuitur, ipseque usus bonus eius
est utilitas. Non est ergo aliquod verum, maxime de esse creature, quod utile non est, quia verum et esse idem sunt.
Omne ergo verum, de esse creaturarum maxime, quod in aliis scienciis addi<s>citur, utile est utiliterque addiscitur, nisi
forte veritate quam addiscit quis abutatur. Sed si propter abusionem diceretur inutilis erudicio, nec in ipsa theologia est
veritas cuius non possit inutilis esse cognicio.
fols. 16va - 16vb: Videtur igitur secundum predicta, et secundum sermonem Augustini, hec scriptura omnium
ceterarum scienciarum veritates ut elementa quedam continere, propriaque quedam insuper adicere. Est enim hec
scriptura panis de celo, panis habens in se omne delectamentum et omnem saporis suavitatem. Utpote verbum illud
Iohannis: [1 Ioan. 2:21] "Omne mendacium non est ex veritate." Habet enim in se hanc maximam diale<c>tice: ex vero
non sequitur falsum, superadditque aliquid, quod est edificacio morum. Similiter verbum istud, [Gen. 1:5] "Divisit
lucem a tenebris," et illud Apostoli: [cf. 2 Cor. 6:14] "Que coniunctio lucis ad tenebras?" continent in se: contraria in
eodem non convenire, quorum omnium duorum alterum se habet per modum invencionis et lucis, et reliquum [et] per

