23

DICTUM 23 QUOMODO EX HUMILITATE EXEMPLA CHRISTI DEBEMUS IMITARI

Manuscript Source: Oxford, Bodleian Library MS Bodley 798 (SC 2656), fols. 20va - 21rb.
INC: Cum humilitas sit amor persistendi in ordine sibi congruo secundum singulas condiciones, congruit autem cuilibet
homini qui ad ymaginem Dei factus est influere bonitates suas super inferiores illis egentes, quia hoc est esse divinum,
vere humilis amat bona sua influere super alios et ea illis communicare.
EXPL: Secundo, ut proximum nostrum de incendio eripiamus, ignem quo uritur extinguentes, ventilabrum
supprimendo, materiam subtrahendo, humilitatis nostre flumine ipsum aspergendo.
fol. 20va: Cum humilitas sit amor persistendi in ordine sibi congruo secundum singulas condiciones, congruit autem
cuilibet homini qui ad ymaginem Dei factus est influere bonitates suas super inferiores illis egentes, quia hoc est esse
divinum, vere humilis amat bona sua influere super alios et ea illis communicare. Sed ut hoc faciat, necesse est ut ad
eorum infirmitatem quos bonis suis vult elevare aliquomodo se dimittat, et in aliquo contingens ipsos communicet cum
eis in eorum imis quos vult elevare ad sua excelsa, sicut Filius Dei ad nostras penalitates se dimisit, et in eis nobiscum
communicavit, ut a miseria culparum et penarum ad celsitudinem sue beatitudinis nos eveheret.
fols. 20va - 20vb: Cum itaque hec sit magna hominis celsitudo, esse scilicet divino participare, et hoc est sua bona
inferioribus influere ut illos in altum elevet, quantumque hoc facit, tantum se ad eorum infirmitates dimittit, patet quam
vere dictum est, quod [cf. Augustinus, De sancta virginitate 31, 31 (CSEL 41, 268)] "mensura magnitudinis est
mensura humilitatis," et quam salubriter preceptum, [Ecclus. 3:20] "Quanto maior es, tanto humilia te in omnibus."
fol. 20vb: Debemus itaque ad exemplum Filii Dei penalitatibus aliorum communicare si per hoc possimus eos a miseria
maxime culpe vel eciam penalitatis erigere. Debemus autem et sic condescendere ut omnem miseriam proximi quam
ipse portat in se portemus nos in dolore et compassione, penam quam portat in sensu portemus nos in compassione et
miseracione, culpam quam portat in voluptate et libidine portemus nos in tristicia et odio, dolentes de eius peccato
illudque odientes, ut possimus dicere cum Apostolo: [2 Cor. 11:29] "Quis infirmatur, et ego non infirmor?"
fol. 20vb: Statum quoque miserandum, quem quisque proximorum nostrorum portat in se, portemus et nos in nobis per
positionem, fingentes nos in statu ipsius, et considerantes qualiter deberemus velle nobis subveniri si essemus in statu
consimili, pro posse nostro taliter ei subvenientes. Hoc est, cum Apostolo, [1 Cor. 9:22] "Omnibus omnia fieri ut omnes
lucrifaciamus." Hoc modo, si celsi esse volumus participande esse divine, debemus ad inferiorum infirmitates
communicandas nos humiliare. Debemus et singulas humiliaciones, quibus Filius Dei se humiliavit ad aliquam
nostrarum infirmitatum ut nos elevaret ad aliquam celsitudinem, diligenter considerare, et a qualibet exemplum sumere,
ut consimili humiliacione nostra ad proximum, eum ad bonum aliquod ab aliqua miseria erigamus. Verbi gracia,
persone Filii Dei ad nostram infirmitatem humiliacio fuit sicut leprose carnis osculacio, quia ipsa carnis assumpcio est
osculacio de qua dicitur: [Bernardus, Sermones super Cantica canticorum, 2, 3 (Opera omnia 1, 9)] "Osculetur me
osculo oris sui." Os enim osculans est Verbum Patris, caro vero assumpta osculatum, ut dicit Bernardus. Sed carnem
assumpsit cum corrupcionibus penalitatum, ideoque quasi leprosam osculatus es.
fols. 20vb - 21ra: Ad huius humiliacionis exemplum non dedignentur divites osculari pauperes, et maxime cognatos et
notos. Filius regis summi osculatus est lepram tuam, et tu superbe denegabis osculum fratri tuo, te forsitan saniori?
Absit. [cf. Augustinus, Confessiones 7, 10 (CCSL 27, xxx)] Immo libenter et humiliter osculare tibi similem et
propinquum hominem, qui leprosus, ut sanus fieres, osculatus es a Deo, cui multum dissimilis eras, a quo longinquus
eras in regione dissimilitudinis. Cum enim propinquo pauperi osculum tuum dives dedignaris, ipse plerumque eo ipso
cadit in puteum dedignacionis, et incendium iracundie, et tabescenciam meroris de paupertate pro qua videt te illum
contempnere. Cum itaque osculo humiliter pauperi prestito ab hiis ruinis eum sustines, idem est ac si lapsum in istas
sublevares. Forte eciam exemplo tuo pedes eius statuis in humilitatis solido.
fol. 21ra: Osculare igitur dives libenter pauperem propinquum et humiliter, quem forte osculo tuo eripis de
indignacionis puteo, de ire incendio, de meroris tabe, et statuis in humilitatis solido. Et si ad hanc humiliacionem non te
movent predicta, urgeat quod talem superbiam sequitur pena. Cum enim propinquum tuum erubescis quia pauper est,
ipsam erubescis paupertatem, ac per hoc omnem pauperem, in quantum pauper est, ac per hoc Christum pauperem. [cf.
Luc. 9:26] Sed erubescentem eum coram hominibus erubescet ipse coram Patre suo et coram angelis eius. Quid enim
est equius quam quod erubescat te erubescentem illum qui non erubuit te?
fol. 21ra: Christus quoque, Verbum Patris eternum, se verbo unico dicens omnia, quia non potuimus istud verbum
audire et portare, condescendit in carne assumpta ad sermonem nobis communem, usitatum et notum, ut sic paulatim
eveheret ad intelligendum verbum eternum. Exemplo hoc debent magnates cum pauperibus sermone humili eis usitato
et noto loqui, et sapientes cum insipientibus, [insipienti MS] et magister cum discipulis.
fols. 21ra - 21rb: Christus eciam ad obprobria siluit, nec contumelias retulit, quia ipse erat [Ps. 1:3] "lignum plantatum
secus decursus aquarum," cuius "folium non defluet." Si enim contumelias reddidisset, verba eius in terram cecidissent,
et ita eius folia defluxissent. Sic nobis ad obprobria et contumelias silendum est ne folia nostra defluant, qui debemus
esse ligna paradisi semper virencia. Verba namque contumelie sunt sicut ventus fetens et urens. Fetet obiecta

