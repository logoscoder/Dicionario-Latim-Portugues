primordia. Augmentata vero dilectione in nobis, augetur et huius magna artis noticia. [cf. Deut. 6:5, etc.] Cum vero
complebitur in nobis amor, ut diligamus Deum ex toto corde, et ex tota anima, et tota mente, ut videlicet omnis amoris
nostri particula conversa sit totaliter in ipsum, quod finita hac peregrinacione erit in patria, erit insimul et huius magne
artis consum<m>ata noticia. Efficit igitur amor consummatam decoris speciem et sapiencie pulcritudinem secundum
modum consummacionis qui potest esse in supprema facie creature racionalis.
fol. 70ra: Nec dubium quin amor sit cuius solius participacione fit racionalis creatura moraliter bona, cum nichil aliud
sit bonitas quam amor ordinatus vel ordo amoris. Bonitas enim, que pro modo potencie et sapiencie sue dat se gratis in
omnium utilitatem, nullam inde remuneracionem appetens nisi ipsam bonitatem, ipsa enim sui precium est. Alia enim
bona, cum ipsa bonitate bona sint, ipsa bonitate minora bona sunt. Unde qui sue bonitatis alium finem sibi statuit quam
ipsam bonitatem, est sicut qui cum posset recipere aurum plurimum, eo contempto, recipit argentum, vel plumbum
modicum.
fol. 70ra: Igitur, ut dictum est, bonitas est que gratis se prebat in omnium utilitatem, quod cum aliud non faciat nisi
amor ordinatus, patet ordinatum amorem non aliud esse quam bonitatem. Sed numquid quos facit amor pulcros,
sapientes, et bonos relinquit inpotentes? An et amor est qui solus efficit fortes? Plane is solus amor est cuius nexum,
secundum Apostolum, Rom. 8: [Rom. 8:35-39] "Nec tribulacio, nec angustia, nec persecucio, sec fames, nec nuditas,
aut periculum, aut gladius, neque mors, neque angeli, aut principatus, neque potestates, neque virtutes, neque instancia,
neque furtura, neque fortitudo, neque altitudo, neque profundum, neque creatura aliqua poterit dirumpere." De cuius
potencie fortitudine eciam in Ecclesiastico dicitur: [Cant. 8:6] "Fortis est ut mors dilectio." Super quod verbum dicit
beatus Bernardus: [Bernardus, Ep. 42, 11] "Fortis, quippe, est ut mors dilectio, que mortem in nobis non vitam occidit."
Unde et audacter minatur: [Os. 13:14] "Ero mors tua, o mors." [cf. 1 Cor. 15:54] Hec enim est que mortem culpe et
mortem pene iehenne absorbet in victoria, et que de morte nature, que non est vite corporis perempcio sed ad horam
adempcio, ad vitam restituit gloriose resurrectionis.
fols. 70ra - 70rb: Hec est eciam, ut dicit Augustinus, [Ieronimus MS] [Augustinus, Ep. 167, 3] "que sicut carnalis mors
animam avellit a sensibus carnis, ita et ista a carnalibus concupiscenciis, quam nemo vincit sicut nemo mortem vincit."
[cf. Matt. 12:29] Hec est et que fortis armati custoditam domum intrat et ipsum fortem prius alligat, et tunc domum et
vasa illius dirupit. Cum itaque mors videatur fortissima, et de forti armato dicatur quod [Iob 41:24] "non est potestas
super terram que illi comparetur," tam vero et mortem omnem quam et ipsum armatum fortem superet fortitudine et
conterat dilectio, manifestum est illius dilectionis potentissimam esse fortitudinem non solum inpulsibus invadencium
se resistendi, sed eciam omne quod ipse aggreditur victoriosissime superandi.
fol. 70rb: Cum igitur amor sit et speciei consummata pulcritudo, et sapiencie plenitudo, et bonitatis dulcedo, et potencie
invictissime victoriosissima fortitudo, patet quod citra creatorem ut amor creatoris nil magnum, aut appetibile, aut
preciosum, sed omnia amore comparacione computantur ut lutum. Unde et in Cantico 8 dicitur: [Cant. 8:7] "Si dederit
homo omnem substanciam domus sue pro dilectione, quasi nichil despiciet eam." Et merito pre dilectione omnia
contempnuntur, quia adhuc ut magis estuanter inhyetis tenende dilectioni.
fols. 70rb - 70va: Audite quantis caritatis laudibus nos inflammat pater Augustinus, dicens quod "cum plenitudo legis
sit caritas, ille tenet et quod latet et quod patet in divinis sermonibus, qui caritatem tenet in moribus. Hec est dulce et
salubre mencium vinculum, sine qua dives est pauper, et in qua pauper est dives. Hec in adversitatibus tollerat, et in
prosperitatibus temperat; in duris passionibus fortis est, in bonis operibus hillaris; in temptacione tutissima, in
hospitalitate latissima; in Abel per sacrificium grata, in Noe per diluvium secura, in Abrahe peregrinacione fidelissima,
in Moyse inter iniurias lenissima, in David in tribulacionibus mansuetissima; in tribus pueris blandos ignes innocenter
expectat, in Machabeis sevos ignes fortiter tollerat; casta in Susanna erga virum, in Anna post virum, in Maria preter
virum; libera in Paulo ad arguendum, humilis in Petro ad obediendum, humana in Christianis ad confitendum, divina in
Christo ad ignoscendum. Quanta est ista? Littera animarum, prophecie virtus, sacramentorum salus, sciencie
solidamentum, fidei fructus, divicie pauperum, vita morientium, magnanima pro impiis moriendo, benigna est inimicos
diligendo, sola est quam felicitas aliena non premit, quia non emulatur. Sola est quam felicitas sua non extollit quia non
inflatur. Sola est quam consciencia mala non pungit, quia non agit perperam. Inter obprobria secura est, inter odia
benefica [beneficia MS] est, inter iras placida est, inter insidias innocens est, et inter iniquitates gemens est, in veritate
respirans. [Augustinus, Sermo 350, ((PL 39.1534))] "Quid illa forcius, non ad retribuendas, sed ad non curandas
iniurias? Quid illa fidelius, non vanitati, sed eternitate? Nam ideo tollerat omnia in presenti vita quia credit omnia de
futura vita, et suffert omnia que hic mittuntur quia sperat omnia que ibi promittuntur."
fol. 70va: Ecce quam magnificis dilectionis laudibus corda nostra inflammat sanctus iste pater Augustinus. Supra quas
laudes quid possit sermo meus adicere? Ne igitur corda vestra, iam dilatata et inflammata sanctis laudibus ad
inhiandum invincibiliter tenende caritati, meo caritatis amplitudini non condigno sermone coartem et refrigerem,
sufficiant hec ad presens de laude caritatis. Que dicta de laudibus ipsius moneo, ut sint vobis speculum vite, in quod
cotidie mentis vestre intuitum defigentes, reflectione ipsius contuitus in vestri propriam consideracionem perscrutemini,
an tales sint forme mentis vestre correspondentes interius, quales resultant et apparent velud in speculo in dictis caritatis
laudibus, quales si inveneritis ineffabiliter gaudendum, si vero minus in vobis fuerint, ut in vobis formentur
infatigabiliter totis viribus enitendum.
fols. 70va - 70vb: Sed forte labor in enitendo preciositatem attenuat caritatis ad quam laboriose pervenitur, licet cum ad
hanc perventum fuerit, suaviter teneatur. Ac nec homo quidem deterreat, ipsa enim, sicut est omnium preciosissima, sic

