intelligencie racionales, aut sensitive irracionales, aut vegetative absque sensu et racione. Tempora autem omnia
quattuor anni partibus notissimis discurrunt. Animam ergo informatam cognicione et ordinato amore creatoris et
creature a temporum et temporalium delectacione caste et continenter vivere, hoc est quadraginta diebus ieiunare.
fol. 27rb: A quibus autem corporalibus cibis est ieiunandum? A nullis, dicit Augustinus, quasi a malis et inmundis,
[Augustinus, Enarr. in Psalm., 125, para. 6] "quia omnia munda mundis, et omnis creatura Dei bona, et nichil
reiciendum quod cum graciarum actione percipitur." Sed a multis utpote a laucioribus et a curiosioribus vel
acuracioribus quasi non necessariis, quia moderare carnium usum pro tempore proprie Christianorum est, cui
ieiunandum est non gule, non avaricie, non fame, sed Deo. Unde Ioelis primo: [Ioel 1:14] "Sanctificate ieiunium."
Super quem locum Gregorius in Pastoralibus ait: [Gregorius Magnus, Regula pastoralis, 3, 19] "Ieiunium quippe
sanctificare est adiunctis bonis aliis dignam Deo abstinenciam carnis exhibere."
fol. 27rb: De ieiunantibus sibi et non Deo dicit Zacharias: [Zach. 7:5-6] "Cum ieiunatis in quinto aut septimo mense per
hos septuaginta annos, numquid ieiunium ieiunastis michi? Et cum comeditis et bibitis, numquid non vobis comeditis et
vobismetipsis bibitis?" Ubi dicit Gregorius in Pastoralibus: [Gregorius Magnus, Regula pastoralis, 3, 19] "Non Deo sed
sibi quisque ieiunat, qui ea que ad tempus ventri subtrahit pauperibus non tribuit, sed ventri postmodum offerenda
custodit." Similiter dici potest, non Deo sed sibi ieiunat, quia ea que ad tempus ventri subtrahit non in operibus tribuit,
sed postmodum in archa congreganda custodit.
fol. 27rb: Fame eciam ieiunant qui, sicut ypocrite tristes, [Matt. 6:16] "exterminant facies suas ut appareant hominibus
ieiunantes." Ad ieiunium autem accendere debet mentis affectionem sive devocionem [devocioni MS] quod ipsum
ieiunium in paradiso est constitutum, et constitucionis legis inicium ipsumque est primum obediencie preceptum. Unde
Basilius: [Basilius, as quoted by Augustinus, Contra Iulianum, 1 (PL 44, 652)] "Ieiunium in paradiso lege constitutum
est. Primum enim mandatum accepit Adam: a ligno sciendi bonum et malum non manducabitis. Non manducabitis
autem ieiunium est, et legis constitucionis inicium. Si ieiunasset a ligno Eva, non isto indigeremus ieiunio. Non enim
opus habent valentes medico, sed male habentes. Egrotavimus per peccatum, curemur per penitenciam. Penitencia sine
ieiunio vacua est. Maledicta terra spinas et tribulos pariet. Constristari ordinatus es, numquid delectari?"
fols. 27rb - 27va: Solent autem ieiunantibus duo surripere mala, impaciencia videlicet et elacio de abstinencia. Unde
Gregorius in Pastoralibus: [Gregorius Magnus, Regula pastoralis, 3, 19] "Nisi mentes abstinencium plerumque
impaciencia a sinu tranquillitatis excuteret, nequaquam Petrus, cum diceret: ministrate in fide vestra virtutem, in virtute
scienciam, in sciencia autem abstinenciam, protinus vigilanter adiungeret, dicens: in abstinencia autem pacienciam.
Deest quippe abstinentibus paciencia previdit qui et ut eis adesset admonuit. Rursum nisi cogitaciones abstinencium,
non numquam superbie culpa transfigeret Paulus minime dixisset: qui non manducat, manducantem non iudicet. Qui
rursus, ad alios loquens, cum de abstinencie virtute gloriancium precepta perstringeret, adiunxit: que sunt racionem
quidem habencia sapiencia in supersticionem et humilitatem, et non ad parcendum corporum, non in honore aliquo ad
saturitatem carnis. Qua in re notandum est quod in disputacione sua predicator egregius supersticioni humilitatis
speciem iungit, quia dum plus quam necesse est per abstinenciam caro atteritur, humilitas foris ostenditur, sed de hac
ipsa humilitate graviter interius superbitur. Et nisi aliquando meus ex abstinencia virtute tumesceret, nequaquam velud
inter magna merita phariseus arrogans studiose numeraret dicens: Ieiuno bis in sabbato, etc."

