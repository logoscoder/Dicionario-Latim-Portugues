per sermonem extra pretendit occultus detractor fetus est de vulva manifestatus, sed quia caret bonitatis veritate et vita
gracie, non vivus sed exanimis est proiectus. Affectio eciam diminuendi bonum alterius cum patenter in sermone
exprimitur, quasi viva et formata de vulva procedit. Cum vero hec affectio inexpresse exprimitur, quasi mortua et
informis nascitur. Sed exanimis et informis fetus proiectus, cui non est abhominacio? Quis non statim nauseat et
vehementer abhorreat si viderit? Propter hoc dicit Salomon, [Prov. 24:9] "Quia abhominacio hominum detractor," Et
non solum hominibus, sed eciam Deo, est abhominabilis detractio. Hoc enim satis innuitur cum subditur de Maria,
[Num. 12:14] "Si conspuisset pater eius in faciem suam," etc. Spuere namque solemus in ea que abhominamur.
fols. 105va - 105vb: Hec species detractionis que lepre comparatur, quanto plus pretendit velamentum honeste
affectionis, tanto occultius et perniciosius alios inficit, quosdam sinistra suspicione, quosdam consimiliter detrahendi
imitacione. [? mutacione MS] Ne igitur contagio alios inficiat, talis leprosus extra castra cum Maria eiciendus est, hoc
est, ab hominum societate separandus. Hoc enim monet Salomon dicens, [Prov. 24:21-22] "Cum detractoribus non
commiscearis, quoniam repente consurget perdicio eorum."
fol. 105vb: Collige ergo que sit occulta detractio. Morsus est serpentis in silencio, Spiritus sancti fugacio, lepre
contagio, informis fetus abhorcio, [abhorsio MS] Deo et hominibus abhominacio cui debetur a castris Dei exclusio et
repentina perdicio. Hoc tam deforme malum si vis dissipare, audi Salomon dicentem, [Prov. 25:23] "Ventus aquilo
dissipat pluvias, et facies tristis linguam detrahentem." [cf. Iac. 3:6] Qui enim facie faventi verbis detrahentis applaudit,
quid aliud quam fomentum olei subministrat igni lingue a iehenna inflammante? Qui vero facie tristi sibi displicere
detractionem ostendit, quasi impulsu venti frigidi nebula detractionis alterius bonum obfuscancia dispergit. Qui enim
faciem tristem detrahentibus non pretendit, ipsis consentit, [cf. Rom. 1:32] quia cum possit malum impedire non
impedit, et secundum vocem Apostoli simul cum detractore dignus est eterna morte. O quam terribile est istud, quia
pauci sunt qui licet ipsi non detrahant, quin detrahentibus faciem faventem pretendant. Absit huius favoris perniciosa
consuetudo. Ut igitur vicium detractionis perimas in alio, ostende detrahenti per faciem tristem animum non faventem,
et contra verborum eius lubricum per aures ingressum, [Ecclus. 28:28] "sepi aures tuas spinis,"ut statim senciat
puncturas tue correpctionis. Hoc vicium perimat in teipso de bonis fratrum congratulacio fraterna. Quidam sunt qui
volunt alios ledere in sua substancia vel sua possessione, quibus tamen libet diminuere bona aliorum in aliorum
opinione. Quidam vero non false sed vere dicunt de aliis mala, et hoc libidine vilificandi eos in opinione auditorum, qui
omnes a vicio detractionis non sunt immunes.

