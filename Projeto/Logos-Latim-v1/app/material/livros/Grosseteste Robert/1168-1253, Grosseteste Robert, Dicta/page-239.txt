talem nichil aliud esse quam cadaver mortuum, pannis funebribus involutum, de sepulcro egressum, a diabolo inter
homines exagitatum. Et quid tali re monstruosius, quid terribilius, quid horribilius, quid detractabilius! Absit! Ymmo
per Dei graciam longe abest, ab hac sancta congregacione omne monstrum tam detestabile.
fols. 110ra - 110rb: Virgo namque est hec venerabilis congregacio. Continens est. Preclusit sibi viam ab omni egressu
illicito. Magna pars est decora, pars est casta, pars est in corpore illius virginis uni viro sponsate, que [Cant. 4:7] "tota
pulcra est, et macula non est in ea." Non enim est virgo solummodo, sed eciam casta. Si enim esset virgo et non casta,
non esset tota pulcra, non esset sine macula. Nunc autem tota pulcra est, sine macula est, quia non solum virgo, sed
eciam casta est. Et que est virgo non casta? Virgo fatua. [Matt. 25:2] "Quinque enim ex eis erant fatue, et quinque
prudentes." Igitur virgo casta, virgo prudensque aptat lampadem suam ut introeat ad nupcias. Tota hec virgo intrat ut
sponsa, in singulis suis partibus intrat velud adolescentule sponsam sequentes. Non igitur sufficit per continenciam ab
illicitis esse virginem, sed oportet simul esse castam, oportet esse prudentem. Et quid est castitas nisi amor integritatis,
incorrupcionis, immaculacionis, incoinquinacionis? Et que est vera integritas, vera incorrupcio, vera immaculacio, vera
incoinquinacio, nisi eterna sapiencia perfecta et incorrupta, que [Sap. 7:26] "candor est lucis eterne," et [Sap. 7:24]
"ubique attingit" propter mundiciam suam, et [Sap. 7:25] "nichil inquinatum in illam incurrit," et cuius participacione
est anima integra, incorrupta, immaculata, incoinquinata.
fol. 110rb: Amor igitur suppreme sapiencie castitas est. Sed amor sapiencie, quid aliud est quam prudencia? Igitur esse
virginem castam est esse virginem prudentem, et hoc est esse ab illicitis continentem, non amore vanitatis sicut virgo
fatua, sed amore integritatis incorrupcionis, immaculacionis, incoinquinacionis, sicut prudentissima. Hanc prudenciam
et castitatem tribuat nobis sapiencia Patris, Filius Virginis, ut prudenter et caste ab illicitis continentes virgines virgini
desponsemur, et in virtute eius in vinculo pacis permaneamus per infinita seculorum secula. Amen.

