fol. 51va: Item, qui diligit Deum odit odium Dei, igitur vellet illud destrui in quolibet suo subiecto in quo possibile est
destrui. Ergo vellet nullum hominem odire Deum. Ergo vellet quemlibet hominem diligere Deum. Ergo diligit
quemlibet hominem diligere Deum. Ergo diligit quemlibet hominem.
fol. 51va: Est autem caritas appetenda quia facit hominem deiformem et summe pulcritudini conformem. Facitque eum
participem suppremi nominis, ut propter deiformitatem Deus dicitur, non substancialiter, sed per denominacionem,
facitque illum celi habitatorem, et ab omni insultu insuperabilem, omniaque possidentem, etc.

