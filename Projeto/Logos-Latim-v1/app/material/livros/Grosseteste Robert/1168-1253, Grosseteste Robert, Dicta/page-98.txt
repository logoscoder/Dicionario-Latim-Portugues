fol. 44va: Et quemadmodum sol iste corporalis, si haberet sermonem, dicere posset unicuique stelle, "dedi te in lucem
noctis," sic Deus potest dicere unicuique menti illuminate, que aut doctrina aut exemplo gentes peccatrices illustrat ad
fidem et caritatem, "dedi te in lucem gencium." Sed cum hoc possit cuilibet tali dici, qualiter dictum est hic quasi
singulariter in laudem Iohannis, nisi quia Iohannes est inter ceteros sanctos velud lucifer inter ceteras stellas? Et
quemadmodum, licet sol dicere possit cuilibet stelle, "dedi te in lucem terre," prerogativa tamen quadam maioris et
purioris lucis dicere possit lucifero, "te," quasi per quandam excellenciam, "dedi in lucem terre." Sic dictum est
Iohanni, quasi quadam prerogativa, "dedi te in lucem gencium." Ipse enim, ut dictum est, lucifero comparatur, quia ipse
fuit precursor solis iusticie, eius exortum suo exortu precurrente denuncians et predicacionem predicacione, velud
lucifer precurrit exortum solis eius, que premonstrat adventum. Item quemadmodum lucifer finit noctis tenebras et
inchoat diei lucem, sic Iohannes fuit finis umbre legis veteris et inicium lucis legis gracie, [Matt. 11:13] "quia lex et
prophete usque ad Iohannem."
fol. 44va: Item, eadem est stella lucifer precurrens ortum solis, et vesperus, diei finem monstrans. [cf. Matt. 17:10-12]
Sic idem sunt, non in persona sed in virtute, Iohannes, Christi precursor nascentis, et Helias, in fine mundi venturus,
eius denuncians terminum, quia si vultis scire, Iohannes ipse est Helias, sicut lucifer ipse est vesperus.
fols. 44va - 44vb: Item, equale est tempus quo sol et lucifer secundum motum medium et equalem uniformem cursus
suos perficiunt, sic cursum huius vite Christus et Iohannes equali tempore perfecerunt, quia non fuit in spaciis vite
eorum differencia computabilis. Lux autem maxima maximeque perspicua, qua Iohannis vita fuit preclara, vita fuit
penitencialis, quam et precipue predicavit verbo et monstravit exemplo. Penitencia autem inicium salutis est,
quapropter Iohannes, datus in lucem vite penitencialis, recte fuisse dicitur salus Domini. Penitencia enim per ipsum
predicata et monstrata, salus est gencium et propria medela vulneris peccati, que salus gencium eadem dicitur salus
Domini, quia quod menbrorum est, capiti attribuitur.

