35

DICTUM 35 SERMO AD SACERDOTES DE HOC VERBO APOSTOLI, "EXEMPLUM ESTO FIDELIUM," ETC

Manuscript Source: Oxford, Bodleian Library MS Bodley 798 (SC 2656), fols. 24va - 26va.
INC: Paulus, doctor gencium, sollicitudinem haben omnium ecclesiarum, hiis verbis informare nititur vitam omnium
pastorum.
EXPL: Istam itaque filio acceptissimam sponsam, qui filium Virginis cotidie contractatis, in penetrale cordis vestri
admittite, ut plene sitis "exemplum fidelium in verbo, et conversacione, et caritate, et fide, et castitate."
.
fols. 24va - 24vb: Paulus, doctor gencium, sollicitudinem haben omnium ecclesiarum, hiis verbis informare nititur
vitam omnium pastorum. Thimotheus autem, cui Apostolus hec verba direxit, tipum omnium pastorum gerit in illo.
Igitur unumquemque nostrum, qui curas habemus animarum, alloquitur hiis verbis: "Exemplum esto fidelium," etc.
fol. 24vb: Talis igitur debet esse unusquisque vestrum ut sit exemplum fidelium. Tunc autem es eis exemplum cum in
manifestacione exteriorum operum legi potest quasi in scriptura quadam unde procedunt opera interioris affectus
animorum.
fol. 24vb: Si ergo in te sint opera manifesta [in te] luxurie, in quibus legi potest affectus interior incontinencie,
exemplum quidem es, sed non fidelium, immo liber et speculum luxuriosorum. Similiter, si sint in te opera manifesta
cupiditatis et rapine, in quibus legi potest interior affectus avaricie, exemplum quidem es non fidelium sed
cupidorum.Similiter, cuiuscumque vicii opera sunt in te manifesta, ut ex illis possit convinci affectus interior vicii illius
generis, viciosorum es exemplum, non fidelium. Immo eo quod exemplum es viciosorum, laqueus es et ruina fidelium,
convenitque tibi quod dicitur per Osee: [Os. 9:8] "Speculator Effraym laqueus ruine factus est super omnes vias eius."
Et quid miserabilius quam ut tu ipse qui illaqueatos deberes a laqueo ruine eripere eisdem ipse sis laqueus ruine?
fols. 24vb - 25ra: Non igitur sitis viciosorum exemplum, ut exemplo vestri animentur subditi vestri ad vicia similia,
quia de talibus prelatis dicit Osee: [Os. 4:8-9] "Peccata populi mei comedent, et ad iniquitates eorum sublevabunt
animas eorum. Et erit sicut populus, sic et sacerdos." Sed audi quid sequitur: [Os. 4:9-10] "Visitabo super eum vias
suas, et cogitaciones eius reddam ei, et comedent et non saturabuntur; fornicati sunt et non cessaverunt, quoniam Deum
dereliquerunt in non custodiendo." Ne itaque ruine laqueo subditos vestros illaqueetis, et ad iniquitates vestras eorum
animas sublevetis, et sic Deum in non custodiendo relinquatis, sitis exemplum non viciosorum, sed fidelium. Hoc est,
sint in vobis exterius opera manifesta fidei in quibus possit legi vera fides interius et dilectio Christi. [Mt. 5:16] "Luceat
lux operum vestrorum coram hominibus, ut videant vestra bona opera et glorificent Patrem vestrum qui in celis est."
fol. 25ra: "Exemplum esto fidelium," non solum abstinens ab illicitis, quod omnes fideles faciunt, sed excellenciore
conversacione continens eciam concessis. Debet enim lux vestre conversacionis tantum prelucere conversacionis fidelis
subiecti populi quantum lux, perspicuitas, et puritas oculi ceterorum menbrorum prelucet colori. Vos enim estis oculi
sponse, de quibus dicitur in Cantico: [Ecclesiastico MS] [Cant. 1:14] "Oculi tui columbarum." Sicut igitur cetera
menbra sine lesione contingunt pulvis et festuce, oculum autem non contingunt sine lesione et lacrimarum eductione,
sic pulvis minutorum venialium et festuce grossiosorum, que plebi sunt insensibiles, vobis debent esse amare, et vos
qui estis oculi sponse in fontem lacrimarum deducere.
fol. 25ra: Laicus fidelis sepe non sentit pulverem ociosi verbi vel levis nulli nocentis, vel eciam offic<i>osi mendacii.
Vos autem qui estis oculi sponse, pulverem talem solicite debetis cavere, et si vos forte contigerit, lacrimis
compunctionis abluere, recolentes quod [Sap. 1:11] "os quod mentitur occidit animam," et [Mt. 12:36] quod de omni
verbo ocioso racionem oportet reddere.
fol. 25ra: De hac sancte conversacionis vestre prerogativa respectu conversacionis subditorum vestrorum dicit
Gregorius, quod [Gregorius Magnus, Regula pastoralis, 2, 1] "tantum debet actionem populi actio transcendere presulis,
quantum distare solet a grege vita pastoris. Oportet namque ut mente solicite studeat quanta tenende rectitudinis
necessitate constringitur, sub cuius estimacione populus grex vocatur."
fols. 25ra - 25rb: Considerate eciam quod inspiciens oculum in eo suam cernit formam et ymaginem. Sic omnis vestram
conversacionem prospiciens in ea debet formam sibi et normam recte vivendi prospicere. Verumptamen, sicut ymago
in oculo recte formata est et tamen apparet pusilla, sic in celsitudine sancte conversacionis vestre vita subditorum sibi
debet apparere parvula et indigna. Eritis itaque hoc modo vos sacerdotes sacrum fidelibus ducatum prebentes, non
solum conversacionis paritate, sed precellenti puritate fidelium vivendi regula et exemplum.
fol. 25rb: Sequitur, [1 Tim. 4:12] "in verbo." [Mal. 2:7] "Labia" namque "sacerdotis custodire debent scienciam," sicut
docet Malechias, circumcidique debent a vacuitate ociositatis, a mendositate falsitatis, a presumpcione temeritatis, a
levitate scurrilitatis, a mordacitate detractionis, a sordibus immundicie, et a superfluorum exaggeracione, ut nullum de
verbis vestris in terram cadat, sicut de Samuele dicitur quod [1 Reg. 3:19] "non cecidit ex omnibus verbis eius in
terram." Vos enim estis os Domini, de quo per Ieremiam dicitur: [Ier. 15:19] "Si separaveris preciosum a vili, quasi os
meum eris." [Marc. 13:11] "Non enim vos estis qui loquimini," etc. In vobis enim et per vos doctrinam suam Deus
loquitur, per quam sicut per venam quandam de habundancia vite sue vitam influit audientibus. Unde in Parabolis
dicitur: [Prov. 10:11] "Vena vite os iusti."

