fol. 63rb: In quinta caverna latitant qui dicunt illud Ecclesiastici 3o: [Eccles. 3:19] "Unus est interitus hominis et
iumentorum, et equa utriusque condicio, et nichil homo iumento habet amplius," et Sapiencia 2o: [Sap. 2:1-2] "Non est
refrigerium in fine hominis, et non est qui agnitus sit reversus ab inferis, quia ex nichilo nati sumus, et post hec erimus
quasi non fuerimus." Huius caverne testudo est ex false opinionis fantasia, ideoque sicut predicte quatuor cito evanida,
sicut et secunda, que laxa est ex remissione, sive ex soliditatis rigore. [cf. Prov. 1:27] Ideoque hiis evanescentibus, qui
in hiis putabant non solum molliter sed et tute recubare, exponuntur intemporiei et ingruenti tempestati, supervenietque
illis repentinus interitus.
fols. 63rb - 63va: In hiis itaque cavernis latitantes vocem incantator, hoc est predicatorum, audire contempnunt,
obturantes aures suas, ut in exposicione Psalmi dicitur: [Augustinus, Enarrationes in Psalmos, Ps. 57, 10 et Ps. 66, 10
(chk. Glossa ord.)] "Peccatis presentibus velud terra, et preteritis velud cauda."
fol. 63va: Potest eciam terra esse, qua una auris aspidis obturatur, amor voluptuosorum presencium, et cauda, qua
reliqua auris obturatur, timor gravioris pene imposterum. [cf. Luc. 12:47] Scientes enim quod servus sciens voluntatem
Domini sui et non faciens vapulabit multis, credentesque per ignoranciam se fore aliquatenus excusatos, leviusque
puniendos, volunt intelligere ut bene agant. Has autem aures deobturarent, si cognoscerent quam falsa et quam brevis,
quantisque amaritudinibus sit respersa voluptas transitoria, et quam verum et longa, nullisque amaritudinibus admixta,
sit illa de qua dicitur: [Ps. 35:9] "Torrente voluptatis tue potabis eos," et si eciam agnoscerent quod affectata ignorancia
non sit excusatoria, sed pocius accusatoria.
fols. 63va - 63vb: Hii itaque tales ad talium comminacionum tonutrua aures suas deobturent, audiantque que illis
intonet sapiencia per os Salomonis, Parabolis primo: [Prov. 1:24-32] "Vocavi et renuistis; extendi manum meam et non
erat qui aspiceret; despexistis omne consilium meum, et increpaciones meas neclexistis. Eqo quoque in interitu vestro
ridebo," etc. usque: "aversio parvulorum interficiet illos, et prosperitas stultorum perdet illos." Iterum Parabolis 5o:
[Prov. 5:23] "Peccator morietur quia non habuit disciplinam et multitudine stulticie decipietur." Et iterum Parabolis
13o: [Prov. 13:15] "Doctrina bona dabit graciam in itinere contemptorum vorago." Et iterum in eodem: [Prov. 13:18]
"Egestas et ignominia ei qui deserit disciplinam. Qui autem adquiescit arguenti glorificabitur." Osee 4o: [Os. 4:6] "Quia
tu scienciam repulisti repellam te ne sacerdocio fungaris michi." Ysaiae 5o: [Is. 5:13] "Propterea captivus ductus est
populus meus quia non habuit scienciam, et nobiles eius interierunt fame, et multitudo eius siti exaruit," etc. Item, 27:
[Is. 27:11] "Non est populus sapiens, propterea non miserebitur eius qui fecit eum, et qui formavit eum non parcet ei."
Sapiencia 3o: [Sap. 3:11] "Sapienciam et disciplinam qui abiecit infelix est. Vacua est spes eorum et arbores sine
fructu, et inhabilia (vel inutilia) opera eorum sunt." Ioannis prima 4o: [1 Ioan. 4:6] "Qui novit Deum audit nos; qui non
est ex Deo non audit nos." Et bene super hoc verbo, [1 Cor. 2:14] "carnalis homo non percipit ea que sunt Spiritus Dei,"
etc. Qui ergo non vult audire predicatores veritatis, profecto ille Deum non nosse, neque ex Deo esse cognoscitur, quia
caritatem, quam erga homines Deus exercuit, imitare neclexit.

