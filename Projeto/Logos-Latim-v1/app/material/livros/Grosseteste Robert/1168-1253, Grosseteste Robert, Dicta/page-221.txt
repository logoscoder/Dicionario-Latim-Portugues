123

DICTUM 123 DE VITE

Manuscript Source: Oxford, Bodleian Library MS Bodley 798 (SC 2656), fols. 101vb - 102ra.
INC:
EXPL: Ipse tamen homo leticiam iocunditatemque sciencie sicut vinum sibi fructiferum fructificat.
fol. 101vb: [Isidorus, Etymologiae, 17, 5, 1-2] "Vitis plantacionem Noe primus adinvenit. Dicta vitis, quia vim habeat
cicius radicandi; vel a viciendo, eo quod invicem se vites invectent, vicinisque arboribus reptando religentur. Est enim
earum natura flexibilis, que quasi brachiis quibusdam quicquid comprehenderint instringant."
fol. 101vb: "Capreoles enim se innectere vites, et suspendere solent arboribus, quo adminiculo freti palmites ventos ac
turbines continere queant, et sine lapsus periculo fructus suos sustineant, ac se vaga proceritate diffundant. Foliorum
vero subsidio vitis a frigore et ardore defenditur, atque adversus omnem iniuriam munitur. [Isidorus, Etymologiae, 17,
5, 10-11] Qui alicubi intercisus est, ut et solem ad maturitatem fructus admittat et umbram faciat.
fol. 101vb: Media pars folii procerius extenditur et in ipsa summitate tenuatur. [Ambrosius, Exameron, 3, 12, 49 (p.
92)] "Primum omnium nihil gracius florentis odore vitis, siquidem de flore earum sucus expressus, poculi genus
conficit quod et voluptati et saluti fit."
fol. 101vb: Vitis autem circumfoditur, circumfossa religatur et erigitur ne reflectatur in terram, reciduntur, fermenta
luxurancia alia fructiosa propogantur. Lignum vitis fragile, debile, rugosum, et indecorum.
fol. 101vb: Plantator vitis rector Ecclesie. Unde Apostolus, [1 Cor. 3:6] "Ego plantavi, Apollo rigavit." Ipsa vitis plebs
ecclesie, que radicem fidei et dilectionis cicius in terram mittit, humanitatem scilicet Christi, vel terram vivencium. Hec
est [Ps. 79:9] "vinea de Egipto translata," et [Is. 5:1] "facta dilecto in cornu filio olei," [Rom. 6:5] "que complantata est
similitudini mortis eius."
fols. 101vb - 102ra: Natura flexibilis est, quia, [Gen. 8:21] "prona in malum ab adolescencia sua." Sed ne hoc pronitate
in terram cadat et putrescat, brachiis caritatis Dei et proximi, Christum, [Ps. 1:3] "lignum" scilicet "plantatum secus
decursus aquarum," et sanctos, quorum exemplis et precibus supportatur, et proximos, quasi vicinas inflexibilis arbores,
consimilisque vites comprehendens stringit, seque illis innectens et suspendens ab illis. Freta hoc adminiculo, ventos et
turbines temptacionum ac persecucionum inconcussa tollerat, et sine lapsus periculo fructus bonorum operum sustinet,
ac se vaga proceritate diffundit eciam ad inimicos diligendo, [Rom. 5:5] "per caritatem diffusam in corde ipsius, per
spiritum scilicet qui datus est illi."
fol. 102ra: Folium vero vitis velamen est operis, ne fiat ut videatur ab hominis, quia plerumque bona opera frigore
dissuacionis aut detractionis, aut calore adulacionis, aut turbine persecucionis corrumpuntur. [cf. Matt. 6:18] Hoc tamen
velamen est intercisum, ut Pater, noster scilicet, verus sol iusticie, videat fructum operis in abscondito, et sua visione
confoveat. Hec ad maturitatem intercisum est eciam ut videant opera nostra quandoque a gratulatores superni, suaque
confoveant superna aggratulacione.
fol. 102ra: Media pars folii procerius extenditur et in ipsa summitate tenuatur, et enim bravii speciem videtur effingere,
signans quod una boni operis inter pendentes ceteras fructus habeat principatum. De hillaritate quoque dandi et bene
operandi exterius se depromentis quasi de flore nascitur odor bone opinionis. Hauritur inde dilectio dantis qua diligitur
amplius a recipientibus quasi potus voluptuosus et saluberimus.
fol. 102ra: Vinea circumfoditur cum terrenarum mole curarum exoneratur, circumfossa ligamentis preceptorum
religatur, et spe sursum erigitur, ne in terram per terrenorum amorem reflectatur. Rami concupiscenciarum luxuriantes
acumine terroris pene iehennalis rescinduntur, earum loco succrescentibus et propagatis ramis bonarum voluntatum.
Corpore quoque humano velud ligno vitis, nihil fragilius, debilius, rugis et senio contrahitur et deformatur. Ipse tamen
homo leticiam iocunditatemque sciencie sicut vinum sibi fructiferum fructificat.

