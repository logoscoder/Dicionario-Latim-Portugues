60

DICTUM 60 DE VESTIGIIS QUIBUSDAM TRINITATIS IN CREATURIS

Manuscript Source: Oxford, Bodleian Library MS Bodley 798 (SC 2656), fols. 47rb - 48va.
INC: Omnis creatura speculum est de quo resultat similitudo creatoris, unitatis scilicet et trinitatis.
EXPL: "Hic incepit edificare et non potuit consummare."
De vestigiis quibusdam Trinitatis in creaturis, et qualiter mens rationalis est summa similitudo Trinitatis et ipsius
speculum, et de rectitudine et mundicia huius speculi, et quas impressiones de speculacione Trinitatis referre debemus
fol. 47rb: Omnis creatura speculum est de quo resultat similitudo creatoris, unitatis scilicet et trinitatis. Nec de unica
creatura quasi de unico speculo resultat tantum similitudo una, sed quelibet creatura est quasi speculum unum sic
artificialiter compositum, ut de eo resultent unius faciei similacra plura, utpote omne compositum quasi unam
similitudinem trinitatis reddit esse potenciale materie, esse actuale forme, et composicionem forme cum materia.
fol. 47rb: Alia quoque similitudo Trinitatis est in qualibet creatura numerus, pondus, et mensura.
fol. 47rb: Item, alia similitudo est in qualibet creatura quod ad unum tendit, similitudine et qualitate pulcra est,
ordinemque servat. Esse quidem potenciale, et inchoacio et ad unum tencio Patrem innuunt, cui attribuitur potencia, qui
est principium non solum creaturarum sed eciam Filii et Spiritus Sancti. Esse actuale, perfectio et pulcritudo Filium
<innuunt>, qui est Patris sapiencia, [Hebr. 1:3] "splendor glorie, et figura substancie eius." Composicio vero <et> in
esse conservacio, in ordineque collocacio Spiritum Sanctum, qui est amor et connexio Patris et Filii, et benignitas qua
res in ordine et in esse servantur.
fols. 47rb - 47va: Augustinus autem aliam insinuat similitudinem Trinitatis in numeris, dicens: [Augustinus, De musica,
6 (PL 32, 1191)] "Numerus ab uno incipit, equalitate ac similitudine pulcher est, et ordine copulatur. Quamobrem
quisquis fatetur nullam esse creaturam vel naturam que non, ut sit quicquid est, appetat unitatem, sui similisque, in
quantum potest, esse conetur, atque ordinem proprium in locis et temporibus, vel in corpore quodam libramento
salutem suam teneat, decet fateri ab uno principio per equalem sibi ac similem speciem diviciis bonitatis eius, qua intra
se unum et de uno unum karissima et, ut ita dicam, ea reguntur, omnia facta esse atque condita quecumque sunt in
quatumcumque sunt."
fol. 47va: Item, omnis creatura est, et ab eo quod non est discernitur, suisque partibus sibi congruit. Sed aliud est quod
est, aliud quod discernitur, aliud quod sibi congruit. Causam igitur trinam oportet esse.
fol. 47va: Item, ponamus quod non esset creatura nisi una racionalis et una corporalis, eademque vilissimum et
minimum et minus utile corporum, utputa attomus qualis volitat in sole. Videamusque qualiter racionalis creatura possit
in hoc corpore quasi in speculo deprehendere Trinitatem creatricem. Ecce quam prope est ut videatur, et non obscure,
licet tamen in vili speculo. Ratione, si racio consideret attomum, inveniet illum compositum, mutabilem, et materialem,
decurretque raciocinando ad hoc, quod factorem habuit qui illum ex nichilo fecit. Ex factore igitur decurrit ad facere, et
a facere ad potenciam, nec ad finitam sed ad immensam et infinitam.
fol. 47va: Videbit enim racio investigans, quod omnis potencia mensuratur per proporcionem facti ad illud ex quo fit.
Tanta est enim facientis potencia, quanto factum excedit illud ex quo fit. Omne autem aliquid, quantumcumque vile et
parvum, <in> infinitum excedit nichilum. Igitur, cum racio invenerit attomum esse aliquid ex nichilo, et decurrerit ab
eo ad potenciam facientis, mensuraveritque eam per proporcionem facti ad illud ex quo fit, videbit attomum egressum
in esse non a minori quam ab infinita potencia. Sic igitur egressus attomi in esse aliquid ex nichilo similacrum est
infinite potencie efficientis.
fols. 47va - 47vb: Item, racio eadem considerans amplius inveniet attomum esse corpus, et in eo tres lineas
intersecantes se ad angulos rectos, in qua sectione posito pede circum describere poterit spheram intra attomum, et in
sphera infinitos circulos et omnia corpora sphere inscriptibilia, et in circulis omnes figuras inscriptabiles circulis, que
sunt infinite. Videbitque racio quod supra quamlibet illarum infinitarum figurarum potest erigi sciencia demonstrativa.
Invenietque in attomo descripcionem infinite sciencie, non solum de magnitudinibus, sed eciam de numeris. Cum igitur
invenerit racio attomum factum ex nichilo ab infinita potencia, videritque in attomo descripcionem infinite sciencie,
perpendet eandem infinitam potenciam descripsisse in attomo a se facto infinitam scienciam. Sed non posset infinitam
scienciam describere nisi per infinitam sapienciam. Videbit ergo infinitam potenciam fecisse attomum per infinitam
sapienciam.
fol. 47vb: Iam ergo ex attomo decucta est racio in cognicionem potencie et sapiencie infinite. Sed huius summe rei
cognicio magnum est bonum racionis cognoscentis, quia bonorum honorabilium noticiam opinamur. Creator igitur
attomi rem valde utilem creavit racioni, et hoc sine meritis racionis precedentibus. Igitur creator bonus. Sed quam utilis
est attomus uni racioni create, tam utilis, quantum in se est, esset infinitis racionibus si create essent. Igitur attomi
utilitas, quantum in se est, infinita est. Et eciam non aliquantum utilis est attomus uni racioni quin eciam eidem possit
esse utilior, quia non aliquantulum percipit in eo sciencie quin eciam per amplius possit in eo percipere. Igitur infinite
utilitatis est attomus. Ergo potencia per sapienciam creans est infinitum bona.

