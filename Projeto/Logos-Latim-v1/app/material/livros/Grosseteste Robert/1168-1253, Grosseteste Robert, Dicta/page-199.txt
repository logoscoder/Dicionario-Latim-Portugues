109

DICTUM 109 UNDE DIRIVATUR HOC NOMEN DEUS

Manuscript Source: Oxford, Bodleian Library MS Bodley 798 (SC 2656), fols. 91rb - 91vb.
INC:
EXPL: Sicque pacificatos in filios adopcionis lucratus est, quia "beati pacifici, quoniam filii Dei vocabuntur."
fols. 91rb - 91va: "Theos" Grece, "Deus" Latine, et mutatur "T" aspiratum in "D" et "o" in "u," et sic ab hoc nomine
"Theos" fit hoc nomen "Deus." Hoc autem nomen "Theos" apud Grecos derivatur ab hoc verbo "theo," quod est
"curro." Deus enim quasi cursor velocissimus ubique est presens, et omnia implens omniaque preocupans. Unde in
libro Sapiencie, de summa sapiencia, que Deus est, scriptum est, [Sap. 7:24] "Omnibus mobilibus mobilior est
sapiencia." Et ad sponsum dicit sponsa in Canticum Canticorum, [Cant. 8:14] "Fuge, dilecte mi, assimilare capree,
hinnuloque cervorum super montes aromatum." Et in prophetia scriptum est, [Ier. 13:13] "Celum et terram ego
implebo, dicit Dominus."
fol. 91va: Vel dicitur hoc nomen "Theos" ab hoc verbo "tho," quod signat apud Grecos "compono" vel "facio." Deus
enim omnium est factor et ordinator. [cf. Gen. 2:1] Fecit enim Deus in principio celum et terram et omnem ornatum
eorum, et per eius sapienciam et verbum [Ioan. 1:3] "omnia facta sunt, et sine ipso factum est nichil." Vel dicitur hoc
nomen "theos" ab hoc verbo "tho," quod apud Grecos idem est quod "video." Ipse namque est omnia videns. "Omnia
enim," ut dicit Apostolus, [Hebr. 4:13] "nuda sunt et aperta oculis eius, ad quem nobis sermo." Et in Ecclesiastico
scriptum est, [Ecclus. 17:16] "Omnia opera eorum velud sol in conspectu Dei, et oculi eius sine intermissione in viis
eorum aspicientes."
fol. 91va: Et sciendum quod ab hoc verbo "tho" fit nomen "thos," et per adiectionem "e" littere fit hoc nomen "theos."
Vel dicitur "theos," secundum quosdam, a calore. "Themotis"enim Grece "caliditas" est, a quo nomine putantur hoc
nomen "theos" dirivari, quod bene ipsi convenit, de quo dicitur, [Ps. 18:7] "A summo celo egressio eius, et occursus
eius usque ad summum eius. Nec est qui se abscondat a calore eius." Vel dicitur "theos" ab hoc verbo "etho," quod est
"incendo" vel "inflammo," quod ei congruit de quo dicitur, [Hebr. 12:29] "Deus noster ignis consumens est."
fol. 91va: Hoc quoque verbum Grecum "tho" in una significacione idem est quod "firmo," unde non <in>congrue(?)
potest dirivari hoc nomen "theos." De Deo namque dicitur, [Ps. 92:1] "Et ipse enim firmavit orbem terre, qui non
commovebitur." Et iterum, [Ps. 135:6] "Qui firmavit terram super aquas." Et in Ysaia scriptum est, [Is. 42:5] "Hec dicit
Dominus Deus, creans celos et extendens eos, firmans terram et que germinant ex ea." Signat eciam hoc verbum "tho"
idem quod "letor." Et Deo dicimus, [Ps. 31:7] "Exultacio mea, erue me a circumdantibus me." Significat quoque hoc
verbum "tho" idem quod "pono," et de Deo dicitur, [Ps. 147:1] "Qui posuit fines tuos pacem." Significat insuper idem
quod "lucror," et bene congruit ei qui nos perditos suo passione lucratus est et precio sui sanguinis redemit. Unde
Apostolus, [1 Cor. 6:20] "Empti enim estis precio magno."
fols. 91va - 91vb: Secundum moralem autem intelligenciam bene congruit ab hiis omnibus racionibus nomen Deo
imponi. Ipse enim precurrit et prevenit nos per graciam prevenientem, et preveniendo sua gracia nos componit et
conformat in novum hominem, ut scimus inicium aliquod creature eius, [cf. Eph. 4:22-24] "exuti veterem hominem et
induti novum, renovati et reformati spiritu mentis vestre."Sicque compositos et innovatos vultu sui beneplaciti in nobis
nos respicit illuminans super nos vultum suum. Vultus enim Domini super nos illuminacione ampliori et augmentata
calefacit caritate, augmentatoque caritatis calore ascendit et inflammat, et viciorum rubiginem, hoc est ex prioribus
viciis relictam consuetudinem, consumit. Sicque calefactos et accensos per perseveranciam confirmat, confirmatisque
iam ipse fit exultacio, contempto mundano gaudio. Exultantem vero in ipso solo fines ponit pacem. Sicque pacificatos
in filios adopcionis lucratus est, quia "beati pacifici, quoniam filii Dei vocabuntur."

