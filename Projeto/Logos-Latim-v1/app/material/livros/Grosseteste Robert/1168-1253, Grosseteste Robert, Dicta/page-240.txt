136

DICTUM 136 DE ORANDO

Manuscript Source: Oxford, Bodleian Library MS Bodley 798 (SC 2656), fols. 110rb - 111va.
INC: Orare est exprimere alicui mentis desiderium quo desideratur aliquid ab eo fieri cui exprimitur, cum confidencia
quod faciet desideratum motus desiderio et confidencia rogantis.
EXPL: Ut igitur regem nostrum ad misericordiam flectemus, oportet ut saccum et cinerem, in quos nos detrusit iuste,
coram eo sponte feramus, et quia hos quandoque abiecimus, ut abiectione meritam iram mitigemus, sacco et cineri quos
abiecimus saccum alium et cinerem adiungamus.
fols. 110rb - 110va: Orare est exprimere alicui mentis desiderium quo desideratur aliquid ab eo fieri cui exprimitur,
cum confidencia quod faciet desideratum motus desiderio et confidencia rogantis. Non desideratur autem nisi bonum
verum vel apparens. Apparens autem bonum et fallax est omne delectabile cuius delectacio transit, nec ducit ad
delectacionem semper permanentem. Tale bonum non est desiderandum, quia istud desiderare est querere quietem in
mobili, fixionem pedis in lubrico, et super inanitatem inniti. Verum bonum est beatitudo, hoc est gaudium de veritate et
cognicio ineffabilis pulcritudinis, cognoscere scilicet [Ioan. 17:3] "te Deum verum, et quem misisti, Iesum Christum."
Et hec est vita eterna, et semper manens bonum. Sed ad istam non pervenitur nisi per viam morum. Mores non
inseruntur nisi prius extirpentur vicia; deinde virtutes inserantur, inserte crescant, crescendo nos sublevent ad
cogitacionem et fruicionem creatorum semper manentem.
fol. 110va: Extirpacio igitur viciorum, et insercio, et crementa virtutum bona sunt transitoria, quia licet et ipse virtutes
secundum substanciam semper manebunt, secundum tamen usus quos habent in via transibunt. Verumtamen hec bona
transitoria ducunt homines ad bonum quod semper manet. Ideoque, licet transeant, fallacia et falsa bona non sunt, sed
vera. Qua propter hec sola bona desideranda sunt que semper stant, vel ducunt ad bona semper stancia. [cf. Rom. 7:25]
Hec autem bona dare non potest, nisi gracia Dei, per Iesum Christum dominum nostrum, quare a Deo solo hec sunt
desideranda, nec diffidendum est quin dabit hec [Rom. 8:32] "qui proprio Filio suo non pepercit, sed pro nobis omnibus
tradidit."
fol. 110va: Desiderare igitur predicta bona vera a Deo cum spe certa quod prestabit illa desiderantibus, motus eorum
desiderio et spe, vere orare est oracione interiori. Hoc desiderium et confidenciam verbis exterioribus exprimere proprie
vero orare dicitur. Bona vero transeuncia sunt sicut via ducens ad patriam que pertransitur ingressa patria, et sicut navis
que relinquitur ingresso portu salutis. Sed cum [Ps. 7:10] "Deus sit scrutans corda et renes," et [Hebr. 4:13] "omnia
occulta nuda sunt et aperta oculis eius," quod opus est interiorem oracionem verbis exterioribus exprimere.
fols. 110va - 110vb: Non homo fit ut doceatur Deus, sed ut digne veneretur, et confundatur diabolus. Vehemens
namque affectio interior naturaliter prorumpit in sonum exteriorem. Vehementer namque affectionis magnitudo non
sinit eam inter angustias claudi. Exerit itaque se per sonum quasi extra allatum per suum naturale vehiculum. Huius
signum est gemitus dolencium, risus gaudencium, subita exclamacio admirancium et eorum qui vehementer terrentur.
Affectus eciam brutorum animalium extra per sonos se depromunt. Quia igitur eternorum bonorum vehementissima
debet esse desiderantis affectio, quomodo possit intra silencii angustias claudi et non per verba prorumpere? Nonne
affectio quodammodo maior est et lacior extra per vocem expansa quam intra per silencium clausa? Sine voce namque
solum interius est, per vocem expressa non minor est intra, et tamen est extra egressa. Tanto igitur maior est cum voce
quam sine voce, quanta est eius per vocem egressio. Cum ergo maximum bonum maximo desiderio sit petendum,
maius autem est desiderium in voce expressum quam per silencium suppressum, non solum interiori desiderio, sed
eciam desiderio per vocem expresso oranda sunt bona non fallacia et beatitudo vera. Preterea, quia diabolus non novit
cogitaciones bonas et voluntates hominum, cum intus solum oramus hoc latet diabolum. Cum vero exteriori sermone
exprimimus, diabolus hoc senciens torquetur fassibus invidie. Maxime namque se vellet adorari, et minime Deum.
fol. 110vb: Cum ergo orando exteriorem sermonem iungimus affectioni interiori, amplius veneratur Deus et torquetur
diabolus. Verba vero sine affectione et intencione sunt sicut circulus sine vino, equus in prelio sine militante, folia sine
fructu, et sicut vas plenitudine vacuum et vacuitate plenum. Homo eciam qui labiis honorat Deum orando, [honorando
MS] et cor eius longe est ab eo, de vanis et iniquis cogitando, est sicut homo qui duas linguos haberet, alteram sonoram
et ydiomatis nobilis, reliquam raucam et ydiomatis vilis, et regi magno porrigeret preces pro capite suo lingua rauca et
vili ydiomate, et interim scurrilia vel regis voluntati et sue saluti contraria lingua sonora et ydiomate nobili loqueretur.
Verba namque interiora lingua et ydiomate nobis et angelis communibus resonamus. Exteriora vero verba lingua et
ydiomate carnis que respectu interiorum in auribus Dei rauca est et vile resonat ydioma.
fols. 110vb - 111ra: In oracione igitur semper lingue exteriori iungatur interior. Laici vero, qui non intelligunt que
dicunt per Oracionem dominicam, dum verba proferunt ore exteriori, lingua interiori debent clamare ad Deum Patrem
ut tribuat illis et aliis pro quibus orant. Bona veraque verbis exterioribus, que illi non intelligunt, sunt petita. [cf. Sap.
3:15; Eph. 5:19] Sic psallere, scilicet coniunctis duabus linguis, est psallere sapienter et cantare gloriose.
fol. 111ra: Aliquando vero sola interiori lingua orandum, lingua exteriori occupata aliis, utpote cum comedimus aut
cum sermocinamus cum aliis, aut aliud quidpiam facimus quo minus lingua libera est ad loquendum, aut cum extra

