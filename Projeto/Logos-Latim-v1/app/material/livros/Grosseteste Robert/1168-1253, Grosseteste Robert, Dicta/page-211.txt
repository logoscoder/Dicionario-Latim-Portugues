118

DICTUM 118 DE CONTEXIONE QUORUM<DAM> RETIUM

Manuscript Source: Oxford, Bodleian Library MS Bodley 798 (SC 2656), fols. 96rb - 96vb.
INC: Omnis sciencia sillogistica est, sicut rethe contextum secundum figuras triangulas.
EXPL: Nec tam retis pulcritudine debent allici quam ipsius terre stabilitate et aieris lumine ad que de vagitate et
tenebris fluminis attrahentur.
fol. 96rb: Omnis sciencia sillogistica est, sicut rethe contextum secundum figuras triangulas. [Aristoteles, Prior
Analytics, ] Omnis enim sillogismus per modum trianguli figuratur, ut patet per Aristotelem, Libro priorum. Ubi autem
possunt plures termini ordinari hinc inde e regione se respicientes collati adinvicem secundum operaciones ordinatas,
contexitur rethe sicut in inferiori pagina, [no drawing provided in MS] et sicut Aristoteles contexuit figuram
invencionis medii in Libro Priorum. Ubi vero sunt rethe universales, sub quibus sumuntur rethe particulares, subiectum
scilicet sub subiecto, et predicatum sub predicato, fit textura quasi ex quadrangulis, ut subiecta manifestat descripcio. In
hac itaque descripcione quasi notus quidem est cuiuslibet secundi termini replicacio ut subiciatur tercio. Quis enim non
videt quam mirabiles et subtiles sunt texture in figuris scienciarum mathematicarum, utpote in figuris arsmetricis,
quomodo ibi ex triangulis gignuntur quadranguli, et ex hiis pentagoni, et sic consequenter figure cetere. Universitas
eciam naturarum figuris triangularibus sillogisticis contexta et ad invicem connexa est. Unde formale (?) non inmerito
dicebatur a quibusdam triangulos esse principia omnium, non quod trianguli corporales hec essent, sed sillogistice
triangulares et naturales connexiones.
fols. 96rb - 96va: Patenter namque propter similitudinem texture retine omnis sciencia reti potest comparari. Sed cum
omnis res duplicem habeat perfectionem, primam scilicet que est forma eius, et secundum que est operacio propter
quam res facta est. Retis autem prima perfectio fit ipsa figuralis contexio, secunda vero piscium ex aqua extractio.
Omnes sciencie mundane retia sunt solum propter similitudinem perfectionis prime, scilicet texture. Sola vero theologia
retis habet similitudinem propter utramque retis perfectionem. Hec enim sola de fluctibus mundane mutabilitatis
homines quasi pisces extrahit in siccum eterne stabilitatis.
fol. 96va: Retia autem mundanarum scienciarum de aquis mundane mutabilitatis numquam sursum emergunt, sed
captos in eis pisces aut deorsum amplius mergunt, aut detinent in equilibrium [? acra liberum MS] emergant.(?)
Mundane namque sciencie que trahunt hominem ut vivat secundum illud quod sub se est, id est secundum appetitus
carnis, bestiales sunt, sicut retia deorsum mergencia. Ille vero sciencie que docent hominem vivere secundum illud
quod sibi compar est, hoc est secundum hominem, id est secundum humanam racionem, sunt sicut retia equilibratim in
aqua fluctantia. In priori rethe captus fuit Epicurus, in secundo Diogenes. Sola autem theologia docet hominem vivere
secundum illud quod super se est, id est secundum Deum. Qui igitur vivit secundum iillud quod sub se est, in aquis
mutabilitatis submergitur. Qui vero vivit secundum hominem, id est secundum humanam racionem, nondum de aquis
mutabilitatis emersit. Qui autem vivit secundum Deum, vivit secundum illud quod incommutabile est, et aquas
mutabilitatis in tantum excessit in quantum secundum <Deum> vivit.
fol. 96va: Branchia autem qua piscis in hoc rethe capitur et tenetur est amor Verbi. Pisces autem isti spirituales, extracti
de aquis mundanis, moriuntur vite aquatili, hoc est fluide carnali, et melius vivant vita celesti. Differt captura piscium
spiritualium a captura piscium carnalium quod pisces carnales melius capiuntur in tenebris, quia non sponte intrant in
retia, sed visa ea refugiunt. Hii vero pisces spirituales in rethe Verbi Dei non capiuntur nisi sponte, quantoque clarius
videtur rethe Verbi Dei in luce bonorum operum, tanto libencius se inmittit piscis spiritalis ut capiatur. [cf. Luc. 5:4]
Mittunt ergo predicatores hoc rethe in mare cum Petro cum mundialibus verbum predicant. Trahunt rethe ad terram
cum que predicaverint opere complent.
fols. 96va - 96vb: Ymaginemur iterum duo retia e regione posita, rethe scilicet Petri, et rete diaboli. Ymaginemurque
pisces multos captos in rethe diaboli. Hii ergo sono tonitruorum [contorum MS] terrendi sunt ut rumpant rethe diaboli,
quod fragile est, et approximent rethi Petri, ipsoque terrore comutent voluntatem suam, ut liberati a rethe diaboli,
sponte intrent in rethe Petri. Soni autem contorum sunt comminaciones penarum iehennalium. Terrificus sonus tonitrui
[conti MS] est, [Luc. 12:47] "servus sciens voluntatem Domini, et non faciens vapulabit multis." Item, [Matt. 8:12]
"Proicientur in tenebras exteriores, ibi erit fletus et stridor dencium." Et, [Iob 24:19] "Transibunt ab aquis nivium ad
calorem nimium," et cetere talia. Piscis vero qui terrore talium sonorum non rumpit rethe diaboli tandem conteretur a
pulsu tonitrui. [conti MS] Conterentur autem mali pisces a tonitro [conto MS] cum audient, [Matt. 25:41] "Ite maledicti
in ignem eternum."
fol. 96vb: Item, ipsius rethe diaboli asperitas debet stimulare pisces quos tenet ad rumpendum se. Ipsum autem rethe
urit ira quos tenet, exagitat furibunda libidine, vindicte invidia corrodit, tabescereque et linire facit spinis solicitudinum
et aculeis timoris pungit. Econtrario, rethe Petri sua pulcritudine et suavitate eosdem pisces debet allicere. Nec tam retis
pulcritudine debent allici quam ipsius terre stabilitate et aieris lumine ad que de vagitate et tenebris fluminis attrahentur.

