21

DICTUM 21 "NON EST VERITAS NEQUE MISERICORDIA NEQUE SCIENCIA DEI IN TERRA."

Manuscript Source: Oxford, Bodleian Library MS Bodley 798 (SC 2656), fols. 18ra - 20rb.
INC: Osee ait: "Non est veritas, non est misericordia, non est sciencia Dei in terra.
EXPL: Quia vero hora non permittit nunc prolixius loqui de adulterio et sanguinis ad sanguinem attactu, pretereundum
est ad presens.
Sermo de hoc verbo Osee, "Non est veritas neque misericordia neque sciencia Dei in terra."
fol. 18ra: Osee ait: "Non est veritas, non est misericordia, non est sciencia Dei in terra. Maledictum, mendacium, et
homicidium, et furtum, et adulterium inundaverunt, et sanguis sanguinem tetigit."
fol. 18ra: Hec terra, que vacua est veritate et misericordia et Dei sciencia, numquid est terra quam calcamus? Non, quia
hoc non habet in se nisi veritatem, et veritate plena est, quia plena est maiestate et gloria Domini, et ubi est glorie
Domini et eius maiestatis plenitudo non potest esse vacuitas veritatis.
fols. 18ra - 18rb: Numquid illa terra est terra vivencium, que alia est ab ista quam inhabitamus, que est terra
moriencium? Nequaquam. [cf. Ps. 118:89] Ipsa enim terra vivencium soliditas est celestis habitacionis, que non potest
esse a veritate vacua, cum in celo, quod est terra vivencium, permaneat, Domine, veritas tua. Non potest hec terra esse
aliquid universe creature quod ordinem et modum servat sue condicionis. Quicquid enim sue condicionis ordinem et
modum servat, veritate necesse est plenum esse, dicente Domino per prophetam: [Ier. 23:24] "Celum et terram ego
impleo." Qui idem alibi dicit: [Ioan. 14:6] "Ego sum veritas."
fol. 18rb: Relinquitur ergo quod hec terra non sit aliud nisi humana anima, que in amore suo terrena preposuit
celestibus, creaturam creatori, que sic in se perturbavit ordinem et modum quasi si posuisset terram sursum et celum
deorsum. Et ea est que, propter hec transitoria adipiscenda vel retinenda, aliquod de preceptis Domini vult transgredi,
que bene terra est gravis iniquitate deorsum non commanens, quia non colligata humore gracie, sed in se divisa, ut [Ps.
1:4] "pulvis quem proicit ventus," superbie et suggestionis malignorum spiritum, "a facie terre," esca serpentis, cuius
suasu de celesti facta est fragilitatis et tenebrositatis terree. De hac terra dicit propheta: [Ier. 4:23] "Aspexi terram, et
ecce vacua erat et nichili." Vacua veritate, et misericordia, et sciencia Dei, ed ideo merito nichili.
fols. 18rb - 18va: [Isaac ben Solomon, De difinitionibus, cited in Aquinas, Summa theologiae 1.16.2.2] Hec itaque terra
veritate est vacua, quia veritas est adequacio sermonis et rei. Cum scilicet res est sicut dicitur, precipua itaque veritas
est adequacio sive correspondencia vel conformitas rerum summo sermoni, hoc est Verbo Patris eterno, verbo, inquam,
quod Pater eternaliter dicit, et verbo scripture, quod dicit per ora eorum qui scripturam ediderunt. Hec veritas in
supradicta terra, id est in anima perversa, non est, quia cogitacio eius et voluntas verbo scripture et Verbo beneplaciti
Dei conformis et adequata non est. Ac per hoc nec sermo eius exterior, nec opus exterius Dei Verbo adequatur, ac per
hoc totus homo interior et exterior veritate, hoc est a Verbi Dei conformitate, vacuus est.
fol. 18va: Totus est terra in quo veritas non est. Licet enim malus quandoque cogitet et velit, dicat et faciat quod rectum
est, non tamen hoc recte facit, et ideo Verbo Dei, quod dicit quod rectum est debere recte fieri, conformis non est, unde
plene veritate vacuus est. Veritas autem ante lapsum parentis primi fuit in terra. Eo autem labente recessit a terra, nec
potuisset reverti in terram nisi veritas orta esset de terra. Ideoque ut rediret veritas in terram veritas de terra orta est, id
est Verbum Patris de carne Virginis. In sola autem veritate, hoc est in conformitate ad eternum verbum, est pulcritudo,
bonitas, perpetuitas, et si quid aliud nominari potest verum bonum vere desiderabile.
fol. 18va: Ad hanc veritatem maxime expressive et propinquissime tenendum nata est rationalis creatura. Igitur cum
sola rationalis creatura hanc sponte deserit quam, si vellet, sola voluntate perpetuo teneret, alia enim creatura nulla est
que non conservet conformitatem dictioni qua dicitur eterno Verbo. De supprema pulcritudine, bonitate, et proximitate
cum summo bono se facit ab hiis remotissimam ceteris omnibus deformiorem, posteriorem collacione, omni
condempnacione ad iudicandum, omniumque actionibus iuste puniendum. Ut enim scribitur in libro Sapiencie: [Sap.
16:24] "Creatura tibi factori de serviendum excandescit in tormentum adversus iniustos et lenior fit ad benefaciendum
pro hiis qui in te confidunt." Et iterum in eodem: [Sap. 5:21] "Pugnabit orbis terrarum pro illo contra insensatos." Quid
enim iustius quam in creatura que tibi converso ad Deum et eidem subiecto leniter serviret, adversum acerbe puniat.
Nonne omnis creatura que custodit veritatem ulcisci debet in desertores veritatis?
fols. 18va - 18vb: Est iterum alia veritas que raro in terra invenitur, scilicet operum et rerum ab homine dictarum ad
humanum opus attinencium verbo ipsius hominis adequacio. Dicimus enim decoratissimas oraciones, volumus autem et
facimus contraria. Promittimus bona et solvimus mala. In hoc similes sumus vitibus qui in foliis et in floribus
promittimus uvas et solvimus labruscas. De huiusmodi autem dicit Dominus: [Is. 5:4] "Expectavi ut facerit uvas, et
fecit labruscas." Et cur expectavit, nisi quia videt in illis aliquid quod fructus promitteret. Sic nos in foliis verborum et
flore suce simplicitatis in gestu promittimus fructum dulcem, id est opus bonum, et solvimus amarum Similes sumus
iterum pomis crescentibus iuxta Mare Mortuum, que colore pretendunt maturitatem et gustum suavissimum, sed tamen
carpentibus non solvunt nisi inanitatem et fumi evanescentis fetorem.

