56

DICTUM 56 DE VIRTUTE, QUID SIT, ET QUOMODO ORIANTUR QUATUOR VIRTUTES CARDINALES,

Manuscript Source: Oxford, Bodleian Library MS Bodley 798 (SC 2656), fols. 44vb - 46va.
INC: Bonitas, que opponitur malicie vel viciositati, est amor ordinatus seu voluntas ordinata.
EXPL: Item, idem: "Si vere iustus est infidelis, iniustus est qui a regno iusticie ipsum repellit." [Augustinus, ???]
De virtute, quid sit, et quomodo oriantur quatuor virtutes cardinales, et de concordia quarundem diffinicionum virtutis,
et quod nullus infidelis habet veras virtutes
fol. 44vb: Bonitas, que opponitur malicie vel viciositati, est amor ordinatus seu voluntas ordinata. Hoc enim primo
posito ponitur bonitas, et hoc primo remoto removetur, et in tantum quisque a complemento bonitatis deficit, in
quantum deest illi ordo amoris, tantoque in bonitate proficit, quanto eius amor est ordinacior. Videndum est igitur quid
sit amor, et quis eius ordo.
fol. 44vb: [Augustinus, De Trinitate 8, 10] "Amor," ut dicit Augustinus in De Trinitate 8, "est vita quedam duo aliqua
copulans, vel copulare appetens, amantem scilicet et amatum." Et idem, De Trinitate 9o: [Augustinus, De Trinitate 9,
12] "Appetitus rei cognoscende dum inhiat, fit amor rei cognite dum tenet." Idem quoque dicit quod [Augustinus,
Confessiones 13; De Trinitate 6, 9; 10] "amor est pondus anime, collocatque animam sicut pondera collocant corpora."
fol. 44vb: Sicut enim pondus in re inclinat et impellit rem ad suum locum naturalem dum est extra locum suum
naturalem, eodemque pondere quietatur res in loco suo naturali cum infuerit; estque illud idem principium in eodem
motus et quietis. Sed dum est principium motus dicitur inclinacio, dum autem quietat non habet hoc nomen proprie. Sic
voluntas, dum non habet quod vult, impellit et inclinat animam ad consequendum quod vult, et tunc proprie dicitur
appetitus; apprehenso autem appetito, quietat animum in apprehenso, et tunc proprie dicitur amor, quod innuit secunda
diffinicio quam posui de Augustino. Quandoque tamen communiter dicitur amor ad utrumque, sicut insinuat prima
posita diffinicio. [cf. Bonaventura, Breviloq. 3, 10 (lin. 34)] Voluntas autem ab Anselmo diffinitur quod est
"instrumentum seipsum movens."
fol. 45ra: [Augustinus, De civilis Dei 19, 13] "Ordo autem," secundum Augustinum, "est parium et disparium rerum
sua cuique tribuens loca disposicio." Consistit autem ordo in tribus, scilicet ut res ordinanda collocacione ad ea que
extra se sunt, sit ut debet, habeatque ad extrinseca omnia collacionem et proporcionem debitam. Et ut ipsius rei
unaqueque pars ad quamlibet sui partem aliam debita commensuracione proporcionetur, et insuper ut ipsa res,
secundum statum suum debitam, habeat proporcionem ad perfectum in suo genere, verbi gracia, tunc est aliquod
corporum naturalium, utpote corpus alicuius animalis, ordinatum, cum est ubi esse debet inter cetera corpora, et ut esse
debet ad illa, et cum quelibet pars ad aliam debitam tenet in eodem corpore proporcionem, ut caput commensurata
proporcione correspondeat corpori et ceteris menbris, et econverso, et cum illud corpus proporcionatur corpori perfecto
in eadem specie secundum quod exigit etas, et regio, cetereque sui status circumstancie. Aliam namque proporcionem
habere debet corpus pueri septennis ad perfectum in specie hominis, et aliam cum sit iam maioris etatis.
fol. 45ra: Locus autem amoris res amata est. [Augustinus, De Trinitate 9; 8, 2; 10] Ibi enim est amor, teste Augustino,
ubi est quod amatur. [Matt. 6:21] "Ubi enim est thesaurus tuus, ibi est et cor tuum." Item, rerum plurium amatarum ab
eodem amore ipsius tocius amoris qui est in eius anima sunt partes. [chk. Augustinus, Enarrationes in Psalmos, 145, 5
(PL 37.1887)] Teste enim Augustino, dividitur unius anime amor per plura amata, et tantum deest de amore toto amori
unius amatorum quantum de amore eodem toto adest alteri amatorum. Est itaque ordinatus amor quo ad collacionem,
vel ad ea que extra sunt collacionem, amare omne quod amandum est, nichilque amare quod non sit amandum. Tunc
enim est ubi debet esse, quia locus amoris, ut predictum est, est res amata, nec abest ubi debet adesse, nec adest ubi
debet abesse. Est quoque ordinatus quo ad suarum parcium proporcionem ad invicem debitam, cum quod plus
amandum est maiori amore amat, et quod minus minori, et quod equaliter equali, et quod duplo plus amandum duplo
plus, et quod triplo in triplo plus, et sic secundum ceteras omnes proporciones.
fols. 45ra - 45rb: Est eciam de complemento ordinis amoris debita proporcio ad perfectum sui generis. Altera enim est
proporcio amoris Lini ad amorem creatum perfectissimum, et alia amoris Petri, cum uterque sit amor ordinatus, nichil
habens inordinatum. Est quoque de complemento ordinis amoris scire quid a se, quantum, et quomodo amandum. Si
enim amat aliquid, ignorans illud esse amandum, nondum amat ordinate, aut si ignorat tantum esse amandum quantum
amat. Est itaque, ut puto, plene ordinatus amor scienter amare unumquodque amandum, quantum amandum est,
nichilque non amandorum amare.
fol. 45rb: Quod si dicat quis de ordine amoris esse amare propter quod amandum est, dico hoc esse comprehensum in
eo quod dictum est, quantum amandum est. Si enim amo propter aliud quod amandum est propter se, cum illud propter
quod magis ametur, patet quod non amo illud tantum quantum amandum est, immo minus. Nec est talis amor recte
proporcionatus in suis partibus.
fol. 45rb: Sed numquid istud potest esse in viatore aliquo ut habeat amorem sic plene ordinatum? Ymmo vere quilibet
ab hac perfectione longe abest. Quis enim, ut cetera omittam, novit unumquodque amandorum et non amandorum, et de
amando unoquoque quantum illud amandum?

