53

DICTUM 53 DE FENO

Manuscript Source: Oxford, Bodleian Library MS Bodley 798 (SC 2656), fols. 42ra - 42vb.
INC: Fenum signat hominem carnalem, sicut dicit Isa. 47: "Omnis caro fenum."
EXPL: Sic et ex semine verbi male suadentis et sine tali semine crescit fenum voluptatis in carne; fruges vero virtutum
non sine verbi boni semine, etc.
fol. 42ra: Fenum signat hominem carnalem, sicut dicit Isa. 47: "Omnis caro fenum." Et paulo post, seipsum exponens
ait: [Is. 40:7] "Vere fenum est populus." Et iterum: [Is. 51:12] "Quis tu ut timeres a mortali filio hominis qui quasi
fenum ita arescet?" Ecclesiasticus: [Ecclus. 14:18] "Omnis caro sicut fenum veterascit." Iacobus primo: [Iac. 1:10-11]
"Dives sicut flos feni transibit; exortus enim est sol cum ardore et arescet fenum, et flos eius decidit, et decor vultus
eius deperiit." Petri primo: [1 Petr. 1:24] "Omnis caro" etc.
fol. 42ra: In verbis quoque istarum auctoritatum satis patet cur carnalis homo feno comparatur, quia scilicet cito
desiduus est in eo viror prosperitatis, et flos iocunditatis, et omnis decor terrene potencie et dignitatis. Unde in libro
Machabeorum: [1 Mach. 2:62-63] "A verbis viri peccatoris non timueritis, quia gloria eius stercus et vermis est; hodie
extollitur et cras non invenietur, quia conversus est in terram suam et cogitacio eius periit." De hoc eodem, Ambrosius
in Exameron: [Ambrosius, Exameron, 3, 7, 29 (CSEL 32/1, p. 78)] "Omnis caro fenum, et vere; viret enim gloria
hominis in carne quasi fenum, et que putatur esse sublimis exigua quasi herba est, prematura ut flos, caduca ut fenum,
germinans viriditatem in specie non in fructu soliditatem, hillarioris vite quasi flos pretendens iocunditatem, breviori
spacio occasura, sicut herba feni quod priusquam evellatur exaruit."
fols. 42ra - 42rb: Que enim fortitudo in carne, que salubritas potest esse diuturna? Hodie videas adolescentem validum
pubescentis etatis, virtute florente, grata specie, suavique colore; crastina die tibi facie et ore mutatus occurrat, et qui
pridie lautissimus decore forme visus est graciosus, alia die miserandus apparet alicuius egritudinis infirmitate solutus,
plerosque autem labor fatigatos aut inopia macerat, aut cruditas vexat, aut vina corrumpunt, aut senectus debilitat, aut
eviratos delicie reddunt, aut luxuria decolorat.
fol. 42rb: Nonne verum est quia aruit fenum, et flos eius decidit? Alius abavis attavisque nobilis et maiorum honestatus,
infulis prosapie veteris clarus, insignibus amicis habundans, stipatus clientibus, utrumque latus tectus producens
maximam ac reducens familiam, repente aliqua accidentis periculi mole turbatus destituitur, ab omnibus sodalibus
derelinquitur, inpugnatur a proximis. [Ambrosius, Exameron, 3, 7, 29 (CSEL 32/1, p. 78)] Ecce verum est quod "sicut
feni" vita hominum "priusquam evellatur exaruit. Est enim qui dudum affluens ubertate copiarum, liberalitatis fama per
ora volitans singulorum, clarus honoribus, preeminens potestatibus, tribunalibus celsus, solio sublimis, beatus a populo
estimatus, dum preconum clamore deducitur, subita rerum conversione in eum carcerem rapitur quo alios ipse
detruserat, et inter reos suos iminentis pene luit erumpnam."
fol. 42rb: Huiusmodi est [Iac. 1:10] "gloria hominis sicut flos feni," que eciam cum defertur nichil operis adiungit, in
qua nullus fructus adquiritur, et cum amittitur evanescit. Et quis homo videns hec non exclamat cum sapiente: [Eccles.
1:2] "Vanitas vanitatum et omnia vanitas."
fol. 42rb: Quia itaque predicto modo est omnis caro fenum, et omnis gloria eius tanquam flos feni, [Beda, In epistulas
septem catholicas, 2 (in 1 Petr.) 1 (CCSL 121)] "Neminem decet," ut ait Beda super epistolam Petri 1, "claritatem ullam
computare carnis et honorem, sed solum appetere sermonem Dei, bona in eternum mansura complecti; aut si carni sit
gloriandum, tunc plane quando in nominis Christi cruciatur confessione, quando forcior femina viris torquentibus
invenitur, quando ignes et cruces aut ferrum aut bestias patitur ut coronetur. Illa sunt carnis preciosa monilia, illa
corporis ornamenta meliora."
fol. 42va: Ideo autem fervente sole arescit fenum, quia non mittit radices in profundum unde trahat humorem siccato
humore per fervorem solis in terre superficie. Sic homines carnales in superficie rerum sensibilium radicem amoris
figunt, nec ultra eam profundant. Cumque in hac superficie siccatur humor voluptatis per estum tribulacionis, vel
apparente in die iudicii sole iusticie, cum cessabit omnis voluptas in hiis transitoriis, arescunt et decidunt timore et
tristicia. Boni vero per medium specierum sensibilium creaturarum protendunt radicem amoris in creatorem, apud
quem est [Ioan. 4:14] "fons vite saliens in vitam eternam," de quo trahunt humorem, quem estus tribulacionis non
exsiccat, nec exortus solis iusticie, sed pocius auget.
fol. 42va: Hii sunt non herba, sed [Ps. 1:3] "lignum plantatum secus decursus aquarum." De hiis Ieremias ait: [Ier. 17:8]
"Et erit tanquam lignum quod transplantatur super aquas quod ad humorem mittit radices suas, et non timebit cum
venerit estus, et erit folium eius viride et in tempore siccitatis non erit solicitum nec aliquando desinet facere fructum."
Et Isaias ait: [Is. 44:4] "Et germinabunt inter herbas quasi salices iuxta prefluentes aquas." Ezechiel ait: [Ezech. 47:12]
"Super torrentem orietur in ripis ex utraque parte omne lignum pomiferum, non defluit folium ex eo, et non deficiet
fructus eius per singulos menses. Afferet primiciam quia aque eius de sanctuario egredientur."
fol. 42va: Herba in virore suo a terra resecta, et sic arefacta, bonum pabulum est iumentorum. Que autem in terra
radicata arescit, nulli usui apta est nisi igni. Sic qui falce timoris penarum iehennalium vel acumine tribulacionis, dum

