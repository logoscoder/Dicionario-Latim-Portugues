dicitur. Malus sermo est cum quod creditur dicitur, sed tamen ex malo et non recto affectu procedit. Ubi autem adest
mala affectio non potest esse prius veritas, que est cum verbo beneplaciti Dei adequacio. Ubi autem mendacium est
patenter veritas abest. Quapropter manifestum est quod veritatem non compaciuntur sociam, sed proprie illi
contrariantur maledictum et mendacium.
fol. 19va: Misericordie vero opposita est crudelitas, que est affectio auferendi alii vitam corporis aut partes integrales
viventis corporis, utpote oculum, vel manum, vel pedem, aut partem sacramento unitam, ut uxorem, aut auferendi
aliquid vel totum sue possessionis. Non enim sunt plura que credulitas potest auferre, cum fama et libertas et huiusmodi
sub nomine possessionis possunt intelligi. Quorum primum, id est ablacio vite vel partis integralis, potest intelligi
nomine homicidii, secundum nomine adulterii, tertium nomine furti. Qui enim aufert partes integrales viventis corporis
aufert partem actus vivendi. Videre namque quodammodo <? quoddam MS> vivere est, unde et qui oculum aufert, cum
partem actus vivendi aufert, ex parte homicida est. Cum enim vir et uxor sint duo in carne una, uxor est pars
sacramento iuncta, forcius habens vinculum unionis quam habet pars corporis integralis. Unde et qui eam aufert,
auferente partem integralem corporis crudelior est. Nomine vero furti, omnis iniuriosa ablacio rei aliene intelligitur, ut
in decalogo cum dicitur: [Ex. 20:15] "Non furtum facies."
fols. 19va - 19vb: Hec ergo tria - homicidium, furtum, et adulterium - manifeste loco absentis misericordie subeunt. [cf.
1 Cor. 3:19] Ubi vero abest sciencia Dei, adest sapiencia mundi que stulticia est apud Deum. Hec autem est calliditas
excogitandi et adinveniendi quomodo adquirat et perficiat in se voluptates senciendi, et voluptates sciendi, et voluptates
dominandi. Et ideo est terrena quo ad voluptates senciendi per sensus exteriores carnis, animalis quo ad voluptates
sciendi per sensus interiores anime, diabolica quo ad voluptates dominandi per superbiam qua primus angelus, scilicet
diabolus, cecidit, et diabolus de angelo effectus est.
fol. 19vb: Qui autem excogitat ut adquirat unam aliquam voluptatem et in ea persistat, cum illa non possit adquiri sine
alia, nec permanere statim, excogitat alias per quas hec quam intendit adquiratur et maneat. Et quia ille alie egent adhuc
aliis excogitat, et alias eciam ita in hac sapiencia voluptatem voluptati adnectit quasi cathenam, et peccatum peccato
addit, et hoc est quod sanguis sanguinem tetigit. Unde in absencia sciencie Dei manifeste subintrat cum sapiencia
mundi sanguinis annexio sanguini.
fol. 19vb: Revertamur ergo ad primum, et extirpemus maledictum de terra nostra ne ipsum exortum suffocet veritatem,
audientes illud Apostoli: [Eph. 4:29] "Omnis sermo malus non procedat de ore vestro," et iterum: [Rom. 12:15]
"Benedicite et nolite maledicere." Sermo namque lux est intelligencie, et ideo non debet obfuscari nebulosa scaturigine
malicie. Item, ut dicit scriptura, [cf. Ioan. 1:1-3] principium omnis operis est verbum. Sed si principium sit
coinquinatum, quomodo potest esse mundum quod de tali principio est natum? Verbum quoque est quo solo precellit
homo omnibus ceteris animantibus.
fol. 19vb: Illud autem in quo quis preeminet ceteris, nisi desipiat et honorificenciam suam sponte abiciat, maxime
incorruptum et mundum servare contendit. Unde in sermone incoinquinato est honor hominis, quare et in coinquinato
est honoris sui deiectio. Unde Ecclesiasticus: [Ecclus. 5:15] "Honor et gloria in sermone sensati, lingua vero
imprudentis subversio ipsius est." Tolle namque verbum, et quid erit homo nisi animal brutum. [cf. Mt. 12:37]
Propterea solum verbum est quod iustificat vel condempnat, unde: [Augustinus, Enarrationes in Psalmos, 72, 30 (CCSL
39 (lin. 12))] "Ex ore tuo iustificaberis, et ex ore tuo condempnaberis."
fols. 19vb - 20ra: Solum quoque verbum est quod coinquinat. Unde: [Mt. 15:11] "Non quod intrat in os coinquinat
hominem, sed quod procedit ex ore hoc coinquinat hominem," quia nullum opus inmundum est nisi inquantum procedit
ab inmundo verbo oris vel cordis. Ad hoc nil gerit tam expressam similitudinem Verbi incarnati ut verbum quod constat
ex voce et intellectu. Unde et si non esset alia racio, cum ob reverenciam eius, redemptoris videlicet nostri, cuius est
tam expressa similitudo, servandum esset cum summa diligencia sine omni inquinacione.
fol. 20ra: Preterea, opus proprium propter quod factus est homo est laudare Deum et, ceteris operibus evacuatis, hoc
solum remanebit nostrum opus in patria. Illud itaque maculare, quo solo ministrabimus Deo perpetuo in patria, quo
nulla attingit inquinacio, nonne summa desipiencia est? Ne igitur declinemus corda nostra in verba malicie, occurrat
sepe memorie nostre quod verbum est lux intelligencie nostre, principium operis, privilegium et honor hominis, Verbi
incarnati similitudo maxime expressa, instrumentum quo solo operabimur in patria.
fol. 20ra: [Grosseteste, De decem mandatis, 8 (pp. 80-84)] Quia vero de mendacio alibi scripsimus, hinc inde scribere
supersedemus.
fol. 20ra: Homicidium vero, in quo comprehenditur et odium, quia [1 Ioan. 3:15] "qui odit fratrem suum homicida est,"
omnes norunt quam sit detestabile malum, tamen pro parte sua quod est odium, de eo aliquid dicendum est. Et inprimis
illud, quia [1 Ioan. 3:15] "qui odit fratrem suum homicida est." Qui enim odit, vellet ipsum quem odit privari vita
corporis, aut parte vite in membris mutilatis, aut saltem vita iocunditatis in possessionibus ablatis. Et mirum est, si is
odiendo vellet partem vite auferre, prefigit metam ut aliquotam, verbi gracia terciam, vel quartam, vel huiusmodi, vellet
auferri, et non maiorem. Quod si metam in magnitudine partis vite quam vellet auferri non prefigit, non saciaretur
donec tota vita auferetur. Quod si illa est qui odit in voluntate totam vitam auferendi, homicida est.
fols. 20ra - 20rb: Noli itaque odire, quia aut odis naturam, aut vicium. Si naturam, teipsum odis, qui es eiusdem nature,
et totum humanum genus odis, Christum hominem odis intime, immo et Deum amatorem humani generis odis. Nec
ipsam lucem recto oculo aspicis, quia nullus aspicit recto oculo qui odit. Sed qui recto oculo lucem non aspicit in
tenebris est. Igitur, ut dicit Iohannes, [1 Ioan. 2:11] qui odit "in tenebris ambulat" et "in tenebris est."

