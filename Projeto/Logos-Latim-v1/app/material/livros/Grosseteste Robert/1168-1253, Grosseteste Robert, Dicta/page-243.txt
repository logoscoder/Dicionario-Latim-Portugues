fol. 112rb: Tercia proprietas quam dixi stellis convenire est motus uniformitas. Inuniformis motus est qui in aliqua hora
est velocior in aliqua tardior. Inuniformitas igitur motus est operis inconstancia. Sunt autem quidam ita inconstantes et
inuniformes quod nimia impetuositate moveantur ad corripiendum et increpandum subditos, alias autem nimia torpeant
necgligencia, quorum neutrum oportet esse in sacerdote. Audite namque quid contra nimis veloces et asperos ad
corripiendum dicitur in Exodo, [Ex. 21:26] "Si quis percusserit oculum servi sui aut ancille et luscos eos fecerit,
dimittet eos liberos." Percussio est ipsa correpcio; percussione fit oculus luscus quando ipsa correpcione nimis aspera
animi intencio a rectitudine avertitur. Prelatus sic percuciens subditos debet dimittere eos liberos, tanquam indignus
regere quos lesit.
fol. 112rb: [cf. 1 Sam. 4:18] Torpentes prelatos et nimis tardos ad corripiendum debet stimulare exemplum Heli
sacerdotis, qui quia filios suos necgligenter corripuit, retro cadens, fractis cervicibus obiit. Sit igitur motus vester
uniformis, nimiam velocitatem refrenet discrecio, nimiam tarditatem stimulet timoris aculeus. Sit vobis regula
uniformiter movendi supernus amor, et doctrina Apostoli dicentis, [1 Tim. 5:1-2] "Seniorem te ne increpaveris, sed
obsecra ut patrem, iuvenes ut fratres, anus ut matres, iuvenculas ut sorores, in omni castitate."
fols. 112rb - 112va: Debet eciam motus vester, qui stelle estis, circularis esse, scilicet ut ab eodem in idem redeat, ut
incipiat ab illo qui est alpha et principium, et terminetur in eodem qui est omega et finis omnium. Hinc precipitur nobis
in Exodo, ut [Ex. 22:29] "primicias et decimas non tardemus offerre," hoc est inicia et fines operum Deo tribuere. Sed
hunc modum circulacionis oportet esse communem omnibus, vobis autem spiritualiter, ut imitemini girum stellarum, ut
scilicet de ortu ascendentes elevamini per meridiem, inde vergentes ad occidentem, atque illinc sub terra transeuntes
iterum ad ortum. Hoc erit si inicia operum vestrorum illustrentur memoria Iesu Christi, veri solis, in carne nascentis;
profectus memoria eiusdem exaltati in cruce quasi solis elevati in meridie; opera vergentia ad finem illustrentur
memoria eiusdem morientis quasi solis occidentis, vel ipse finis operis quo opus desinens quasi occultatur, sit in
memoria Iesu Christi sepulti quasi solis sub terra occulti; deinde fiat reditus ad inicium boni operis quasi ad ortum
denuo cum memoria resurrectionis Iesu Christi de sepulcro.
fol. 112va: Sic igitur, recolentes motum veri solis, debetis post illum currere, et ad motum ipsius motus vestros
circulares regulare, sicut fit in celo visibili quod secundum motum solis regulantur motus ceteri celestis. Sic igitur
circulantes nec leves eritis, nec graves. Que enim naturaliter moventur motu circulari nec levitate nec gravitate possunt
participare. Natura namque levis est ascendere sursum, et gravis deorsum. Non eritis itaque leves, ascendentes super
vos per superbiam, nec graves, descendentes sub vobismetipsis per carnis concupiscenciam. Amor pondus est anime et
ordinat animam, et ubi est amatum ibidem collocat pondus amoris amantem. Si amas celestia, in celo conversaris,
secundum quod ait Apostolus, [Phil. 3:20] "Nostra conversacio in celis est," et [Ps. 39:3] "statuisti pedes tuos supra
firmam petram." Si amas propriam excellenciam, in te stas, ac per hoc non stas, quia non supra soliditatem petre sed
supra vacuitatem vanitatis statuisti pedes tuos. Vacuitas autem substanciam non habet, nec te potest sustinere, et ideo
necesse est ut ruas. Si amas concupiscencias carnales, infixus es in limo profundi ubi iterum non est substancia.
fols. 112va - 112vb: Ne igitur levitate feraris supra te superbiendo et ideo gravis ruas, te, qui stella firmamenti diceris,
deterreat exemplum illius lucidissimi sideris, cuius ornamentum erat omnis lapis preciosus, Luciferi scilicet, qui propria
virtute volens usurpare supprema, iusto iudicio lapsus est ad infima. Si ipsum superbientem non tuebatur a lapsu
ornatus eius preciosus, quomodo te superbientem tuebitur a casu, ymmo quomodo non pocius festinabit casum tuum
gravis sarcina tunice pellicie, qua ornatus non es sed deformatus in primo parente superbiente? [Tit. 1:7] Noli igitur
superbire si cum Lucifero non vis cadere, sed recole quod dicit Apostolus, quia oportet episcopum, id est prelatum
ecclesie quemlibet, non esse superbum.
fol. 112vb: Hec igitur moderentur conatum superbie, pondere carnalis concupiscencie, ut dixi, ruit homo ad ad yma, et
maxime illius concupisciencie que sita est in infimo appetitu et sensu anime, que concupiscencia vocatur lubricum
carnis. In illa namque tam miserime absorbetur tota anima, ut nichil sui contemplacioni veritatis possit accomodare, sed
totam eam contegunt et circumquaque involvunt tenebre. Hec igitur tenebrosissima concupiscencia, hoc est
incontinencia, maxime vobis vitanda est, qui debetis in celo sicut stelle lucere. Terreat vos qui lucere debetis pena huius
peccati, scilicet incontinencie et maxime adulterii, a quo quantum distat incontinencia sacerdotum, qui castitatem
voverunt, qui singulas sponsas singulas habent ecclesias, unusquisque apud se consideret. Pena inquam huius peccati
fuerunt in Egipto tenebre palpabilis et horribiles, ita quod [Ex. 10:23] "nemo vidit fratrem suum, nemo movit se de loco
in quo erat." O quam gravis est pena pro levi voluptate! Et quam iusta est hec pena, que pro tenebrositate concupita
affligit tenebrositate horrenda!
fols. 112vb - 113ra: Insuper specialis est racio que debet vos sacerdotes compescere ab incontinencia, contrectacio
scilicet veri corporis et veri sanguinis Filii Dei. Nonne dicit Paulus generaliter ad omnes qui adherent fornicacioni, [1
Cor. 6:15] "Tollens ergo menbra Christi, facies menbra meretricis?" Et ego dico tibi, si corpus Iesu Christi digne
percipis, Iesu Christo uniris. Divides ergo te ab unione cum Christo, et adherebis meretrici, ut unum corpus efficiaris
cum illa? Amplexaris cotidie Iesum Christum in altari, numquid eisdem brachiis luxuriose amplexeraberis meretricem?
Manibus tuis contrectas creatorem et redemptorem tuum in altari, numquid eisdem manibus impudice contrectabis
meretricem? Labiis et ore contingis corpus Christi salvatoris tui, numquid eisdem labiis et eodem ore osculaberis
meretricem? Absit tanta irreverencia, tanta impudencia, ymmo tam impudens demencia, a vestris mentibus. Qui sic
irreverenter et impudenter contrectant hic Christum in humilitate, qua fronte audebunt atollere oculos ad eundum

