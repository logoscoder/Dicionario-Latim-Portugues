71

DICTUM 71 DE HOC VERBO, "PULCRA UT LUNA"

Manuscript Source: Oxford, Bodleian Library MS Bodley 798 (SC 2656), fols. 51va - 53ra.
INC: Luna gerit tipum tam ecclesie et cuiuslibet anime sancte, quam beate Virginis.
EXPL: Et quid est quod macula in luna est forma hominis cum spinea sarcina, nisi quod macula in ecclesia sunt prelati
quos premunt diviciarum onera?
fols. 51va - 51vb: Luna gerit tipum tam ecclesie et cuiuslibet anime sancte, quam beate Virginis. Similiter mundi et
anime stulte. Mundum et stulticiam signat propter sui mutabilitatem, et vagitatem, et defectionem, et maculam. De
sumpcione eius in signum stulticie dicitur: [Ecclus. 27:11] "Stultus ut luna mutatur." Mundum vero signat in
Apocalypsi, ubi dicitur: [Apoc. 12:1] "Mulier amicta sole et luna sub pedibus eius." Hec enim mutabilia et deficiencia
calcat ecclesia, que eadem mutabilia et transitoria signantur. Item, per lunam in Psalmo, ubi dicitur: [Ps. 71:7] "Donec
auferatur luna," hoc est rerum mutabilitas et defectus, quia [cf. Apoc. 21:1] "celum et terra transibunt," [1 Cor. 7:31] "et
preteriit figura huius mundi," [cf. Apoc. 21:5] "et nova fient omnia." In tipum vero ecclesie ponitur luna cum dicitur:
[Ps. 103:19] "Fecit lunam in tempore." In tipum eciam tam ecclesie quam anime sancte et beate Virginis ponitur in
Canticis, cum dicitur: [Cant. 6:9] "Pulcra ut luna." Signat autem luna hec tria omnia, scilicet animam, ecclesiam, et
beatam Virginem, per quasdam sui proprietates easdem et singula per quasdam sui proprietates diversas, utpote sui
pulcritudine communiter signat hec tria.
fol. 51vb: Est autem pulcritudo lune maxima maximeque conspicua refulgencia luminis solis in ipsa. Is est decor eius,
et amicta est lumine solis sicut vestimento. Ymmo, quia non sunt diversarum substanciarum sol et eius lumen, sed
eiusdem substancie, ipsa vere est amicta sole. Per hanc proprietatem signat luna tam ecclesiam quam fidelem animam,
quarum utrumque est mulier amicta sole iusticie, Christo scilicet, secundum illud Apostolicum: [Rom. 13:14]
"Induimini Dominum Ihesum Christum."
fols. 51vb - 52ra: Secundum hanc eciam proprietatem quodam speciali modo signat luna beatam Virginem, quia ipsa
est specialiter amicta sole, eadem scilicet carne qua Ihesus Christus. Et preter hoc, amicta est hoc sole sicut quelibet
fidelis anima, sed excellencius et ornacius, quia de sole iusticie plus ceteris splendet, et in hac vita splenduit affectus
rectitudine a qua, post concepcionem Ihesu Christi, nec per veniale peccatum declinavit, et plus ceteris splenduit
illustracione aspectus, qua limpidius veritatem saluti necessariam vidit et firmius credidit, utpote in qua sola salvata est
fides in passione Ihesu Christi, deficientibus Apostolis. Hoc amictu solis interiori beacior quam illo exteriori, scilicet
eiusdem carnis cum Christo participacione. [cf. Luc. 11:27] Beacior enim fuit Christum credendo quam Christum
concipiendo et pariendo. Is est enim ille interior amictus quo induimur, [Rom. 13:13] "ut honeste sicut in die
ambulemus," aspectus veritatis per fidem sive intelligenciam, et amor rectitudinis, quorum utrumque splendet in anima
sancta non aliunde quam de sole iusticie, de luce [Ioan. 1:9] "que illuminat omnem hominem venientem in hunc
mundum," de veritate, que Christus est, velut splendet luna de solis illustracione.
fol. 52ra: Quemadmodum autem luna, lucem a sole receptam, refundit in terram et illuminat eam, sic lumen veritatis et
amoris recti, quod anima recepit a Christo tanquam a sole, exerit se per quinque sensus in exterioribus bonis operibus,
ut lumine exempli suorum operum illuminet terrenos et tenebrosos ut verum agnoscant et rectum diligant, illud explens
evangelicum: [cf. Matt. 5:16] "Luceant opera vestra bona coram hominibus," etc.
fol. 52ra: Cum igitur anima habitum mentis interiorem lucidum exerit extra per opera sancta, quasi radios recepti
luminis de se refundit, quibus non solum ornatur sicut vestimento, sed eciam munitur tanquam armis, quod enim dicit
Apostolus: [Rom. 13:14] "Induimini Dominum Ihesum Christum," hoc alio loco dixit: [Rom. 13:12] "Induimini armis
lucis." Quaemadmodum enim quilibet radius solis, qui suavissimus est oculo plene sano et speciosissimus ad
videndum, speculum est acutissimum oculo egro, in quod si intendat eo citissime perforatur et gravissime leditur, sic
quodlibet opus sanctum de iusticia et veritate refulgens, quod suave et delectabile est in conspectu Dei et sanctorum,
telum est acutissimum, et citissime perforat, et gravissime ledit spiritus lucifugos et refugos, rectores scilicet
tenebrarum. Harum econtra, qui de habitu interiori infidelitatis et iniusticie opera prava exerunt, quasi tenebrarum de se
caliginem effundunt quibus delectantur, et in quibus habitant spiritus lucifuge, tenebrarum rectores.
fol. 52ra: O miseri! qui abicientes arma lucis induunt arma tenebrarum. O felices! qui abicientes opera tenebrarum
induunt arma lucis. Hac armatura speciali prerogativa induta est beata Virgo, que ex nulla parte alicuius peccati vel
venialis nube est obfuscata. Unde et ipsa prerogativa pulcra ut luna, preclarius cereis, amicta et armata sole iusticie.
fols. 52ra - 52rb: Attende adhuc quomodo ista specialiter ut pulcra luna dicitur. Pater plerumque in scriptura ipsi soli
comparatur; Filius radio luminis a sole genito. Notum est autem quod sol radium luminis a se genitum transmittit in
lunam, quem a sole susceptum, luna remittit in terram, noctisque tenebras illustrat. Verumptamen radius a sole ad
lunam manet in virtute solari, nichil adhuc participans de debilitate lunari. A luna vero ad terram refusus, occultus est in
virtute solari, manifestus autem in proprietate et debilitate lunari. Sic Pater Filium,in virtute divinitatis sibi equalem,
misit incarnandum in beatam Virginem, qui ab ipsa per partum in mundum editus, in virtute deitatis fuit occultus, in
infirmitate humanitatis assumpte ex matre manifestus. Sic ecclesia, quo ad contemplaciones purioris intelligencie

