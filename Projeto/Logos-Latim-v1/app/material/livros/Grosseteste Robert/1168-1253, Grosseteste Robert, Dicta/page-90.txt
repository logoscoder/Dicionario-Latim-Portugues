ministerium et angeli, hoc est nuncii, nominantur. Et ex eorum persona, secundum aliam translacionem, dicitur in
Canticis Canticorum: [cf. Augustinus, De Trinitate, 1, 8] "Similitudines auri faciemus tibi cum distinctionibus argenti."
fols. 39vb - 40ra: Nos itaque qui de [sub] hoc tabernaculo diebus consecracionis nostre iubemur non exire, sed sub eo
continue [? contine MS] manere, de cuiuslibet [eius] pulcritudinis eius contuitu in mente nostra debemus pro modulo
nostro aliquam pulcritudinem eius assimilata descripcione reportare. Hec est enim nostra iusticia, similitudo cum
supernis divinisque substanciis secundum possibilitatem assimilandi illis. De contuitu itaque ministerii angelici
reportemus et nos ut scimus Dei nuncii a fonte summe veritatis per scripturas et ora doctorum quasi per quasdam
fistulas hauriendo que communiter ab omnibus observanda velud saluti necessaria predicando nunciemus, calamoque
lingue nostre in mentibus auditorum describamus. Ob quod ministerium et nos angeli nuncupamus, testante Malachias:
[Mal. 2:7] "Labia sacerdotis custodiunt scienciam, et legem ex ore eius requiram, quia angelus Domini exercituum est."
Et Ysaias, ex hoc quod sumus pacem evangelizantes, et pro non suscipientibus illam amare flentes ait: "Ecce videntes
clamabunt foras, angeli pacis amare flebunt."
fol. 40ra: Nisi itaque hoc ministerium nunciandi Domini verba valeamus complere, quid erimus nisi non angeli sed [Is.
56:10] "canes muti, non valentes latrare?" Et quid ridiculosius quam loqui ignarus vel mutus nuncius? Per qualem
nuncium nec mittentis voluntas aperitur, nec is ad quem mittitur certior redditur. Cum hoc tamen sit nuncii officium ut
de mittentis voluntate eum ad quem mittitur efficiatur certum, cumque nuncii officium muto non iniungatur nisi et
iniungens sit stultus, et qui iniunctum officium suscipit presumptuosus, patet quod qui talibus committunt curam
animarum argui possunt stulticie, et tales suscipientes curam presumpcionis temerarie. Quis enim homo mutus se audet
gerere nuncium intermedium hominum, et tu impudentissimus, canis mutus, te audes gerere nuncium intermedium Dei
et hominum. [cf. Act. 2:4] Apostoli, ut essent nuncii, loquiti sunt omni lingua, et tu vis esse nuncius mutus in omni
lingua. Non simus itaque impudenter muti, sed per verbi Dei predicacionem, Dei nuncii, imitatores ministerii angelici.
fols. 40ra - 40rb: Insuper in textura tabernaculi superni ad hec speculemur quo Archangeli ad divina consilia
contemplanda familiarius admittuntur, et per eosdem eadem consilia secrecius dispensentur, et ab hac speculacione
nobiscum reportemus, ut et nosmetipsi non solum precepta communiter omnibus observanda, sed et consilia
perfectoribus immitanda familiarius et diligencius investigemus, et secrecius operemur ut non solum ex precepto
omnibus communi interiori affectu diligamus proximos, [cf. Matt. 5:44, etc.] sed eciam ex consilio perfectiori exteriori
exhibicione beneficii diligamus et inimicos. Non solum ex precepto communi non occidamus, vel non percuciamus, sed
ex consilio familiariori: [Matt. 5:39] "Si quis te percusserit in una maxilla, prebe ei et alteram." Non solum ex precepto
non rapiamus alienum, sed ex secreciori consilio: [cf. Matt 5:40] "Si quis abstulerit vobis tunicam, prebeamus ei et
pallium." Hec et hiis similia Dei consilia diligencius investigando, et secrecius et arcius observando poterimus quadam,
licet longinquam, imitacione archangelicum ministerium pro modulo humane fragilitatis complere.
fol. 40rb: [cf. Ioan. 15:15] Si itaque sumus admissi ut consiliarii et secretarii ad consilia Domini, ut simus iam non servi
sed amici, quia omnia quecumque audivit a Patre nota fecit nobis, qua fronte contenti erimus si sola precepta eciam
servis data faciamus, nisi et consilia ut amici superaddamus? Ex consilio itaque, quia et hoc non precepti sed consilii
est, preceptis consilia superaddamus, ut similitudinem ministerii Archangelici qualem possumus in hac valle miserie
geramus.
fols. 40rb - 40va: Reflectamus adhuc mentis nostre aciem ad superni tabernaculi preciosam texturam. In eiusque
contexione perspiciamus qualiter illi superni spiritus, qui Virtutes appellantur, virtutem ac prodigiorum occultas
perpetuasque causas rimantur, quorum ministerio eadem signa et prodigia ex elementis mundi quando volunt terris
potenter exhibentur. Hii incerta et occulta sapiencie Dei in ipsa sapiencia continentur, et in manu ipsorum causarum in
verbo Dei occultarum efficiencie mundo spectande mirandeque diriguntur. De huius mirande pulcritudinis contuitu
reportemus et nos amorem rimandi incerta et occulta sapiencie Dei, ut possit in nobis perfici quod canitur ore
Psalmigraphi: [Ps. 50:8] "Incerta et occulta sapiencie tue manifestasti michi." Horum quoque beatorum spirituum
imitacionem habent spiritualem qui vite sanctitate mirabiles virtutes et miracula faciunt, ut fidem quam verbis predicant
et moribus ostendunt miraculis et signis sequentibus confirment.
fol. 40va: [cf. Augustinus, Retractationes 1, 14] Sed quia nunc, fide confirmata, abiit tempus faciendi miracula, et
eciam cum mirum sit cuius invencio est rara, si frequenter fierent, ut testatur Augustinus, iam non essent mira[cula]. Si
itaque horum beatorum spirituum operacionem spiritualem nunc volumus imitari, non de elementis mundi signa et
prodigia exhibebimus, sed de nobismetipsis talia opera exeremus ad Dei laudem et proximiorum edificacionem.
Qualium operum in communitate humani generis invencio sit rara, ipsaque sint pre sue sanctitatis excellencia
admiracione dignissima. Harum beatitudinum specialissimam imitacionem nunc michi videntur hinc Fratres Minores,
qui in vite sancte excellencia admiranda de seipsis faciunt mirabilia. Simus igitur et nos eorum imitatores, unusquisque
in genere suo et in professione sua aliquid sanctitatis exerens quod a communitate sui generis merito sit, ipsum
segregans ut unicuique nostrum sit illud proprium: [Ecclus. 44:20] "Non est inventus similis illi qui conservaret legem
excelsi."
fols. 40va - 40vb: Talem itaque admirandam differenciam ad ceteros unusquisque nostrum adeptus, adhuc mentis
contuitum in supernum convertat tabernaculum, et in pictura texture eius prospiciat qualiter illi beati spiritus, qui
Potestates nominantur, potestatem accipiunt pro hiis qui hereditatem capiunt salutis exturbare et debellare demonum
hominumque contrarias potestates. Et de hoc contuitu reportemus fortitudinem et audaciam opponendi nos murum
viriliter pro domo Domini, ut [Eph. 6:15-16] "induti loricam iusticie, et calciati pedes in preparacionem evangelii pacis,

