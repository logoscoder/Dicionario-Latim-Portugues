18

DICTUM 18 DE PACIENCIA

Manuscript Source: Oxford, Bodleian Library MS Bodley 798 (SC 2656), fols. 15ra - 16ra.
INC: Paciencia est animi a molestiis inflexibilitas.
EXPL: Tali igitur ligamento, amore scilicet assimilacionis cum sanctis patribus, perficiendo per eorum imitacionem
quod precipit scriptura, vigoratur in nobis non solum paciencia sed et virtus quecumque altera.
fol. 15ra: Paciencia est animi a molestiis inflexibilitas. Paciens enim est quem molestie a voluntatis rectitudine non
flectunt et a serenitate tranquilitatis animi non deiciunt.
fol. 15ra: Quid est autem paciencia nisi quoddam robur animi, et quasi os eius infringibile, seu scutum inpenetrabile,
aut murus adamantinus indissolubilis, immo ipsa invincibilitas ab omni vi adversa insuperabilis? Hanc autem dictam
invincibilitatem seu inflexibilitatem nichil aliud puto esse nisi ipsam vehemenciam amoris rectitudinis voluntatis et
tranquillitatis eiusdem.
fols. 15ra - 15rb: [cf. Grosseteste, ad Galatas, 3, 15 (CCCM 130, 85)] Cum autem iusticia sit amor rectitudinis
voluntatis servate propter se, iusticie intencio vel ipsa iusticia intensa inquantum a molestiis infringibilis et invincibilis
est, paciencia est. Nec sic intelligendum est quod dixi, pacienciam esse amoris rectitudinem vel iusticie vehemenciam
vel intencionem, quasi aliqua esset iusticia ita remissa quam non comitaretur paciencia. Sed intelligendum est omnem
iusticiam esse amorem rectitudinis et vehementer intensum, qua intencione et vehemencia est omnis iustus ab omni
molestia infringibilis.
fol. 15rb: Nullus enim frangitur molestiis nisi scuto paciencie sponte prius abiecto. Quod autem paciencia, qua homo
adversis non frangitur sed ea spernit et irridet, sit affectus vehemencia, vel intencio, vel granditas, ex verbis Augustini
primo libro Confessionum convici potest. Hiis enim verbis ibidem exclamat dicens: [Augustinus, Confessionum liber 1,
9 (CCSL xxx)] "Estne quisquam, Domine, tam magnus animus, pregrandi affectu tibi adherens? Estne quisquam,
inquam, qui tibi pie coherendo ita sit affectus granditer, ut equuleos et ungulas atque huiusmodi varia tormenta pro
quibus effugiendis tibi per universas terras supplicatur, ita parva estimet, et irridens [diligens Aug.] eos qui acerbissime
formidant, quemadmodum parentes nostri irridebant tormenta quibus pueri a magistris affligebamur." [affligebantur
MS]
fol. 15rb: Quod autem paciencia sit inflexibilitas vel immobilitas animi qua non mutatur animus a serenitate
tranquillitatis spiritualis in tristiciam, nec flectitur a rectitudine voluntatis vi aliquarum molestiarum, haberi potest ex
verbis Tobie secundo, ubi sic scribitur: [Tob. 2:12-14] "Hanc autem temptacionem permisit Deus evenire illi, ut
posteris daretur exemplum, sicut et sancti Iob. Nam cum ab infancia sua semper Deum timuerit et mandata eius
custodierit, non est contristatus contra Deum quod plaga cecitatis eveniret ei, sed immobilis in Dei timore permansit."
fols. 15rb - 15va: Hec autem immobilitas, eciam inflexibilitas, inest vestre anime adhesione qua adheret veritati
inflexibili et immutabili. Potest enim omnis virtus describi comparacione ad opus quod egreditur a virtute et
comparacione ad ipsum qui est virtus exemplaris. Et cum diffinitur comparacione ipsius virtutis exemplaris, ponitur in
eius diffinicione exemplar eius quod est in anima, utpote paciencia est adhesio ipsi inflexibilitati et immutabilitati
supersubstanciali a qua fluit in animam inflexibilitas a molestiis, et iusticia est adhesio ipsi supersubstanciali rectitudini
a qua fluit in animam rectitudo, que est anime qualitas, et iusticia, et a qua qualitate egreditur operacio qua redditur
unicuique quod suum est.
fol. 15va: Potest itaque, ut videtur, virtus omnis describi tripliciter: Comparacione scilicet ad virtutem exemplarem, et
exemplacione absoluta sue essencie, et comparacione ad opera que virtutibus peraguntur. Paciencia itaque, licet a
paciendo dicatur, ipsa tamen vis activa, que sustinet animam ne ruat vel frangatur per molestiam passionum. Et quod
opus perfectius quam animam sic roborare ut ita facile propellat omnes iniurias intentas? Quam facile murus
adamantinus parvos lapillos in se iactos integre repellet? Iniuriis intentis plerumque anima virtutibus quasi quibusdam
membris mutulatur. Contra hanc mutulacionem conservat anime integritatem paciencia.
fol. 15va: Item, si paciencia est que servat animam in tribulacionibus non fractam, tribulacio autem saltem
occasionaliter virtutes intendit, paciencia virtutes ceteras intendit et ducit ad perfectum. Est autem integritas anime in
virtutum numero, perfectio autem in earundem intencione, sicut hominis exterioris integritas consistit in numero
menbrorum perfecte in eorundem debita magnitudine. Igitur ut ait Iacobus: [Iac. 1:4] "Habet paciencia opus perfectum"
etc., ut simus perfecti virtutum magnitudine et integri earundem numero, in nullo deficientes scilicet nec in virtute
aliqua, nec in alicuius virtutis magnitudine.
fols. 15va - 15vb: O quam magna estimanda est paciencia, que ut dictum est, est animi os infrangibile, scutum
impenetrabile, murus adamantinus indissolubilis, vigor infatigabilis! Et quid tam necessarium, posito inter inimicorum
iacula? Cum non solum omnia repellat iacula, sed eciam in actionibus quibus impetitur inimicus non sinit animum
fatigari. Si autem aliquid conservaret pugnantem corporaliter non solum illesum ab inimico, sed eciam infatigatum in
impetendo inimicum, nonne illi conservativo a fatigacione in opere merito ascriberetur operis perfectio?

