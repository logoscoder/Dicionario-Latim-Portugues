122

DICTUM 122 DE LEONE

Manuscript Source: Oxford, Bodleian Library MS Bodley 798 (SC 2656), fols. 101rb - 101vb.
INC: Leo dicitur a "leon," Grece, quod est "rex," quia ipse est rex bestiarum, confidentissimus, fortissimus,
audacissimus.
EXPL: Ossa vero diaboli per humilitatem non sunt cava, ipse quoque gallum, album predicatorem, scilicet castum,
maxime veretur.
fol. 101rb: Leo dicitur a "leon," Grece, quod est "rex," quia ipse est rex bestiarum, confidentissimus, fortissimus,
audacissimus. Unde Salomon in Parabolis ait, [Prov. 30:30] "Leo fortissimus bestiarum, ad nullius pavebit occursum."
Et alibi, [Prov. 28:1] "Iustus ut leo confidit." [cf. Isidorus, Etymologiae, 12, 2, 3-4] Frons leonum et cauda acres eorum
indicat animos.
fol. 101rb: [Isidorus, Etymologiae, 12, 2, 4-6] "Virtus eorum in pectore, firmitas in capite. Septi a venatoribus terram
contuentur, quominus aspectis venabulis terreantur. Rotarum timent strepitus, sed ignem magis. Cum dormiunt, vigilant
oculi, cum ambulant, cauda sua cooperiunt vestigia sua, ne eos venator inveniat. Cum genuerint catulos, tribus diebus et
tribus noctibus catulus dormire fertur. Tunc demum patris rugitu vel fremitu tremefactus cubilis locus suscitare dicitur
catulum dormientem. Leonum natura est ut nisi lesi nequeant irasci. Circa homines patet eorum misericordia exemplis
assiduis. Prostratis enim parcunt, captivos obvios repatriare permittunt. Hominem non nisi magna fame interimunt."
fols. 101rb - 101va: Ossa habent solida. Leo gallum, et maxime album veretur. Leo eger simeam querit ut devoret, quo
posset sanari. Leo rex bestiarum exiguo scorpionis aculeo exagitatur, et veneno serpentis occiditur. Eximia leonis
pulcritudo comantes, cervice, thoros excutit cum sublato serpens pectore ora attollit.
fols. 101va - 101vb: Regem esse communiter convenit et Christo et diabolo. Hic enim [1 Tim. 6:15] "rex regum," ille
[Iob 41:25] "rex super omnes filios superbie." Confidit uterque, sed iste recte de sua vera potencia, ille de
presumpcione ex superbia, [Iob 40:18] "Habet enim fiduciam quod influat Iordanis in os eius." Uterque fortis; unus
[Luc. 11:21] "fortis armatus," alius [Luc. 11:22] "forcior superveniens." Uterque audax, quia unus licet vincendus
forciorem agressus est, alter ob nullum terrorem ab agressu convenientis retractus. Huius est audacia vera, alterius
temeraria. [cf. Ps. 146:5] Virtus Christi [quid MS] in sapiencia, quia ipse est virtus et sapiencia Patris. Virtus diaboli in
sapiencia que deorsum est, que [Iac. 3:15] "terrena animalis diabolica." Firmitas Christi in capite suo, quod Deus est.
Est quia [1 Cor. 11:3] "caput Christi Deus est." Diabolus vero caput infirmum est. Unde et ipse est ursi caput. Christus
in suis menbris septus a venatoribus, qui animas volunt decipere, terram vivencium contuetur, quominus a venabulis
tribulacionum terreatur; et diabolus in suis menbris setpus a predicatoribus terram mortuorum, voluptates scilicet
terrenas, contuetur, quominus a predicatorum comminacionibus terreatur. [cf. Ezech. 1:15] Diabolus timet strepitus
rotarum evangelicarum, [cf. Ex. 15:4] et Christus non fugit nisi strepitus rotarum curruum Pharaonis. Hic timet ignem
caritatis et verbi Dei, ille non refugit nisi ignem concupiscencie. Christus, cum dormivit morte, vigilavit divinitate, et
menbra eius similiter dicunt, [Cant. 5:2] "Ego dormio et cor meum vigilat."Diabolus vero, cum dormit, subtrahens se ab
aperta persecucione, vigilat occulta insidiacione. Christus in suis menbris velat vestigia bonorum operum, ne videantur
ad laudem inanis glorie ab hominibus, quia sic patentibus vestigiis capiuntur a venatore; et diabolus in suis menbris,
palliatis excusacionibus cooperit vestigia malorum operum, ne pateant corripienda predicatoribus. Christus tercia die
surrexit. Ipse quoque rugitu suo dormientes in triplici concupiscencia resuscitat, non nisi lesus irascitur, prostratis per
humilitatem parcit, captivos repatriare sinit, morte eterna hominem non interficit nisi quia multum opera eius bona et
fidem esurivit, nec ex eis pastum invenit. Ossa Christi, divinitas scilicet et virtutes Christi hominis et boni prelati
stabilitate, sunt solidissima. Ossa vero diaboli per humilitatem non sunt cava, ipse quoque gallum, album predicatorem,
scilicet castum, maxime veretur.

