in sacramento purissimi sanguinis Iesu Christi dealbatus non solum non abhorres, ymmo delectaris in feditate peccati.
Qui deberes amplexari sponsum, Filium Dei, amplexaris diaboli, filiam mortis, matrem(?) nature corruptricem, boni
privatricem, et tui captivatricem.
fol. 88va: Confla hec cum prioribus, que si adhuc non sufficiunt tuam contere duriciam, adice ad hec peccandi
verecundiam et ruborem. Quis non vehementer erubesceret perpetrare peccatum aliquod si crederet illud non posse fieri
nisi coram oculis centum vel mille virorum senium, sapientum et venerandorum? Et quomodo non magis erubesceris
peccare in conspectu Dei creatoris et redemptoris tui et in conspectu multitudinis celestium civium? Nonne qui talis es
magis vereris faciem hominum quam faciem Dei? Vel si forte ideo non erubescis, licet videant te, quia tu non vides
illos vidente te, ymaginare, si potes, illud tempus de quo loquitur Daniel, dicens, [Dan. 7:10] "Sedit [Dedit MS]
iudicium, et libri aperti sunt." Quando cuncta cunctorum cunctis archana patebunt; quando si non fueris de hiis quorum
remisse sunt iniquitates, et quorum tecta sunt peccata, omnia peccata tua in libro consciencie tue apertissime scribentur
omnibus explicita temetipsum palam accusancia teipsum testimonio consciencie tue condempnanda. Quantus putas te
tunc rubor tenebit? Quanta ignominiosa confusio? [cf. Is. 2:17-21] Nonne tunc, si posses, velles pre tua confusione
abscondi ad litteram in fossa humo, ingredi in speluncas petrorum et in voragines terre.
fols. 88va - 88vb: Ex hiis itaque tribus, scilicet timore pene, et peccati feditate, et peccandi rubore, confla tibi pilam, et
cor tuum in petra Christo positum, cotidie tunde fortiter et contere, donec in pulverem minuatur, ut possis dicere cum
Abraham, [Gen. 18:27] "Loquar ad Dominum meum, cum sim cinis et pulvis." Sed ne pulverizatum [Ps. 1:4] "proiceat
ventus a facie terre," habeas gravedinem ut sis de populo de quo dicitur, [Ps. 34:18] "In populo gravi laudabo te." Ut ad
tuum medium forti visu feraris, secundum illud, [Is. 46:8] "Redite prevaricatores ad cor." Comprehendat eciam te
liquor et humor gracie, glutinumque caritatis, cuius fervor te excoquat et inducet in bonum, sicut prius econtra
indurabaris in malo. De hac duricie in bono dicitur Ezechiele 3o: [Ezech. 3:8] "Ecce dedi faciem tuam valenciorem
faciebus eorum, <et frontem tuam duriorem frontibus eorum,> ut adamantem et ut silicem dedi faciem tuam." Isaias
quoque ait: "Ideo posui faciem meam durissimam ut petram, et scio quoniam non confundar."

