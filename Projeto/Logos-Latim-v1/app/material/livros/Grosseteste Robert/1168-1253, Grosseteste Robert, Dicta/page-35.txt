scribitur dum Patris est ymago et substancie eius figura, foris scribitur dum creaturarum est exemplar et forma. In cuius
incircumscriptum lumen cura contuentes oculi non defigant irreverberatum contuitum ante huius libri ostensionem. Ad
eiusdem inspectionem innuit propheta se purgatum habere visum. Quid est enim quod dicit [Ez. 2:9] "vidi," nisi
"separato affectu ab amore transitoriorum, sublimatoque aspectu supra nubula fantasmatum corporalium, in serenum
quod super hoc lucet mentis aspectum defixi?" Et "ecce manus missa ad me." Quid est manus missa, nisi Verbum
Patris, per quod facta sunt omnia? Verbum, inquantum a Patre, dicitur manus eo quod per ipsum omnia Pater operatur.
In hac manu bene dicitur liber esse, quia in Verbo, per quod facta sunt omnia, descripte sunt factorum omnium raciones
eterne.
fol. 17va: Liber autem involvitur dum factorum non facte raciones in secreto Verbo Patris absconduntur. Idem quoque
liber expanditur dum in factorum speciebus eterne racionis velud in exemplis exemplaria dinoscuntur. Audi videntem
involutum librum! Ipse est Iob, qui ait: [Iob 28:20-21] "Unde ergo sapiencia venit? Et quis est locus intelligencie?
Abscondita est ab oculis omnium vivencium." Audi et videntem eundem librum expansum! Ipse est philosophus, qui
ait: [Sap. 6:13-17] "Clara est, et que numquam marcessit sapiencia, et facile videtur ab hiis qui dilexerunt illam, et
invenitur ab illis qui querunt illam. Preoccupat qui se concupiscunt, ut se illis prior ostendat. Qui de luce vigilaverit ad
illam non laborabit; assidentem enim illam in foribus suis inveniet. Cogitare ergo de illa sensus est consummatus, et qui
vigilaverit propter illam cito erit securus, quoniam dignos se ipsa circuit querens, et in viis se illis ostendit hillarem, et
in omni providencia occurit illis."
fols. 17va - 17vb: Ut enim ait Augustinus exponens hunc locum: [Augustinus, De libero arbitrio, 2, 16 (CCSL 29 (lin.
15))] "Quoquo te verteris vestigiis quibusdam que operibus suis impressit sapiencia loquitur tibi, et te in exteriora
relabentem ipsis exteriorum formis intro revocat ut quicquid te delectat in corpore videas esse numerosum, et queras
unde sit, et in te ipsum redeas atque intelligas te id quod attingis sensibus corporis probare aut eciam improbare non
posse, nisi apud te habeas quasdam pulcritudinis leges ad quas referas queque pulcra sentis interius." [exterius = Aug.]
fol. 17vb: Aliter quoque liber hic involutus expanditur dum Verbum in principio apud Deum caro factum manifestatur.
De huius libri involucione loquitur Ysaias: [Is. 45:15] "Vere tu es Deus Israel absconditus salvator." De eiusdem
manifestacione Baruch ait: [Bar. 3:38] "Post hec in terris visus est, et cum hominibus conversatus est." In manu eciam
missa scripture sacre liber continetur, quia in Verbo incarnato tocius scripture est consummacio. Ut enim ait
Augustinus: [Augustinus?, , ] "Multitudo paginarum sacre scripture hoc habet breve: 'Quia oportebat Christum pati et
resurgere,' id est a mortuis, 'tercia die'." Hic liber in veteri testamento sub figurarum umbris involvitur. In novo autem,
refulgente luce veritatis, expanditur. Involvitur eciam in omnibus verbis allegoricis, et expanditur in verbis nudis, non
per allegoriam dictis, quia teste beato Augustino: [Augustinus, De doctrina Christiana, 2, 6 (CCSL 32 (lin. 40))] "Nichil
fere de allegoricis obscuritatibus eruitur quod non planissime alibi dictum reperiatur."
fols. 17vb - 18ra: Huius igitur libri tam concorditer contraria continuantis, utpote simul involuti et expansi, signati et
aperti, intus forisque scripti, [Augustinus, De vera religione, 51] "consideracione et exercitatione pascamus animum
atque potemus vane curiositatis fame ac siti fessum et estuantem, et inanibus fantasmatibus tanquam pictis epulis
frustra refici saciarique appetentem."Hic enim liber est lac parvulorum, panis perfectorum, aqua refrigerans estuantes in
actione, vinum sobrie debrians vacantes in contemplacione. Cecis est visus reparacio, videntibus lucis superfusio,
corpore frigentibus velud flamma ad fomitem, iam inflammatis ut oleum ad ignem. Et ne in longum protraham
sermonem, quevis privata reducit ad habitum, diminuta ad complementum, completa sustinet ne vergant in
detrimentum.

