locum oracionis in societate hominum sumus. Sed in hiis omnibus debet interior lingua desiderio celestium pro
celistibus clamare. [cf. 1 Thess. 5:17] Sine intermissione enim, saltem lingua interiori, orandum est. Si enim aliquando
cogitacione disponamus temporalia, eorum disposicionem convertentes ad bona eterna, in hac ordinacione temporalium
ad finem eternorum exprimimus Deo desiderium nostrum quo celestia ab ipso percipere desideramus et speramus a Deo
celestia percipere, et in huius desiderii et spei expressione oramus.
fol. 111ra: Similiter in omni opere quod facimus, dum convertimus illud opus ad finem celestium, in ipsa conversione
operis ad celestia exprimimus desiderium nostrum quo desideramus et speramus a Deo celestia percipere, et sic oramus.
Hoc intelligens Apostolus, quod omne opus ad Deum conversum oracio est, cum in uno loco diceret, [1 Cor. 10:3]
"Sive comeditis, sive bibitis, sive quid aliud facitis, omnia ad honorem Dei facite." [1 Thess. 5:17] Alibi dicit, sine
intermissione orandum esse. Et quia vanitas, aut iniquitas, aut fragilitas continuitatem oracionis plerumque interrumpit,
quo magis aliquando interrumpitur, eo solidius et fervencius alias est continuanda, ut ipsa prioris temporis
discontinuacio sit ei in futuro firmioris continuitatis occasio.
fols. 111ra - 111rb: Bona igitur vera sine intermissione sunt a Deo petenda. Sed primo et principaliter nobismetipsis,
consequenter aliis, et ita uniucuique secundum ordinem quo ampliori caritate diligendus est. Ultimo inimicis et
infidelibus petenda sunt a malis conversio, virtutum insercio et incrementum, ut per hec perveniant ad superne
pulcritudinis perpetuam visionem.
fol. 111rb: Bonum enim quod sui distribucione non diminuitur, quanto a pluribus, tanto delectabilius participatur. Et
sicut plura ponderosa in unum fasciculum colligata velocius descendunt, et plura levia alligata velocius ascendunt, quia
unuscuiusque colligatorum inclinacio quodlibet colligatorum impellit, ita plures colligati vinculo caritatis et oracionis
facilius et velocius moventur sursum virtute oracionis cuiuslibet, quemlibet impellente. Et sicut corpora pollita, iuxta se
posita, a sole illuminata, quanto plura sunt tanto plus splendent propter multitudinem reflexionis luminis, sic quanto
plures sunt anime a radiis solis iusticie illuminate, tanto plus splendent propter reflexionem caritatis mutue.
fol. 111rb: Orandum eciam est in ieiuniis, et sacco, et cinere, sicut dicit Daniel, [Dan. 9:3] "Posui faciem meam ad
Dominum meum rogare et deprecari in ieiuniis, sacco et cinere." Celum namque amisimus per gulam, et quomodo
exaudiemur repetentes illud cum gula? In paradiso datum erat preceptum ieiunii. Dictum est enim primis parentibus,
[Gen. 2:17] "De ligno sciencie boni et mali non comedetis." Per transgressionem huius precepti, quod constitutum erat
in ieiunio, cecidimus. Quomodo igitur celum repetemus nisi in observacione ieiunii, quod transgrediendo, a celo
cecidimus? Ymmo vero, ut celum repetendo exaudiamur, tanto strictius est observandum illud preceptum ieiunii quanto
laxati in delectacionem gule preceptum ieiunii transgressi sumus. Si gula potuit hominem a celo deicere, quomodo
deiectum sinet resurgere? In sacco et cinere, hoc est in aliqua carnis voluntaria afflictione et proprie fragilitatis
recordacione, decet [? docet MS] nos reditum in patriam repetere. Pro transgressione enim nostra in saccum penalitatis
et cinerem mortalitatis huius vite iuste detrusi sumus, et quomodo poterimus veniam impetrare nisi iustam penam
sponte sustinentes?
fols. 111rb - 111va: Si enim rex, propter novum tuum delictum, te detrusisset in cathenas, numquid tu per te cathenas
abiciens auderes comparere coram eo ut veniam impetrares? Quin pocius ut misericordiam consequereris ipsis cathenis
constrictus sponte miserabilis compareres? Et si aliquando ipso sciente vincula abiecisses ut iram meritam ista
abiectione mitigares, sponte in arciora vincula iterato te reponeres, et in illis ut ad misericordiam illum flecteres,
veniam rogans compareres. Pro prevaricacione prima induti sumus sacco penalitatis et cinere mortalitatis, dicente
Domino, [Gen. 3:17-18] "Maledicta terra in opere tuo, spinas et tribulos germinabit tibi." Et iterum, [Gen. 3:19] "Pulvis
es, et in pulverem reverteris."Hunc saccum et cinerem, quantum in nobis est, abiecimus quociens carnem in illicitas
voluptates laxamus, et miserie et mortalitatis nostre obliti sumus. Ut igitur regem nostrum ad misericordiam flectemus,
oportet ut saccum et cinerem, in quos nos detrusit iuste, coram eo sponte feramus, et quia hos quandoque abiecimus, ut
abiectione meritam iram mitigemus, sacco et cineri quos abiecimus saccum alium et cinerem adiungamus.

