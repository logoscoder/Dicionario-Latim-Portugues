egentes invitat ad petendum, et spem donat recipiendi petitum. Pigros autem ad petendum vel pudore cohercitos nutu et
voce accersit. Offert non petita, et verecundos renuentes compellit recipere oblata. Hic circumdatur omni habundanti
copia que sustentacioni huius vite sunt necessaria, que undique egentibus dispersa quasi de occulta scaturigine
succrescunt copiosiora. Hec habet in manu dextra, [Luc. 6:38] "date et dabitur vobis," et in sinistra, [cf. Matt. 6:12]
"dimittite et dimittetur vobis." Inter has manus habet modium magnum cui inscribitur, [Luc. 6:38, etc.] "in qua mensura
mensi fueritis remecietur et vobis," et illud evangelicum, [cf. Luc. 8:8] "qui dederit unum recipiet centuplum."
Sculpuntur hinc refectoria et mense esuriencium et siciencium, habentque titulum: [Is. 58:7] "Frange esurienti panem
tuum." Et dependent illinc omnimoda vestimenta nudorum, habentque suprascriptum titulum: [Is. 58:7] "Cum videris
nudum, operi eum." Struuntur ibi ampla zenodochia pauperum et peregrinorum, habentque tituli scripturam: [Is. 58:7]
"Egenos vagosque induc in domum tuum." Adduntur et mira comoda languencium, habentque illum Ecclesiastici
titulum: [Ecclus. 7:39] "Non te pigeat visitare infirmum."
fol. 35va: Construuntur eciam ibidem erraria in quibus reponuntur auri et argenti in mensa pondera in redempcionem
incarceratorum et captivorum eroganda. Hec habent pro tituli inscripcione illud Ysaie 58: [is. 58:6] "Dimitte eos qui
confracti sunt liberos, et omne onus dirumpe." [Is. 49:9] "Dic hiis qui vincti sunt, exite; et hiis qui in tenebris,
revelamini." Et alibi: [cf. Is. 42:7; (Advent antiphon)] "Educ vinctum de domo carceris, sedentem in tenebris et umbra
mortis." Adduntur ad hoc et sepulcra mortuorum; habentque tituli scripturam: [Ecclus. 7:37] "Et mortuo non prohibeas
graciam." [cf. Gen. 18:6-7] Occurrit ibi Abraham hospitibus advenientibus, et currit puer ad armentum; accelerat Sarra
farine sata tria. Loth opido compellit ad hospicium transeuntes dicens: [Luc. 24:29] "Manete nobiscum, domini,
quoniam advesperascit et inclinata est iam dies." [Gen. 19:2] "Declinate in domum pueri vestri." [cf. Gen. 48:1] Ibi
Ioseph patrem egrotum visitat. [Tob. 2:10] Tobiam sepultura fatigat. [cf. Esdr. 1:1-11] Cirus captivos liberat. Si supra
hunc gradum fixeris pedem, mortem amplius non timebis, quia [Tob. 12:9] "elemosina a morte liberat, et ipsa est que
purgat peccata et facit invenire vitam eternam." Item, [Tob. 4:11] "Elemosina ab omni peccato et morte liberat, et non
patitur animas ire in tenebras."
fols. 35va - 35vb: [cf. Augustinus, De trinitate, 12, 14 ((CCSL 50))] Hunc secundum sequitur sciencia, quasi gradus
tercius, que inquam sciencia, ut ait Augustinus, ad actionem pertinet, [cf. Augustinus, ibid, 12, 11] que est cognicio
istorum temporalium regendorum et ordinandorum. Et quia hec bene agendi sciencia magis perficitur actione et
experiencia quam doctrina, congrue operacioni quasi gradus proximus sciencia est annexa. Quod enim ex opere
adquiritur operandi sciencia attestatur scriptura. Ait dominus ad Iosue: [Ios. 1:8] "Non recedat volumen legis huius de
ore tuo, sed meditaberis in eo diebus ac noctibus, ut custodias et facias omnia que scripta sunt in eo. Tunc dirigam viam
tuam, et intelliges eam." Ecclesiastici 43: [tercio MS] [Ecclus. 43:37] "Omnia autem Dominus fecit, et pie agentibus
dedit scienciam." Et Sapiencia tercio: [Sap. 3:15] "Bonorum laborum gloriosus est fructus, et que non concidat radix
sapiencie." In hoc autem gradu scribuntur eadem que in proximo precedenti, sed tamen differenter. Ibi enim sculpuntur
omnia quasi sculptura corporali expressa et exclusa. Hic autem inscribuntur omni quasi pictura spirituali, tenui et
subtili, et luce etherea et celesti superfusa.
fol. 35vb: Sequitur quartus gradus, abstinencia, quia bene operandi scienciam sequitur sciencia mala vitandi. Actionem
enim bonorum debet a malis cohibicio esse annexa, alioquin, ut ait Beda, [Beda, In epistulas septem catholicas, 3 (in 2
Petr.), 1 (CCSL 121, xxx)] "in vacuum sciencia cedit, si ab illicebris terrestribus quis continere necglexerit." In hoc
autem gradu, quasi corporali sculptura expressa et exclusa, descripta sunt tumoris et pompe superborum, livores et
dolores invidencium, tedia et torpores accidiosorum, laboriose et timorose et dolorose congregaciones avarorum,
insidie furtum, violencie raptorum et tirannorum, fraudes dolosorum, sordes et nausee gulosorum, cum apparatu
luxurioso ciborum, latebre fornicancium et mechancium, et ut ad unum dicam omnium non defformiter sed pulcre
deformitates viciorum. Erumpit autem per medium picture cuiusque vicii similitudo pravi pene iehennalis eidem vicio
conpetentis. Astatque picture cuiusque vicii puella, arcius lumbos precincta, similis herenti et horrenti, gressumque
retrahenti.
fols. 35vb - 36ra: Sequitur autem abstinenciam paciencia, quia ut ait Beda: [Beda, In epistulas septem catholicas, 3 (in
2 Petr.), 1 (CCSL 121, xxx)] "Abstinenciam necesse est semper ut paciencia comitetur ut quicumque a voluptatibus
mundi se continere didicit, eius quoque adversa corde firmo sustineat." Iste gradus adamantinus est, omnimodis ictibus
invincibilis. In huius gradus medio stat quedam immobilis virago arcius ad se constringens scutum sub cuius munimine
se totam recondit. Estque scutum hoc figuratum triangulare, quia figuratum est ex Christi cruce, cuius latus superius est
lignum crucis transversatile, a cuius duobus terminis ducuntur [dicuntur MS] ad pedem crucis due linee. Habetque in
pede crucis Christi inscriptum mundi et concupiscencie eius velocem transitum, insigniturque hiis litteris apostolicis, [1
Ioan. 2:17] "Mundus transit et concupiscencia eius." In dextero angulo superiori splendet lux dierum eternorum, et
habet has litteras Salomonis: [Prov. 3:16] "Longitudo dierum in dextera eius." In sinistro vero angulo fulgent dotes
gloriose corporum quales habebunt in patria, et habet has litteras: [Prov. 3:16] "In sinistra eius divicie et gloria." Arma
quibus alios impetat non habet hec virago, sed solum hoc scuto munitur [minuitur MS] quo arma a quibus ab aliis
impetitur ipsa illesa suscipiat. Hoc enim scutum impenetrabile est, et ample undique muniens. Habetque vim
repulsivam telorum in se proiectorum qua in iacientem tela singula eo impetu vel maiori quam mittuntur reflectit. Unde
hic armis impetentibus propriis non egit, cum armis quibus impetitur utatur in impetentes, viribusque utatur inimicorum
et armis in illorum perniciem et vulnera.

