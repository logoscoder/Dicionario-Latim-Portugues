101

DICTUM 101 SERMO AD PASTORES DE HOC VERBO, "EGO SUM PASTOR BONUS"

Manuscript Source: Oxford, Bodleian Library MS Bodley 798 (SC 2656), fols. 81vb - 83rb.
INC: Filius Dei volens ostendere ad quid in carnem venerit, et ad quid nos prelatos plebi sue prefecerit, ait: "Ego sum
pastor bonus."
EXPL: Maxime cum sic ad honorem eius demus vitam corporis corruptibilem per mortem martirii spontaneam, velud
obolum plumbeum, recipiemus eandem eciam vitam eiusdem corporis, sed incorruptibilem, velud obolum in nummum
mutatum aureum.
fol. 81vb: Filius Dei volens ostendere ad quid in carnem venerit, et ad quid nos prelatos plebi sue prefecerit, ait: "Ego
sum pastor bonus." Ad hoc enim venit in carnem ut nos oves pascue eius pasceret herbis seminalibus doctrine scripture
sacre; ut nos pasceret floribus specierum creature; ut nos pasceret exemplorum fruge; ut nos pasceret carnis sue lacte; ut
nos pasceret divinitatis soliditate. Et ad hoc prefecit prelatos simplici plebi sue velud gregi ovium ut similiter pascant
gregem Domini moralibus preceptis scripture, moralibusque institutis assumptis ex similitudinibus cum speciebus
creatura, quia omnis creature species habet aliquod exemplar honesti et invisibilia Dei per ea que facta sunt intellecta
conspiciuntur. Item, ut pascant gregem operum fruge exemplari; ut pascant sacramentum corporis et sanguinis Domini
nostri Iesu Christi administrando, ut pascant eciam visionem divinitatis per speciem promittendo.
fols. 81vb - 82ra: Unde patet quod quinquefaria est pascua gregis Domini. Prima pascua gregis est ager scripture, in
quo agro singula precepta moralia sunt sicut singule herbe virides et seminales quas oves plebium simplicium
prelatorum exposicione intelligendo velud deglutiunt et in ventrem memorie trahiciunt, et recordando ruminant, et
amando sibi incorporant. De quo agro dicitur, [Matt. 13:44] "Simile est regnum celorum thesauro abscondito in agro,"
quia in latitudine scripture sub sensus historici superficie latet thezaurus desiderabilis spiritualis intelligencie.
fol. 82ra: Secunda pascua est ager latitudinis creature, in quo agro singularum specierum pulcritudines sunt sicut flores
singuli quibus pascuntur plebium greges cum pastorum doctrina et erudicione ex similitudinibus specierum creature
informantur aliqua morum honestate.
fol. 82ra: Tertia pascua est ipsius prelati respectu plebium simplicium vita et conversacio bona secundum exemplum
eiusdem, et Christus homo respectu prelatorum, quia prelatorum imitatores sunt plebes sicut ipsi prelati Christi,
secundum vocem Pauli, dicentis, [1 Cor. 4:16] "Imitatores mei estote sicut et ego Christi." In hoc agro de semine verbi
erumpunt fruges bonorum operum, quorum exemplo pascuntur subditi velud quadam fruge sicut prelati pascuntur fruge
exemplorum Christi. De hoc agro dicit Ysaac, [Gen. 27:27] "Ecce odor filii mei sicut odor agri pleni." Christi enim
bonus odor sumus Deo, aliis vite in vitam, aliis mortis in mortem. Sed quia sumus adhuc agni novelli et tenelli, egemus
adhuc lactis confortacione.
fols. 82ra - 82rb: [Augustinus, Confessionum libri, 7, 18] Unde quartum quo pascendus est grex Domini verbum est
incarnatum. Ipsa enim verbi divinitas, ut docet Augustinus, per carnem assumptam et lactescebat. Hoc autem lacte
roboratus grex, et in tribus prescriptis agris pastus, tandem perveniet ad pascuam soliditatis divine visionis, ut dicat cum
Psalmista, [cf. Ps. 15:10] "Satiabis me cum vultu tuo." Hec pascua est ager amplissimus, quia magestas divinitatis
immensa. In hoc agro est flos inmarcessibilis pulcritudinis universe. Ipse quoque flos est eterna Dei sapiencia, in qua
descripta est pulcritudo universa, in qua sunt omnium rerum mortalium et corruptibilium et irracionabilium viventes et
eterne raciones. Huius agri flores habent in se robur universe potencie et suavitatem universe bonitatis. De huius agri
pulcritudine ait Psalmista, [Ps. 49:11] "Et pulcritudo agri mecum est." Ab eo igitur quod in hiis quinque pascuis gregem
Domini pascimus, in nostro capite pastore Christo pastores sumus. Ymmo magis, omnes in illo unus pastor sumus,
sicut omnes fideles in illo cum illo sunt unus Christus.
fol. 82rb: Nostrum itaque pastorale officium inprimis potest divisione senaria partiri. Prima namque pars officii
pastoralis est ut intret per ostium, quia: [Ioan. 10:2] "Qui intrat per ostium, hic pastor est ovium." Secunda est pars, ut
efficiat oves vocem suam audire. Tercia, ut vocet illas nominatim. Quarta, ut educat illas. Quinta, ut ante eductas,
vadat. Sexta et maxima, ut pro ovibus suis animam suam ponat. [quia maiorem hac dilectionem nemo habet quam ut
animam suam ponat quis pro amicis suis (Ioan. 15:13). add. Brown]
fol. 82rb: Primum namque in officio constituto pastorali verbum Christi, sive verbum Christum, debet predicare, et per
Christum predicatum quasi per ostium (ipse est enim ostium) in mentes subditorum velud in ovile intrare. Cogitacio
enim et voluntas loquentis in verbo et per verbum ipsius loquentis defertur ad aures auditoris, et per aures intrat in
auditorum intelligenciam, et ab intelligentia transit in memoriam, et memoria reconditum amplexatur per amorem. Et
ita cogitata voluntas loquentis intrat per verbum medium in consensum audientis, et ita quodammodo ipse loquens per
medium verbum intrat in audientes. Unde si verbum sit persuasorium superbie vel invidie, avaricie vel luxurie, vel
alicuius inmundicie, intrat loquens in audientes non per ostium humile sed per elatam maceriam superbie, ruiturus in
ignem et in ymum iehenne. Si autem verbum sit persuasorium veritatis fidei et honestatis morum, cum hec in Christo
sint per verbum Christum in verbo preloquto, velud per ostium humile intrat pastor in ovile. Per hoc ostium intravit qui
dicit, [1 Cor. 2:2] "Nichil iudicavi me scire inter vos nisi Iesum, et hunc crucifixum." Per hoc itaque ostium, hoc est per

