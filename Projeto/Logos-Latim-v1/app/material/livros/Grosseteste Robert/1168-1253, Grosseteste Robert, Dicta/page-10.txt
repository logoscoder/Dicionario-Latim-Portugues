4

DICTUM 4 QUOMODO PERPETUE VOLUNTATI ET CULPE VENIALIS DEBETUR PENA PERPETUA

Manuscript Source: Oxford, Bodleian Library MS Bodley 798 (SC 2656), fols. 5vb - 6rb.
INC: Mali vellent prava que agunt recta et iusta esse, nec esse digna punicione, vellentque se perpetuo posse eadem
prava impune agere.
EXPL: Patet ergo quod qui est in mortali faciendo illud quod est de genere venialium iuste meretur perpetuam penam
propter perpetuitatem sue prave voluntatis, etc.
fol. 5vb: Mali vellent prava que agunt recta et iusta esse, nec esse digna punicione, vellentque se perpetuo posse eadem
prava impune agere. Huic perpetuitati prave voluntatis per se debetur perpetuitas pene. Itaque si hec perpetuitas cadat
super veniale, utpote si vellet quis perpetuo ociosa loqui, huic eciam perpetuitati debetur perpetuitas pene.
fols. 5vb - 6ra: Qui autem summe et propter se amat Deum, per se odit quod per se a Deo separat. Hoc autem est
malum culpe. Per se ergo odit omnem culpam. Igitur vult omnem finiri. Licet itaque quandoque consenciat in
perpetrandam venialem culpam, semper tamen odit eam in quantum culpa est, et vellet eam finiri. Nullus ergo qui est in
caritate vellet perpetuo esse in aliquo veniali, neque vellet aliam culpam eciam venialem esse bonam et iustam, ut in ea
posset perpetuo impune versari. Nullus enim qui est in caritate habet perpetuitatem alicuius prave voluntatis cui
debeatur perpetuitas pene. Qui autem est in mortali, malum culpe per se non odit. Non ergo aliam culpam, eo quod
culpa est, vult finiri. Ymmo pocius omnem culpam, ex parte ea qua voluptuosa est, vellet perpetuo esse, et in eius
voluptate perpetuo versari. Igitur venialia que facit, ex parte ea qua sunt voluptuosa, vellet esse perpetua et se posse
perpetuo ea impune agere.
fol. 6ra: Pro omni itaque veniali culpa, eo quod ipsius habet perpetuam voluntatem qui est extra caritatem, debetur tali
perpetua pena. Et forte voluntas faciendi perpetuo eciam peccatum veniale est culpa mortalis, et forte placencia, de qua
dicitur: [Augustinus, In Decretum Gratiani, D.25 c.3 d.p.] "Nullum peccatum est ita veniale quin fiat mortale dum
placet." Hec enim placencia ut preostensum est, non potest esse cum caritate.
fol. 6ra: Ad distinctionem autem culpe venialis et mortalis et intelligenciam, ponamus exemplum sapientis
patrisfamilias qui in domo sua quedam sic statuit ut, qui de servientibus suis contra illa fecerit, eiciatur de domo et de
familia sua; quedam vero sic statuit ut, qui contra illa venerit, non ob hoc eiciatur de domo et de familia sua, sed penam
aliam subeat, manens adhuc de familia et in ministerio domus. Sic Deus in sua magna domo quedam sic statuit ut nulli
liceat illis statutis contravenire, et qui contravenerit iam non sit de eius familia; quedam sic statuit ut licet aliquis de
familia sua contra ista veniat, non ob hoc eicietur de domo sed remanens de familia in domo transitorie punietur.
Contraria itaque primo modo statutis voco illicita et prohibita; contraria secundo modo statutis voco dissuasa. Prohibita
itaque mortalia sunt, dissuasa venialia. Ponatur quod aliquis de domo patrisfamilias non vult cessare a perpetrando
dissuasa, nec pacienter sustinere penam institutam rei dissuase cum fiat. Nonne talis dignus est de domo eici? Nonne
eciam hoc est unum de prohibitis a sapiente patrefamilias ne quis de familia sua dissuasorum faciendorum habeat
pertinacem voluntatem? Ad hoc itaque exemplum equitas exigit, ut qui de domo Dei dissuasa vellet perpetuo agere si
posset impune, maxime cum voluntas completa in idem genus peccati reputetur cum facto, perpetuo puniatur pro hac
voluntate perpetua.
fols. 6ra - 6rb: Sequitur eciam quod in hoc quod habet perpetuam voluntatem faciendi perpetuo dissuasa incidat non
solum in hoc quod faciat dissuasa sed prohibita. Talis enim voluntas secundum predictum exemplum sub prohibicione
cadit.
fol. 6rb: Item, cum veniali unius hore vel diei debeatur pena transitoria, veniali si fieret perpetuo debeatur pena
perpetua. Sed voluntas plena faciendi prohibitum et dissuasum, licet desit facultas faciendi, reputatur in peccatum.
Voluntatem autem plenam voco que faceret volutum si haberet facultatem et impunitatem. Igitur voluntas talis faciendi
dissuasum perpetuo idem genus pene perpetue merebitur, licet forte non tam intensum, quod genus pene perpetue
meretur ipsa actio perpetua dissuasi. Patet ergo quod qui est in mortali faciendo illud quod est de genere venialium iuste
meretur perpetuam penam propter perpetuitatem sue prave voluntatis, etc.

