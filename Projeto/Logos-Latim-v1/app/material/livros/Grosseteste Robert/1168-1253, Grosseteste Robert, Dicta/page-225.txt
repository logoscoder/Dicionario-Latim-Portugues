125

DICTUM 125 QUOMODO SANCTORUM CONGREGACIO COMPARATUR TERRE

Manuscript Source: Oxford, Bodleian Library MS Bodley 798 (SC 2656), fols. 103va - 103vb.
INC: Sanctorum congregacio terra vivencium est, que bene terre comparatur.
EXPL: Et quaemadmodum in hac terra partes proximores centro magis latent, minusque fructificant, supportant tamen
partes exteriores fructificantes, sic contemplativi maioris amoris pondere spirituali centro proximores magis latent,
minusque per actiones exteriores fructificant, sed tamen activos bonis operibus fructificantes supportant.
fol. 103va: Sanctorum congregacio terra vivencium est, que bene terre comparatur. Terra namque tota nusquam extra se
inclinat vel declinat quia quelibet eius particula ad medium universi inclinat, et hac omnium parcium ad unum medium
undique inclinacione tota equelibratur, et suis librata ponderibus fundataque super stabilitatem suam, contra omnes
impulsus firma permanet, stabilis, et immota. Universi autem medium est centrum. Quid est nisi ille quietissimus
omnium, universa regens et gubernans, quem cuncta naturaliter appetunt, que omnia ipse portat verbo virtutis sue, que
cuncta in tantum appetunt in quantum ad ipsum per verbum suum revocantur? Qui eciam ideo centro comparatur, quia
secundum Crisostomum: [Chrysostomus, , (PG 59. 53-60?)] "Sic omnia que per ipsum facta sunt in ipso vita sunt et
unum sunt, quomodo infinitus semidiametrorum numerus in uno centri puncto unum subsistit."
fols. 103va - 103vb: Cum itaque boni non solum ipsum naturaliter appetant, sed eciam voluntaria et complacita amoris
inclinacione, ipseque amor pondus sit anime, propter hanc spiritualem ad universi centrum dicti ponderis
inclinacionem, propter quod in appetito consecuto per idem pondus pausacionem, bonorum congregacio recte terra
nominatur, que congregacio singularum sui parcium ad hoc idem medium inclinacionbus ita coadunata et colligata et
compacta est, suisque ponderibus equelibrata, et super suam stabilitatem fundata, ut nusquam extra se inclinet, tota in
se quieta, contra omnes impulsus firma permanens stabilis et immota.
fol. 103vb: Hec est terra vivencium, non solum vivorum habitacio, sed eciam ex ipsis viventibus consolidata est tota
habitacio, sed singuli sunt habitatores, sicut tota ecclesia est sponsa, singuli sunt adolescentule sponsam sequentes.
Sicut autem terra non commanet sine aqua, sic huius terre viventis conglutinacio est aqua viva, de qua in Iohanne
Dominus dicit, [Ioan. 4:10] "Si scires donum Dei, et quis est qui dicet tibi, da mihi bibere, forsitan peteres ab eo, et
dedisset tibi aquam vivam." Qua aqua, quia impii expertes sunt non commanent, [Ps. 1:4] "sed sunt pulvis quem proicit
ventus," superbie, "a facie huius terre." Et quaemadmodum in hac terra partes proximores centro magis latent,
minusque fructificant, supportant tamen partes exteriores fructificantes, sic contemplativi maioris amoris pondere
spirituali centro proximores magis latent, minusque per actiones exteriores fructificant, sed tamen activos bonis
operibus fructificantes supportant.

