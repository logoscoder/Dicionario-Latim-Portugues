67

DICTUM 67 QUOD OMNIA OPERA NOSTRA RADICANTUR IN CARITATE AUT SUPERBIA

Manuscript Source: Oxford, Bodleian Library MS Bodley 798 (SC 2656), fols. 50va - 50va.
INC: Omnia opera nostra in amore magnitudinis nostre radicantur.
EXPL: Utraque enim nudos vestit, esurientes pascit, ceteraque opera misericordie facit.
fol. 50va: Omnia opera nostra in amore magnitudinis nostre radicantur. Verumptamen quod dico "nostre" dupliciter
dicitur: quia amamus nos esse magnos non ex nobis, sed ex participacione eius qui vere magnus est, et per se
magnitudo est, scilicet, Dei, et hic amor caritas est, et magnitudo amata nostra est participacione et non efficiencia. Aut
amamus nos esse magnos ex nobismetipsis, et iste amor distendit animam et facit eam intumescere et interius inanire, et
superbia est, et magnitudo amata, que vere inanitas est, amatur ut sit nostra participacione et efficiencia.
fol. 50va: Due sunt radices operum nostrorum, aut caritas aut superbia. Ipsa autem opera sunt sicut plante que
inseruntur in hiis radicibus, et ferunt fructum connaturalem non plante sed radici cui inseruntur, econtrario ei quod
accidit in plantis corporalibus. Si enim planta piri inseratur in radice spine, non fert fructum spine sed pira. Opera
autem bona in caritate radicata idem habent pro fructu quod est in intimo radicis, scilicet Domini opera. Eadem radicata
in inanitate superbie ferunt fructum inanitatem, scilicet temporalis fame et inanis glorie. Estque fructus iste similis
pomis terre Sodomorum, que in cortice pulcerima sunt, et sui pulcritudine et specie quam pretendunt ad esum sui
spectantes alliciunt, [alliceruunt MS (post corr.)] sed cum carpuntur manu vacua inveniuntur, fractoque cortice fumum
exalant. Sic nitor inanis glorie nichil soliditatis intus continet, sed fumum mentis oculum excecantem.
fol. 50va: Quecumque autem opera prodeunt de radice caritatis preter amare Deum et proximum, eadem prodeunt de
radice superbie. Utraque enim nudos vestit, esurientes pascit, ceteraque opera misericordie facit.

