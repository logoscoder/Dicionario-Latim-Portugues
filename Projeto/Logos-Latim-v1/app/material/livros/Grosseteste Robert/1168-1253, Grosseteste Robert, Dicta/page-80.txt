50

DICTUM 50 SERMO DE HOC VERSU, "ASCENDIT DEUS IN IUBILACIONE."

Manuscript Source: Oxford, Bodleian Library MS Bodley 798 (SC 2656), fols. 34ra - 37ra.
INC: Filius Dei, qui a sinu Patris, manens in natura Patris, descendit in sinum Virginis, ibi assumens naturam hominis.
EXPL: In hoc gradu scribuntur omnes regule agendorum ad Deum, sicut in proximo superiori gradu omnes regule
agendorum ad proximum.
fol. 34ra: Filius Dei, qui a sinu Patris, manens in natura Patris, descendit in sinum Virginis, ibi assumens naturam
hominis. Naturam assumptam hodie sublevavit super ordines angelorum ad dexteram Patris. Quapropter oportet nos
quorum naturam tam sublime sustulit, spiritualiter letari, et corda nostra cum ipso spiritualiter sursum ferri.
fol. 34ra: Ipse enim caput nostrum est, et nos eius menbra, ligata cum capite nervis fidei et dilectionis. Unde, si menbra
illi colligata simus hiis nervis, ad ipsum attingimus eique adheremus, nec possumus hiis nervis eius celsitudinem et
gloriam ascensionis tangere nisi ex contactu afficiamur iocunditatis qualitate. Quomodo autem letanter gaudendum sit
nobis in capitis nostri honore et sublimacione ex nostri possumus perpendere consideracione.
fol. 34ra: Si aliquis nostrum hodie sublimaretur in regem, soli capiti illius diadema imponeretur, et tamen in capitis
honore et coronacione omnia menbra honorarentur. Manus non coronatur et tamen in coronacione capitis honoratur. Et
si manus sensum haberet et intellectum, in honore capitis gauderet, et se in capite quodammodo sentiret et gauderet
coronata. Similiter arbor in cacumine solo viret et floret, et ex virore et flore cacuminis tota arbor decoratur, ita ut si
sentiret vel infima radix gauderet se quodammodo ornatam virore et flore cacuminis.
fols. 34ra - 34rb: Quanto magis oportet nos sentire nos sublimatos et decoratos in hodierna capitis nostri sublimacione,
cui coniungimur forciori nexu quam aliqua radix arborum cacumini, vel aliquod menbrum corporale suo capiti, [cf.
Rom. 8:35] quia nexus nostra fides et amor est, a quo non separabit nos gladius, vel persecucio, mors, neque vita, neque
instancia, neque futura, neque creatura aliqua. Signum igitur est quod cum hoc capite velud menbrum ligatum non est
quod spirituali gaudio capitis non sentit honorificacionem.
fol. 34rb: [cf. Ps. 46:6] Iocundandum itaque nobis est in capitis nostri celsitudine talique iocunditate quod nec plene
possit exprimi, nec intus contineri, ut ascensio capitis in menbrorum sit iubilacione.
fol. 34rb: Movere autem cum predictis nos potest in iubilacionem si consideremus naturam nostram, que terre
habitacione quandoque fuit indigna, in celum hodie esse sublevatam. Quando enim [Gen. 6:12] "omnis caro corruperat
viam suam," et Dominus voluit sordes corrupcionis delere diluvio, humana natura indigna fuit habitacione terre inter
creaturas vilissime et infime et tenebrosissime et strictissime. Hodie vero eadem natura recepta est celi celsitiduine et
amplitudine et precellenti claritate.
fol. 34rb: [Gen. 3:24] Preterea ordo iste angelicus qui cherubyn vocatur quondam cohibuit hominem ab ingressu
paradisi terrestris. Hodie vero omnis ordo angelicus cum inexplicabili exultacione et veneracione hominem suscepit in
paradiso celesti. Hodie primicie nostre oblate toti campo benedictionem dedere. [cf. Deut. 26:1-11] Sicut enim in veteri
testamento per oblatas primicias de frugibus totus campus suscepit benedictionem, sic per primicias masse nostre in
Christo oblatos tota latitudo humane nature graciam accepit benedictionis.
fols. 34rb - 34va: Natura que quondam audivit [cf. Gen. 3:19] "terra est, et in terram ibis," hodie audire meruit, [Ps.
109:1, etc.] "sede a dextris meis." Natura humana, que non creacione sed voluntaria a bono defectione, facta est
posterior et inferior non solum iumentis sed eciam lapidibus insensatis, hodie facta est in Christo dignitate prior et
superior ordinibus angelicis. Natura, que merito debita tota erat supplicio, hodie per graciam est ineffabili gaudio adite
adhuc ad gaudii materiam quod in creacione hominis, ante lapsum eius, universa creatura mundi huius sensibilis
subiecta erat dominio hominis, eique suaviter et obedienter famulabatur. In lapsu vero hominis quod prius suaviter
obediebat eius dominio versum est ei econtrario in tormentum. Hodie vero humana natura in Christo sublimata, cui
subiecta sunt omnia, in antiqui dominii dignitatem est restituta. Quis itaque talem nature sue de ymis ad celsa
sublevacionem considerare potest et non gaudere inexplicabili gaudio, nisi nature proprie sit contemptor? Nec dicat
aliquis, licet hec sit nature mee et capitis nostri sublevacio, non tamen mei est. Quia si firmiter adheres nervis caritatis
et fidei capiti tuo, gloria capitis per hos nervos in membra defluet, et recipient menbra quod precessit in capite.
fol. 34va: [cf. Ps. 46:6] "Ascendit itaque Deus in iubilacione." Quo autem ipse ascendit in carne oportet nos nunc
ascendere mente, ut quandoque sequamur et carne. Ut igitur mente cum ipso ascendamus, oportet quod faciamus
spiritualiter quod ipse in ascensu fecit corporaliter. Sua enim corporalis actio est nostra instructio quid agamus
secundum spiritum. [cf. Act. 1:9] Ascendit autem corporaliter elevatis manibus a nube susceptus, et nos oportet
ascendere mente, elevatis manibus a nube susceptos. Manus autem opera signant bona. Manus est sciencie recte
operandi bona opera. Manus est recta formacio eiusdem potencia. Manus est fortitudo sciencie et potencie annexa
voluntas. Manus est mocio.
fols. 34va - 34vb: Qui ergo opera bona facit intencione transitorii commodi, manus habet deorsum dimissas. Manus
sinistra est a defectu vel miseria erepcio sive elevacio. Manus autem dextera est in bono provectio. [, chk. Glossa ord.,
in Iud. 3:15] Ymmo, ut verius dicatur, utraque istarum manuum est dextera, quia in iusto nichil sinistrum, sed sicut

