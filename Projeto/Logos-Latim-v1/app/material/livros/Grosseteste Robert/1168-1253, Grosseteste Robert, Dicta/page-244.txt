tremendum iudicem cum venerit in magestate magna et potestate? Sit igitur procul a vobis hec gravis ponderositas
atque predicta superbie levitas, et sic fixionem ordinis vestri retinebitis.
fol. 113ra: Hec est ultima proprietas quam posui in descripcione stellarum. Hac proprietate se privant et ita demerentur
celum, qui positi in aliquo gradu dignitatis ecclesie per ambicionem aspirant ad superiorem, immemores scripture
testantis quod Deus posuit stellas in firmamento celi, non stella seipsam. Ipsi vero non contenti sunt gradu in quo posuit
illos Deus, sed quasi stella seipsam vellet in celo alibi quam fixa est a Deo collocare, sic ipsi nititur ambicione propria
gradus alciores ascendere, ac per hoc iusto Dei iudicio, tam a gradu quo non sunt contenti, quam a gradu quem
ambiciose appetunt, debent in profundum deici. Absit a vobis, qui stelle estis, talis ambicio, sed unusquisque maneat
fixus in suo ordine. [Apoc. 12:4] Si enim fixus in suo ordine non fuerit, cauda draconis tractus, qui traxit terciam
partem stellarum, in terram cadit, et [cf. Iob 3:9] erit de stellis obtenebratis caligine noctis illus cui Iob imprecatus est.
fol. 113ra: Qui autem stellarum predictas proprietates in se spiritualiter habuerit, erit [Gen. 1:15] "lucens in firmamento
celi et illuminans terram," id est corda terrena et tenebrosa subditorum claritate sane doctrine et exemplo bonorum
operum a tenebris errorum et viciorum purgabit, et [Gen. 1:16] "preerit diei et nocti," hoc est hiis in quorum cordibus
lucet sol iusticie, eos regens ne lumen receptum amittant, et hiis in quibus nondum ortus est sol iusticie, eos a tenebris
purgans ut ortum veri solis recipiant. [Gen. 1:18] "Dividet quoque lucem a tenebris," hoc est discernet bonum a malo,
ne incurrat maledictionem prophete dicentis, [Is. 5:20] "Ve hiis qui dicunt bonum malum et malum bonum, ponentes
lucem tenebras et tenebras lucem."
fols. 113ra - 113rb: [cf. Deut. 17:8] Hec namque discrecio vobis est necessaria, qui debetis discernere lepram a
lepra,mundum ab inmundo, introducendos in regnum ab excludendis. Non solum enim estis stelle celi, sed ianitores celi
cum Petro, quibus tradite sunt claves regni celorum, ut eos quos illuminatis in via per doctrinam sanam et
conversacionem sanctam, quasi ianitores introducatis in curiam regis celorum, cui est honor et gloria in seculo
seculorum.

