fols. 109rb - 109va: Considerate quantus sit unitatis appetitus in creaturis singulis, ut ex earum comparacione mentes
vestre ad unitatis appetitum amplius accendantur. Si secas digitum, unde dolet nisi quia divisa est unitas continuitatis
quam appetit? Elementa mundi sibi contraria et repugnancia, unde indissolubili concordia mundum componunt nisi ex
appetitu unitatis? Humores contrarii in corpore, unde servant temperamentum complexionis nisi ex amore unitatis?
Apes gregatim volant et regem sibi preficiunt, et unde hoc nisi ex amore unitatis? Regem locusta non habet, et tamen
incedit universa unita per turmas, et unde hoc nisi ex amore unitatis? Aves eciam rapaces et fere bestie ab unitate
societatis se non separant nisi amore unitatis; ut enim predicta habeant indivisam societatis vitant unitatem. Omnia
mundi elementa, sol et luna, et cetera celestia, et tota mundi machina in figuras spericas ex appetitu unitatis
conglobantur. Figura namque sperica super omnes alias figuras maxima est unitiva, unde et gutta pluvie fluida in
spericam figuram se colligit ex unitatis appetitu.
fol. 109va: Si ergo omnes creature huius mundi sensibilis, tam sensibiles quam insensibiles, et in ipsis sensibilibus tam
feroces quam mites, tanto tenentur unitatis appetitu ut sine eo nichil sint nichilque faciant, quanto magis vos, qui in
habitu et omni nominacione vestra unitatem profitemini, unitatem appetere et servare debetis in vinculo pacis, maxime
cum unitas quam cetera appetunt divisibilis sit et commutabilis, unitas autem in qua unificari debetis summa sit
indivisibilis et incommutabilis, pulcherima, optima et iocundissima.
fol. 109va: In hoc igitur uno, et in hoc unum, habitetis quia bonum et iocundum est. Claustralis namque, maxime si a
radice huius unitatis dividatur habitu et corporali conversacione iam divisus a congregacione, fratrem est sicut ramus
avulsus ab arbore, vel menbrum abscisum a corpore, quorum tamen hic tenui cortice solum adhuc adheret trunco. Illud
[sic] autem tenui pellicula corpori nec possunt aut ramus de trunco aut menbrum de corpore per tenuis corticis aut
pellicule medium succum nutrimenti attrahere, quia divisa sunt a principii sui unitate. Sic claustralis, si solo cortice aut
sola pellicula habitus exterioris et conversacionis corporalis dependeat a corpore congregacionis, qui non manet in
radice unitatis nec inde attrahit spiritualis nutrimenti vivacitatem, necesse est ut marcescat, putrescat, arescat, et in
ignem mittatur.
fols. 109va - 109vb: Non hec dico quia suspicor aliquem in hac sancta congregacione ramo avulso aut menbro absciso
similem, sed volens siti vestre paululum lactis haustum tribuere, non quo alicuius vestri egritudo sanetur, sed quo
cuiuslibet vestri sanitas pocius conservetur. In unitate igitur manentes et in unitatem tendentes, quia hoc est unum quod
porro est necessariam. [cf. Gen. 6; Ex. 37] Hec est unitas cubiti in que archa consummatur. Hec est unitas [Ps. 26:4]
"una quam petitis a Domino, quem requiritis a Domino, ut inhabitetis in domo eius omnibus diebus vite vestre." [cf. 2
Cor. 11:2, etc.] In hac, inquam, unitate manentes, et in eandem tendentes, eritis illius unius virginis pars una, decora
valde, que uni viro, Christo, nunc est desponsata, in fine plenius exhibenda.
fol. 109vb: Hec virgo, ut dixi, tota est ecclesia, tota virgo spiritu, licet non tota corpore. Hec virgo magna ex multis
constat virginibus, singulis scilicet fidelibus. Omnis namque Christianus a quintipartita sensuum ab illicitis continencia
virgo potest appellari. Cum ergo omnis anima que sensus ab illicitis continet operibus, propter hanc continenciam virgo
appellatur, quanto specialius, quanto excellencius, quanto propinquius vobis competit nomen virginitatis, qui non
solum ab illicitis, verum eciam a licitis quamplurimis, integritatis amore sensus omnes tam interiores quam exteriores
continetis.
fol. 109vb: Hanc excellentem continenciam, que in vobis claustralibus est et esse debet, profitetur eciam pro vobis a
parte claustri factura, in quo nulla est apertura exterius, et totum est apertura interius. Quid est clausio carens apertura
exterius nisi cohibicio sensuum omnium ne evagentur ad exteriora videnda, ad exteriora amanda? Quid est multitudo
apercionum interius nisi manifesta signacio quod debetis ad cor redire omnes sensus anime, in se recolligere aspectum
mentis, ad illud quod intimo sui est reflectere in lectulo consciencie quem diligit anima vestra querere? [cf. Luc. 1:28]
Maria sedet intus et de conclavi non est egressa, ideo ad eam est angelus ingressus. Si esset hec egressa, non esset ille
ingressus. Dina namque virgo egressa est [Gen. 34:1-2] "ut videret mulieres regionis illius," et statim corrupta est a
Sichem, filio Emor Evvei. Exemplo huiusque egressa statim corrupta est quantum vobis timendus sit egressus.
Considerate presertim cum vobismetipsis egressum sponte precluseritis. Hec sibi non interdixerat egressum et tamen
egressa corrupta est. Unusquisque vestrum sibi preclusit egressum, quomodo igitur timens corrupcionem egredietur?
fols. 109vb - 110ra: Forte aliquis tacitus dicet, [cf. Gen. 34] "Si non licet nobis egredi, quomodo providebitur
indempnitati et necessitati fratrum? Pro indempnitate et necessitate fratrum bene licet corpore de claustro egredi,
dummodo mente simplici cum Iacob habitet domi. Qui enim pociori sui parte, hoc est animo, in claustro habitat, licet
corpore sit extra, nonne propter partem sui pociorem pocius dicetur in claustro esse quam extra? Et econtrario, qui
animo est in mundo, licet corpore sit in claustro, nonne pocius est extra claustrum quam intra? [cf. Ioan. 11:20]
Claustralis igitur qui pro necessitate fratrum corpore claustrum egreditur, animo et voluntate in claustro degens, eterna
meditans cum Maria et transitoria exterius ministrans cum Martha, [Ps. Dionysius, De hier. caelest., ] talis est in
ierarchia humana qualis sunt angeli per contemplacionem assistentes, et similis per officia sibi deputata nobis
ministrantes in ierarchia angelica.
fol. 110ra: Qui vero ambicione dignitatis, aut libidine curiositatis, aut delectacione voluptatis, sub pretextu necessitate
administracionis egreditur, nichil aliud est quam cadaver mortuum, pannis funebribus involutum, de sepulcro egressum,
a diabolo inter homines motum et exagitatum. Cum enim quis suscipit religionis habitum et relinquit mundum, nonne
mundo moritur? habitu sue quasi pannis funebribus involvitur? in claustro sepelitur? Cum vero ambiciose ad mundialia
regreditur, utrum a Deo vel a diabolo exagitatur. Si verum est, immo quia verum est, quod a diabolo, patet claustralem

