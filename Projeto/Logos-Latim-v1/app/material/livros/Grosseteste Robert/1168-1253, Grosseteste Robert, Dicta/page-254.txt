igitur quis maior est, tanto humili ministerio quo aliis hominibus prodesse satagit, non solum maioribus et equalibus,
sed eciam inferioribus subiectior est.
fols. 117rb - 117va: Sunt autem humilitatis signa congrua: Si correptus a minori non dedignetur. Si non insolescat
honoribus. Si non elevetur vel delectetur suis laudibus. Si non reddit malum pro malo, nec maledictum pro maledicto,
sed econtrario benedicat. Si inter coequales est primus in opere et ultimus in ordine; primus in labore, ultimus in requie;
primus in ministrndo, ultimus in recumbendo. Si gracias agit benevolentie. Si tam libenter obedit quam precipit. Si
eciam in potestate constitutus prius se noscit subiectum quam superpositum, sicut et ille centurio qui dixit, [Matt. 8:8-9]
"Domine, non sum dignus ut intres sub tectum meum, sed tantum dic verbo et sanabitur puer meus; nam et ego homo
sum sub potestate constitutus, habens sub me milites." De quo beatus Bernardus sic dicit, [Bernardus, Epistula, 42, 32
(ed. vol. 7 p. 126)] "Quam pulcre loquutus est ille beatus centurio, cuius fidei nulla par inventa est in Israel. 'Et ego,'
inquit, 'homo sum sub potestate, habens sub me milites.' Non iactabat potestatem quam nec solam protulit nec priorem.
Dicturus quippe, 'habens sub me milites,' premisit, 'homo sum sub potestate.' Prius se cognovit hominem quam
potentem. Iam quicquid subinferas, suspectam non habemus iactanciam. Premissa siquidem est humilitas, ne altitudo
precipitet; nec enim locum invenit sibi arrogancia, ubi tam clarum insigne humilitatis precesserit. Agnoscis
infirmitatem, confiteris subiectionem, iam et te sub te habere milites profitere sequrus; revera, quia non confusus est de
subiectione, iure ex prelacione meruit honorari. Non erubuit super se potestatem, et ideo dignus qui haberet et sub se
milites."
fol. 117va: Insuper, vere humilis non vult existimari alius vel alterius modi vel maior quam sit, ne forte ametur, non
ipse sed alius pro ipso, ipse videlicet quem alii eum existimant. Huius rei exemplum habemus Iohannem Baptistam, qui
cum tantius esset ut eciam a pluribus possit existimari Christus, [Ioan. 1:20-21] "Confessus est et non negavit," quia
neque erat Helias, neque Prophetam, neque Christus. Confessus est se non esse quod non erat, et tamen interrogatus,
non negavit quod erat. Unde et vera humilits non abnegat sed prudenter confitetur quod est, cum ipsa cognicio rei quam
confitetur, habere utilitatem aliquam apud agnoscentem non temere creditur.
fols. 117va - 117vb: Mira autem res est celsitudo humilitatis, que tanto minus attingitur, quanto quis se ad eam
attingendum alcius extollit. Unde beatus Augustinus de vero humili Iesu Christo loquens sic ait, [Augustinus, In
Iohannis evangelium tractatus, 10, 1] "Qui te exaudit non est preter te. Non longe vadas, nec te extollas, ut quasi
attingas eum manibus. Magis si te extuleris, cades; si te humiliaveris, ipse tibi appropinquabit." Et idem alibi,
[Augustinus, Sermo 351, (PL 39:1536)] "Deus omnium, cum sit excelsissimus, non elacione sed humiliacione
attingitur." Ipsa quoque humilitatis excellencia in hoc declaratur quod nemo nascitur ex spiritu nisi sit humilis. Unde
Augustinus, [Augustinus, In Iohannis evangelium tractatus, 12, 6] "Nemo ex spiritu nascitur nisi fuerit humilis, quia
ipsa humilitas facit nos nasci de spiritu, quia ipse est Dominus contritis corde." [cf. Ioan. 3:1-10] Unde et Dominus
volens Nichodemum nasci de spiritu, prius deponit ei superbiam qua erat inflatus, quia doctor erat Iudeorum, ut factus
humilis posset nasci de spiritu.
fol. 117vb: Huius quoque excellenciam commendat quod ipsa summa sapiencia huius se facit magistrum dicens, [Matt.
11:29] "Discite a me, quia mitis sum et humilis corde." Hoc quoque et humilitatem commendat quod beata Virgo, non
ex virginitate sed humilitate, Dei verbum carne concepit. Unde et Bernardus ait, "Si Maria humilis non esset, Spiritus
Sanctus super eam non requievisset. Si super eam non requievisset, nec impregnasset. Patet igitur ut de Spiritu Sancto
conciperet, sicut ipsa perhibet, 'respexit Deus humilitatem ancille sue' pocius quam virginitatem. Et si placuit ex
virginitate, tamen ex humilitate concepit." [Bernardus, Homilia, 1, 5 (ed. vol. 4 p. 18)] [Bernardus, Homilia 1, 5; ed.
vol. 4 p. 18]

