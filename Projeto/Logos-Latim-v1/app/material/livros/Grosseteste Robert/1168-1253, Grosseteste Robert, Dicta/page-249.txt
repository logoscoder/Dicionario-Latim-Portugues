140

DICTUM 140 DE CUPIDITATE

Manuscript Source: Oxford, Bodleian Library MS Bodley 798 (SC 2656), fols. 115rb - 115vb.
INC: Cupiditas est amor immoderatus adipiscende et retinende pecunie, scilicet cum pro pecunia adipiscenda vel
retinenda preceptorum Dei vult facere transgressionem.
EXPL: Immo non solum non capit ab eis fructum, sed malum, Ecclesiastici secundo, "Divicie servate in malum domini
sui, pereunt in afflictione pessima," etc. Ecclesiastici 31o, "Qui aurum diligit non iustificabitur, et qui insequitur
consumpcionem replebitur ex ea; multi sunt in auro casus, et facta est in specie illius perdicio illorum."
fol. 115rb: Cupiditas est amor immoderatus adipiscende et retinende pecunie, scilicet cum pro pecunia adipiscenda vel
retinenda preceptorum Dei vult facere transgressionem. Hic semper habet manum porrectam ad accipiendum, collectam
ad dandum. Oculum habet insaciabilem, sicut dicit Scriptura, quia [Ecclus. 14:9] "insaciabilis est oculus cupidi."
Quicquid enim videt, cupit. Et dicit penes se, [Ex. 20:17, etc.] "Utinam hoc esset meum," cum dicat Dominus econtra,
"Non concupisces rem proximi tui."
fol. 115rb: Per affectum enim iusticie concupiscendum est de omni re ut eius sit cuius esse debet. Sunt autem quidam
qui in rebus alienis desiderant se iustam habere possessionem, et fingit sibi iniquitas se nichil velle iniuste habere, cum
vellet in omni re habere ius possidendi illam, non considerans quod iniuste appetit ius in re aliena, et ita per consequens
iniuste appetit se iuste possidere rem alienam. Iniuste enim et male ius et iusticiam talem appetit. Non enim debet quis
appetere ius in re aliena nisi cum condicione quod eius ius vel possessio in re illa in nullius vertatur iniuriam vel
dispendium. [3 Reg. 21:17-28] Achab cupivit ius empcionis in vinea Nabot, sed non curavit utrum voluntarie an invitus
et coactus vendidisset eam Nabot. Non est autem iusta possessio titulo empcionis et vendicionis cum emens timore, vel
aliqua coactione, vel fraude, compellit vendentem ad rei sue vendicionem.
fols. 115rb - 115va: Neque igitur res aliena, neque ius in re aliena debet iniuste appeti, sed ut predictum est de omni re
concupiscendum est ut illius sit cuius esse debet. Cum econtra cupidus omnem rem suam esse cupiat, et quanto plura
possiderit, tanto plura sitit, ad modum ydropici, qui quanto plus bibit, tanto plus siti cruciatur. Natura enim anime est ut
nullo saciari possit citra summum bonum. Nec citra summum bonum invenit quietem aut delectacionem sine tristicia.
Appetit autem in re amata invenire quietem et sine omni tristicia delectacionem. In nullo igitur citra summum bonum
adepto invenit quod appetit, sed invento ibi defectu eius quod appetit amplius irritatur ad appetendum, et movetur ad
querendum et inveniendum quod appetit. Sed quia rem quam appetit semper querit ubi non est, scilicet quietem sine
tristicia in rebus creatis mutabilibus adeptis, numquam reperit quod querit.
fol. 115va: Quod queris ergo, o cupide, querendum est, sed non ubi queris ibi querendum est. In summo et
incommutabili bono quod queris querendum est, non in mutabili et transitorio bono. Non mireris itaque si animam tuam
non saciant ista transitoria, quia naturaliter vult saciari veritate stabili. Hec autem transitoria sunt; vanitas mutabilis.
Cibus anime in sui similitudinem alterat animam que cibum recipit. Cum igitur pro cibo recipit inania, quanto plus hec
recipit, tanto plus ipsamet inanitur, et magis inanita plus esurit.
fol. 115va: Amor eciam habendi excogitat omnes calliditates et omnes dolos quibus poterit pecunia adquiri et retineri,
et pro illa adipiscenda et retinenda, nullum genus iniuriarum aut facinorum abhorret. Plerumque cupit et eciam
machinatur mortem patris sui, quorumlibet proximorum, ut ad hereditatem festinet. Unde, [Ecclus. 10:9-10] "Avaro
nichil scelestius; nichil iniquius est quam amare pecuniam."
fols. 115va - 115vb: Ipsa quoque laudacio largitatis et detestacio tenacitatis plerumque solet esse signum cupiditatis.
Dum enim nichil aut parum possidet, cupiditas largientem, vel pocius prodigalitatem quasi largitatem, laudat ut ex eius
effusione aliquid cupide capiat, et succentetur largitati quasi tenacitati, eo quod minus quam vellet ab ea recipit. Cum
autem postea plura possiderit cupiditas iam non potest esse sicut consuevit aperta laudatrix largitatis vel prodigalitatis
quasi largitatis, quia sic aperte redargueret se vicio tenacitatis aperte, sed iam parcitatem largitatem vocat, et veram
largitatem senset effusionem. Signum itaque cupiditatis vix fallibile est in paupere rebus largitatis copiosa laudacio et
tenacitatis exuberans detestacio. Quid autem avaro miserabilius, qui servus est pecunie cum naturaliter deberet
dominari mundo? qui tantum laborat ut tirranum se violenter opprimentem confortet? Quid amencie similius quam
laborare ad hoc ut inimicus vires sumat?
fol. 115vb: Item, ad quid opes congregas ex quibus congregatis semper es egencior, sicut dicit Philosophus, "Multis
egent qui multa habent, et ex magna copia nascitur magna indigencia." [cf. Boethius, Philosophiae consolatio, 2, pr. 5]
[cf. Boethius, Philosophiae consolatio, 2, pr.5 ??? ; [Grosseteste, Super Ps., 100] RG super Ps. 100] Idcirco, quia multa
exiguntur ad multa tuenda, minus habendum est ut minus desit.
fol. 115vb: Item, ad quid affligit se cupidus in adquirendis hiis ex quibus fructum non capiet? [Eccles. 5:9] "Qui amat
divicias," sicut scribitur, "fructum non capit ab eis." Et in Iob, [iob 27:16-17] "Si portaverit quasi terram argentum, et
sicut lutum preparavit vestimenta, paravit quidem, sed iustus vestietur illis, et argentum innocens dividet." Immo non
solum non capit ab eis fructum, sed malum, Ecclesiastici secundo, "Divicie servate in malum domini sui, pereunt in

