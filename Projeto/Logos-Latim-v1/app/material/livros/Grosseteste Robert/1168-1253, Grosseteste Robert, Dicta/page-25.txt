fol. 11vb: Adhuc sinister pes aliquanto alcius est elevandus et quasi in nono lapide, id est nil terrenorum delectari,
firmiter figendus. Sed quia hoc parum est, in nullo terrenorum delectari, pes dexter supra sinistrum quasi in decimo
lapide, scilicet in Dei contemplacione et in contemplacionis huius delectacione, firmissime figendus.
fol. 11vb: In hoc nono lapide describitur quod in septimo supra describi dicebatur, sed turba tamen illa que ibi scribitur
quasi ad ianuam aliam improbe intrare nitens sed a ianitore ad ingressum non admissa, hic describitur moriens vel penis
mortua et evanida.
fol. 11vb: Decimus vero lapis luce fulget inaccessibili, cuius insculpcio est ineffabilis pulcritudo, de qua nescio quid
narrem nisi quia ipsa est inenarrabilis. Eius enim nimis fulgor obtuitum reverberat lippientem et subtilitas effugit. In
ipso enim describitur omnis flos, expansus et plene formatus, qui supra in secundo lapide dicitur discribi pululans
novellus, obvolutus.
fol. 11vb: O, si bene, immo quia bene contuemini viam istam, quia per illam inceditis, quam alacri corde dicitis, [Prov.
3:17] "Vie eius vie pulcre, et omnes semite eius pacifice." Huius vie pulcritudo bene perspecta viatorem eius non sinit
fatigari. Hiis itaque decem gradibus pedibus bone voluntatis in montem, id est celsitudinem sancte religionis,
ascenditur, ut qui religionis suscipit habitum primo velit mori mundo, deinde vivere Deo. Tercio velit non duci spiritu
proprio; quarto velit duci regimine alieno. Quinto, ut velit ducenti quo non vult non obmurmurare. Sexto ut velit omne
regulariter imperatum pacienter portare. Septimo, ut velit suavitates a carne appetitas ad ipsam non admittere. Octavo,
ut velit asperitatibus quas odit eam discrete mortificare. Nono, ut velit in nullo terrenorum delectari; decimo, ut velit
sola divinorum contemplacione suaviter perfrui.
fols. 11vb - 12ra: Ecce qualiter in hac via alternant se vicissim duo pedes alternatim sese transcendendo, ut sinister
semper se defigat in declinacionibus a malo et dexter in operacionibus bonis. Has ascensiones in corde suo disponunt
sancti religiosi dum sunt in valle lacrimarum. Hiis gradibus ascendunt de virtute in virtutem ut [Ps. 83:8] "videatur
Deus Deorum in Syon,"hoc est in speculo, et summitate contemplacionis. Et quia sermonem iam in longum
protraximus, proprietates reliquas ascendentis et descendentis non prosequimur.

