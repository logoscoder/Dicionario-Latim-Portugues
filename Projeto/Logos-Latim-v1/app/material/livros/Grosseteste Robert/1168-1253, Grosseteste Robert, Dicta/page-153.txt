huiusmodi penis locus infimus, et pro duplici transgressione duplex condempnacio est iudicium durissimum quod fiet
in hiis qui presunt, et illud ve quod eisdem comminatur propheta, cum dicit: "Ve pastoribus Israel."
fols. 67ra - 67rb: Et cur istud ve illis? Quia pascebant semetipsos, cum eorum sit officium pascere greges subditos, sicut
monet beatus Petrus, dicens: [1 Petr. 5:2] "Pascite qui in vobis est, gregem Dei." Unde Ezechiel, cum dixit, [Ezech.
34:2] "ve pastoribus Israel," subiungit causam huius, dicens quia pascit semetipsum. Nonne greges pascuntur a
pastoribus? Et quid est semetipsos pascere, nisi de bonis temporalibus que a subditis vi vel fraude extorquent, vel
secundum legem oblata recipiunt, sua carnalia desideria complere, et nichil spiritualis profectus in subditis curare vel
querere, [cf. Phil. 2:21] cum e contra pastoralis cure officium sit, non que sua sunt, sed que Iesu Christi querere, et
spiritualem profectum subditorum non solum carnalibus suis desideriis, sed eciam vite proprie carnali preferre, subditos
verbo, exemplo, et oracione reficere in agro scripture, in agro creature, in agro latitudinis operum et passionum que
Christus homo gessit et passus est in carne, in agro eciam latissimo racionum eternarum descriptarum, in divina mente.
fol. 67rb: Dictum autem pastum, quo semetipsos pascunt pastores mali, insinuat propheta consequenter cum subiungit:
[Ezech. 34:3] "Lac comedebatis, et lanis operiebamini, et quod crassum erat occidebatis." Hoc est, in libidinem et
voluptatem edendi assumebatis quicquid, ut lac, dulce sapiebat gustui, et in vestium luxum, et tactus voluntatem,
quicquid molle, ut lana, et suave erat tactui, crassumque non tam pecus forsitan quam subditum hominem
possessionibus locupletem, suaque illi eripiendo ut vos ditaremini, [2 Cor. 7:10] "tristicia seculi que mortem operatur."
Ex suorum amissione occidebatis. Cum contra luxum esus et indumentorum dicit Dominus ad sacerdotes per Iohelem
prophetam dicens: [Ioel 1:13] "Accingite vos et plangite, sacerdotes; ululate, ministri altaris; ingredimini, cubate in
sacco, ministri Dei nostri, quoniam interiit de domo Dei vestri sacrificium et libacio. Sanctificate ieiunium, vocate
cetum, congregate senes in domo Dei vestri, et clamate ad Dominum."
fols. 67rb - 67va: Eos autem qui supradicto modo occidunt quod crassum est, id est locupletes spoliant ut ipsimet
ditentur, et sic constristantes eos tristicia seculi occidunt, vocat Dominus pecora occisionis, per Zachariam dicens:
[Zach. 11:4-5] "Pasce pecora occisionis, que <qui> possiderant, occiderunt, et non dolebant, et vendebant ea dicentes,
Benedictus Deus! divites facti sumus." Ad eosdem quoque occisionis pecora loquitur Dominus per Micheam dicens:
[Mich. 3:1-3] "Audite, principes Iacob et duces domus Israel, numquid non vestrum est scire iudicium? Qui odio
habetis bonum et diligitis malum, qui violenter tollitis pelles eorum desuper eos et carnem eorum desuper ossibus
eorum. Qui comederunt carnem populi mei, et pellem eorum excoriaverunt, et ossa eorum confregerunt, et conciderunt
sicut in lebete, et quasi carnem in medio olle."
fol. 67va: Pelles sunt exteriores possessiones glutino amoris ipsis possessoribus velud corium adherentes. Caro est
carnale fomentum et solacium carnalis subsidii ex possessionibus habiti. Ossa vero sunt forcia virtutum. Pelles itaque
tollunt et excoriant dum possessiones exteriores violenter auferunt. Carnem comedunt dum carnalia ex hiis subsidia,
que a subditis tollunt, in suos usus suasque voluptates convertunt. Ossa confrigunt dum per tristiciam pro ereptis, in
inpacienciam propellunt, et sic virtutum forcia conquassant.
fol. 67va: Iam itaque exposuit propheta quomodo pastores mali seipsos pascant, faciendo ad gregem quod facere non
debent. Consequenter adnectit quid non faciant ad gregem quod facere debent, cum infert: [Ezech. 34:4] "Gregem
autem meum non pascebatis, quod infirmum erat non consolidastis, quod egrotum non sanastis, quod fractum non
alligastis, et quod abiectum non reduxistis, et quod perierat non quesivistis."
fols. 67va - 67vb: Et nota hic sec omissa in cura pastorali observando. Primum, scilicet pascere informacione et
erudicione fidei, et doctrina preceptorum moralium, sine quibus non est salus, et in quibus consistet salus. Secundum
vero est infirmos et debiles ad gradiendum in via morum consolidare ad robur, spe promissionis celestium premiorum.
Tercium, lapsos in vicia, sed nondum desperantes, medicamento salubris penitencie sanare. Quartum, iam confractos
desperacione, ostensione magnitudinis misericordie Dei, ex qua eciam Dei Filius incarnari pro peccatoribus voluit, et
ligari, et crucifigi, et orare pro inimicis crucifixoribus, alligare. Quintum, abiectos a communione fidelium per
excommunicacionem reducere per canonicam absolucionem. Sextum vero, quod periit recessione ab unitate ecclesie
per scisma, et heresim, et infidelitatem, querere ut inveniatur, redicione ad fidem et ecclesie unitatem.
fol. 67vb: In hiis itaque sex sufficienter completum est officium cure pastoralis, quia aut sanos a mortali peccato pascit
ad vite continuacionem, aut consolidat roborando ad profectum, aut egrotos vicio, sed nondum desperantes, sanat
penitencia, aut iam desperantes fascia magnitudinis misericordie Dei alligat, aut abiectos per excomunicacionem
reducit absolvendo, aut perditos heresi vel infidelitate querit, heresim improbando et fidem persuadendo.
fol. 67vb: Et sicut in hiis sex constat pastoralis officii complecio, ita in eorundem defectibus constat eorum defectio.
Redeamus igitur ad primum, et videamus quam miserabilis est pastor, qui gregem non pascit. Pone aliquem cibi
inopem, qui nec forte unius panis habet copiam, qui se obliget districte ad pascendum copiose et splendide turbam
plurimam fame periclitantem. Adice eciam quod sic obligatus sit necgligens ad querendum cibum, cum tamen nichil
aut parvissimum habeat, et si forte quid parvum cibi habet, illud stulte abicit. Nonne hic talis reus est mortis fame
pereuncium, quos ex obligacione sua pascere tenetur? Reus quoque arrogantis presumpcionis, et necgligencie, et stulte
effusionis? Tales sunt hodie pastores multi.
fols. 67vb - 68ra: Cum enim assumunt officium pastorale, obligant se ad pascendam turbam populi subiecti, fame verbi
Dei periclitantis, pane doctrine vere fidei et moralium preceptorum, in quibus consistit salus, et sine quibus salus non
est. Et inopes sunt cibi, quia multi nec unicum fidei articulum, nec unicum de preceptis decalogi, populo sciunt
exponere. Et velud tot panum indigentes sunt quot sunt articuli fidei et precepta moralia saluti necessaria, que exponere

