78

DICTUM 78 DE NUBIBUS

Manuscript Source: Oxford, Bodleian Library MS Bodley 798 (SC 2656), fols. 56rb - 56va.
INC: Calore solis elevatur vapor de terra et aquis marinis qui, cum venit ad frigidam ayeris regionem, ipsa frigiditate
tam regionis medie quam sue naturis proprie congregatur et inspissatur, reditque ad terram pluvia.
EXPL: Et in Apoc.: "Hii enim habent potestatem claudendi celum nubibus ne pluat."
fol. 56rb: Calore solis elevatur vapor de terra et aquis marinis qui, cum venit ad frigidam ayeris regionem, ipsa
frigiditate tam regionis medie quam sue naturis proprie congregatur et inspissatur, reditque ad terram pluvia.
Congregatus autem et inspissatus, dum sursum suspenditur, nubes est.
fol. 56rb: Nubes itaque Christum signat, ut in Ysa.: [Is. 19:1] "Ecce Dominus ascendit super nubem levem." Et Spiritus
Sancti protectionem, ut in Evangelio: [Matt. 17:5] "Et nubes lucida obumbravit eos." Et obscuritatem scripturarum, ut
in Psalmo: [Ps. 146:8] "Qui operit celum nubibus." Et predicatores, ut in Psalmo: [Ps. 17:12] "Tenebrosa aqua in
nubibus aieris."
fol. 56rb: Predicatoribus itaque bene congruit nubis generacio. Calor namque solis gratia est Spiritus Sancti qui,
tangens affectum adhuc terrenis deditum et amarum, seperans eum paulatim a terrenis, sursum elevat celestium
desiderio. Quantoque plus sursum elevatur tanto plus a terrestri calore relinquitur et infrigidatur et adunatur vi
congregativa superioris regionis et nature proprie. Quanto enim aliqua plus sunt celestia, tanto plus unitatem appetunt.
Cum autem adunatum fuerit, et a terrenis sursum suspensum, desiderium ipsa desideracione sursum manendi, non
solum in se sed in aliis, ipsis aliis inferioribus in verbis doctrine se influit, ut terra compluta, et calore solis tacta, iterum
evaporet, vaporque ascendat in nubem. Hoc est ut corda irrorata verbis doctrine, et calore gracie attacta, sursum
ascendant celesti desiderio, et privata calore terrestri, adunentur in nubes spiritualis. Hee itaque nubes, sicut et nubes
corporales, pluunt ut regenerentur. [Gregorius Magnus, cf. Moralia in Iob, 30, 2] Sed hoc habent differens, quod
pluendo non minuuntur. Hee itaque nubes, ut dicit Gregorius, pluunt verbis, coruscant miraculis, tonant minis.
fols. 56rb - 56va: Nubes semper sunt in motu, et quomodo flat ventus, eo eunt et nubes. Ita et predicatores, quomodo
eos inpellerit Spiritus Sancti instinctus, eo discurrunt ad predicandum. Et si quandoque quiescant corpore, numquam
tamen ab hoc discursu quiescunt desiderio. Unde: [cf. Ezech. 1:12] "Ubi erat spiritus impetus illuc pariter et rote
gradiebantur." Habent infixum cordi illud sapientis: [Prov. 6:3] "Discurre, festina, suscita amicum tuum."
fol. 56va: Nubes eciam superius habent superficiem spericam et inferius cavam; in lateribus nullam manentem figuram,
sed secundum tempora se semper variantem. Et quid est hoc nisi quod superior ratio cavo celi, hoc est complexui divini
amoris, se conformat, et inferior ratio incavitate amplexantis amoris subditos sibi continet? Proximis vero, qui, in
quantum proximi sunt, a lateris sunt, pro loco et tempore se varie conformant. Hanc variam diversis conformationem
habuit Apostolus dicens: [1 Cor. 9:22] "Omnibus omnia factus sum."
fol. 56va: Nubes umbraculum est ab estu solis. Sic et predicatores ab estu ire Dei nos protegunt, sicut fecit Moyses, qui
inter Deum iratum et populum se interposuit medium dicens: [cf. Ex. 32:31-32] "Aut dimitte eis hanc noxam, aut dele
me de libro quem scripsisti." De hiis nubibus dicitur: [Is. 60:8] "Qui sunt isti qui ut nubes volant." Et iterum: [Is. 5:6]
"Mandabo nubibus meis ne pluant super eos ymbrem." Hiis nubibus pluit Dominus [Amos 4:7] "super unam civitatem
et non super alteram." Et in Apoc.: "Hii enim habent potestatem claudendi celum nubibus ne pluat."

