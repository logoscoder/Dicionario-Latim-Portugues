2

DICTUM 2 DE MISERICORDIA ET ELEMOSINA

Manuscript Source: Oxford, Bodleian Library MS Bodley 798 (SC 2656), fols. 1va - 3rb.
INC: Misericordia est amor sive voluntas relevandi miserum a sua miseria.
EXPL: Et si ergo vero nomine elemosine elemosinam facit prius anime sue miseretur, et ita ipsi omnia mundi sunt,
sicut dicit scriptura: "Date elemosinam et ecce omnia munda sunt vobis."
fol. 1va: Misericordia est amor sive voluntas relevandi miserum a sua miseria. Et tunc est vera misericordia cum hec
voluntas tam intensa fuerit quod compellat volentem suum velle in actum producere si possit, hoc est ut compellat eum
a miseria sua relevare miserum si possit. Voluntatem autem talem relevandi hominem a miseria in homine viatore
concomitantur dolor et compassio de miseri miseria. Unde a proprietate concomitante sic solet diffiniri: Misericordia
est compassio miserie qua utique si possimus subvenire compellimur.
fols. 1va - 1vb: Prior ergo diffinicio misericordie magis est substancialis, et convenit Deo et celestibus spiritibus.
Secunda vero diffinicio homini viatori convenit. Deo autem et supernis spiritibus non convenit dolor et compassio, quia
non est in eis passio nisi metaphorice sumantur hec nomina et equivoce dicuntur de illis et de nobis.
fol. 1vb: Cum itaque misericordia sit amor relevandi miserum a sua miseria, sicut multiplicatur miseria sic multiplicatur
dictus amor et sic multiplicatur misericordia. Miseria vero multiplicatur sicut multiplicatur bonum hominis, quia
miseria nichil aliud est quam boni defectus vel privacio. Bonum vero hominis aut est bonum anime aut bonum corporis.
Bonum anime duplex est: illuminacio sive aspectus anime, et rectitudo affectus. Duplex est ergo anime miseria, scilicet
tenebrositas ignorancie, et voluntatis a rectitudine deviacio. Utrumque autem bonum anime unius nominis intencione
solet complecti, scilicet in hoc nomine "sapiencie," et utraque eius miseria in hoc nomine "stulticia." Unde totum
bonum anime est sapiencia, et tota eius miseria est stulticia.
fol. 1vb: Miserie vero corporales sunt defectus cibi, et hoc est esuries, aut defectus potus, et hoc sitis. Vel si vellemus
istas duas miserias magis per se diffinire, diceremus eas esse defectus sacietatis appetitus calidi et sicci et frigidi et
humidi. Omnis enim miseria est alicuius rei appetite privacio. Item miserie corporales sunt nuditas, hospicii defectus,
egritudo, que est sanitatis privacio, et defectus libere potestatis sui corporis et suorum membrorum quod fit per
incarceracionem. Omnes itaque numerate miserie septem sunt, una scilicet anime, que est stulticia et sapiencie privacio,
et sex corporum, [Mt. 25: 5-38] quas sex Dominus ipse in evangelio Matthei evidenter enumeravit. Septemplici igitur
divisione comprehendi potest misericordia que erga vivos exercitur. Non enim loquimur nunc de illo opere
misericordie, scilicet mortuorum sepultura, [Tob. 1: 19-20] de quo Tobias laudatur, que misericordia forte plus vivis
superstitibus quam ipsis mortuis impenditur.
fols. 1vb - 2ra: Prima ergo et precipua misericordia est amor relevandi stultum a stulticie miseria, ut per sapienciam
illuminetur eius aspectus mentis ad veram fidem et scienciam, et rectificetur eius affectus ad iustitiam. Hec autem
illuminacio aspectus et rectificacio affectus per verbum doctrine et predicacionis eveniunt, quapropter eximium opus
misericordie est predicacio, quod non inmerito Dominus ipse in carne apparens elegit, et pastoribus ecclesie
administrandis commisit. Sicut enim anima precellit corpus et bonum anime bonum corporis, sic et miseria anime
deterior et miserabilior est miseria corporis, et relevacio a miseria anime, que predicacione peragitur, melior et
expetibilior est relevacione a miseria corporis. Omnium ergo operum misericordie melius, nobilius, et expetibilius est
predicacio.
fol. 2ra: Quid ergo ligat litteratorum animas quod tam tepide et enerviter et aut forte nec artem predicandi addiscunt nec
predicare appetunt? Si essent puri et boni amatores opus quod inter cetera melius est vehemencius amarent, et forcius
ad illud niterentur si crederent se ad illud posse pertingere. Sed sunt plurimi litterati qui plus amant admirari vel ditari
quam boni fieri, et propter hoc expetunt sciencias et accurrunt ad eas per quarum operaciones credunt se quod cupiunt
perficere posse. Alius accurrit ad medicinam, ut curando egrotos et velud iam mortuos suscitando mirabilis appareat vel
dives efficiatur. Alius vero propter easdem causas addiscit alkymiam, qua possit de plumbo aurum facere, et hec
terrestria et impura et tenebrosa corpora abluendo, sublimando, depurare et clarificare, et quasi in celestium corporum
qualitates deducat. Alium vero delectat addiscere musicas modulaciones, quibus potest homines is quaslibet affecciones
mentis commutare et plerumque a gravibus morbis eripere. Alium delectat philosophia, qua discit motus et vagos
recursus syderum, et quo motore ferantur, et ut discant eciam vim ventorum, terrores fulgerum, iras bestiarum, naturas
lapidum et plantarum. Sic ceteros delectant cetera, que mira sunt cognitu sed cognoscentibus et cognitores suos
admirandos hominibus efficiunt.
fols. 2ra - 2rb: Sed quem delectant hec et hiis similia admiranda addiscat theologiam, quia omnia talia ibi sciuntur
melius et nobilius et expetibilius. Et omnes mutaciones quas facit natura, vel alicuius sciencie artifex, que dico
mutaciones sunt a peiori in melius, faciet theologus opere predicacionis inproporcionaliter nobilius et expetibilius quam
faciat illas natura vel alicuius sciencie artifex. In theologia namque cognoscit omnes mutaciones proporcionaliter quas
facit natura vel ars, sive sint mutaciones a meliori in peius, sive a peiori in melius. Facerit autem illas solas mutaciones
proporcionaliter que sunt a peiori in melius. Curabit namque ut medicus, immo super quam medicus, lepram heretice

