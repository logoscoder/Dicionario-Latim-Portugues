25

DICTUM 25 QUOMODO FALSUS EST IN UMBRA MORTIS CUM DIABOLO ET PER DIABOLUM

Manuscript Source: Oxford, Bodleian Library MS Bodley 798 (SC 2656), fols. 22ra - 23ra.
INC: Ad intelligenciam huius sermonis sciendum est quod prima mors fuit in voluntate racionabili, et hec mors est
aversio voluntatis a voluntate divina, que est summa vita.
EXPL: Quia vero oculi diu assueti tenebris huius solis nudam non potuerunt perferre claritatem ut non reverberarentur
et magis obtenebrarentur sua luce inaccessibli nuda, velavit se predictus sol iusticie nube carnis, et sic per nubem carnis
assumptam se prebuit, eciam oculis carnis visibilem cuius claritatem nudam nec oculi mentales humani poterant
sustinere.
fol. 22ra: Ad intelligenciam huius sermonis sciendum est quod prima mors fuit in voluntate racionabili, et hec mors est
aversio voluntatis a voluntate divina, que est summa vita. Vivit namque voluntas racionalis cum adheret voluntati
divine, conformis ipsi exeundo, nolens in sua propria esse potestate, in omnibus subiecta voluntati divine.
fol. 22ra: In hanc namque adhesione voluntatis racionalis voluntate divine, que est summa vita, vivit et ipsa. Et cum
mors sit divisio a vita, aversio voluntatis racionalis a voluntate divina, que est supprema vita, merito dicitur mors
voluntatis racionalis. Et hec est mors pessima quia est separacio a vita optima. Ac morte primo mortuus est diabolus
quando in principio avertit suam voluntatem a voluntate divina, nolens subici divine voluntati, nec ei conformari, sed
volens esse penitus in sua propria potestate et Deo parificari.
fols. 22ra - 22rb: Ipse quoque diabolus mors nominatur quia totali intencione convertitur ad avertendum suam
voluntatem a conformitate voluntatis divine, que aversio, ut dictum est, mors est pessima, sicut consuevimus dicere
quod diabolus est ipsum scelus, quia ex tota intencione ad scelus peragendum conversus.
fol. 22rb: Dicitur eciam diabolus mors quia ipse fuit homini occasio mortis culpe, tam temporalis quam eterne. Mors
autem culpe in homine idem est quod mors culpe in demone, scilicet aversio voluntatis a divina voluntate, quam merito
consequitur in homine mors penalis, que est in divisione anime a corpore, et eciam mors penalis iehenne, nisi obstet
sacramentum baptismi et penitencie.
fol. 22rb: Est itaque mors triplex, scilicet divisio voluntatis a voluntate divina, et divisio corporis et anime, et immanitas
iehennalis pene, que detinebit dampnatos homines velud semper morientes et numquam tamen penitus extinctos sed
perpetuo ab omni iocunditate separatos.
fol. 22rb: Umbra autem corporalis est privacio lucis solis propter corpus obscurum interpositum inter solem et locum
umbrosum. Sola autem terra de elementis est non pervia lumini huius solis visibilis et corpora elementata que multum
participant terrestri tenebrositate. Ad hanc quoque similitudinem est umbra spiritualis privacio luminis veri solis
iusticie et intelligencie propter non pervium illi lumini interpositum inter solem iusticie et locum spiritualiter
obumbrosum. Nil autem obstare potest radiis solis iusticie et intelligencie nisi distorcio voluntatis qua avertitur voluntas
ab amando summe summum bonum ad amandum summe aliquid non summe bonum. Hec namque distorcio voluntatis
per summum amorem inferiorum bonorum quasi fit terrestris et eciam terra. Comparacione namque summi boni, quod
idem sepe vocatur in scriptura celum, omne inferius terra vocatur, et omnis voluntas eius rei nomen meretur que ab ipsa
summe amatur. Hec itaque racionalis voluntatis distorcio, que velud terra est, radiis solis intelligencie et iusticie obstant
ut non illustrent sic distorte voluntatis aspectum lumine veritatis, nec affectum lumine gracie. Nec mirum si aversionem
voluntatis a summo bono non penetret radius huius solis, quia aversio ipsa privacio et defectio est.
fols. 22rb - 22va: Cum itaque aversio voluntatis a summo bono sit mors, et ipsa aversio sit que umbram facit et privat
radios solis intelligencie et iusticie ne illustrent aspectum per veritatem nec affectum per graciam, patet quod omnis
substancia racionalis perverse voluntatis habitat in umbra proprie mortis. Nec tamen omni habitanti in umbra mortis
orta est lux in ortu Christi. [cf. Is. 9:2] Nec dictum est "omnibus habitantibus," etc. sed solum "habitantibus." Malignis
autem spiritibus non est orta lux illa, quia iustum est sicut nullo impellente se precipitaverunt in tenebras, sic nullo
iuvante redeant ad lucem. Sed cum sit impossibile ut, scilicet, per se redeant, ideo perpetuis dampnantur tenebris. Sed
hominibus solis umbra predicta habitantibus orta est lux, quia conveniens est ut qui alio impellente cecidit in tenebras,
alio iuvante redeat ad lucem.
fol. 22va: Notandum tamen quod homo non vi diaboli, sed fallaci persuasione, in umbram mortis cecidit. Et ut planius
intelligatur qualiter homo venit in hanc umbram, fingamus duos homines in aliqua lata planicie et ubi sol splendidius
luceat. Quorum hominum unus habeat faciem aversam a sole et dorsum ad solem conversum, in cuius dorso sit scutum
latum quod ipsum portantem scutum umbra involat. Hic quoque videat reliquum hominem facie ad solem conversa et
illustrata, et inde invideat. Cumque non possit sua vi et suis passibus interponere se inter solem et faciem eius cui
invidet et eam lumine privet, fallaciter persuadet ei qui habet vultum illuminatum ut ipse veniat in umbram suam quasi
illic inventurus delicias. Isque derelinquat lumen suum, et persuasus sponte vadat in umbram persuadentis, illicque
simul cum persuadente avertatur a sole, et statim portet scutum obumbrans in dorso proprio, et sic duplici obtenebrante
obtenebretur. Nec iam habeat in potestate propria ut per se faciem suam ad solem convertat, nec scutum obumbrans
seipsum deponat.

