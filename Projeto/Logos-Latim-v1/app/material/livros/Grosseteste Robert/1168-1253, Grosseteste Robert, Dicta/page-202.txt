112

DICTUM 112 DE TRIBUS SCUTIS

Manuscript Source: Oxford, Bodleian Library MS Bodley 798 (SC 2656), fols. 92ra - 92va.
INC: "Dominus est protector meus," dans scutum paciencia, quod scutum est impressum menti cum crux et Christus
crucifixus habentur in amore.
EXPL: Ipsumque scutum constat ex similitudinibus in quibus vicia singula cum virtutibus conveniunt.
fols. 92ra - 92rb: "Dominus est protector meus," dans scutum paciencia, quod scutum est impressum menti cum crux et
Christus crucifixus habentur in amore. Ipsa enim figura crucis figura scuti est si a duobus cornibus ligni transversalis
[transversatis MS] ad pedem trahuntur due linee recte. Pacienciam autem confirmant et roborant maxime passio Christi
memorata et amata, et agnicio velocitatis transitus temporalium afflictionum, et agnicio inmutabilitatis status
eternorum, et spes consecucionis illarum diviciarum eternarum. Ideoque in pede predicti scuti paciencie depingatur
velox transitus temporalium per similitudinem torrentis, ibidemque scribatur, [cf. 1 Ioan. 2:17; 1 Cor. 7:31] "Transit
mundus et concupiscencia eius, preteritque figura huius mundi." In dextro cornu pingatur inmutabilitas status dierum
eternorum per similitudinem solis radiantis, ibidemque scribatur, [Prov. 3:16] "Longitudo dierum in dextra eius." In
sinistro cornu depingatur spes eternarum diviciarum per similitudinem lune crescentis, ibique scribatur, [Prov. 3:16] "In
sinistra ipsius divicie et gloria." Hoc est scutum interius, quo Dominus protegit et arcet.
fol. 92rb: Scutum vero exterius, quo Dominus protegit et arcet inimicorum impetus, habet in tribus suis angulis
timorem, impotenciam et ignoranciam. Hec enim tria sola cohibent malos a nocendo, videlicet aut timor pene, aut
impotencia nocendi, aut ignorancia qualiter noceatur. In pede ergo scuti depingantur omnia penarum genera, et in
medio illarum homo pallidus timore se contrahens, ibique scribatur, [Is. 24:17] "Formido super te qui habitator es
terre." In dextro cornu pingatur impotencia per similitudinem manus aride paralitice omnibus generibus vinculorum
ligate, ut paralisis retorqueatur ad impotenciam nocendi in se, ligamenta ad impedimenta ab extrinsecus, ibique
scribatur, [Is. 24:17] "Laqueus super te qui habitator es terre." In sinistro vero cornu depingatur infatuacio ignorancie
per similitudinem faciei insidiatricis, fovea circumsepte, cum oculis cecucientibus, ibidemque scribatur, [Is. 24:17]
"Fovea super te qui habitator es terre."
fol. 92rb: Huius igitur scuti tria cornua fixit Ysaias, dicens, [Is. 24:17] "Formido et fovea et laqueus super te qui
habitator es terre." Hoc idem scutum et Moyses, prius signavit dicens in Deuteronomio 8, [Deut. 28:65] "Dabit tibi
Dominus cor pavidum et deficientes oculos et animam merore consumptam." Tabescunt enim merore impii cum se
senciunt frustratos conatu nocendi.
fols. 92rb - 92va: Est et aliud genus scuti, de quo Psalmista ait, [Ps. 45:10] "Scuta comburet igni." Hoc scutum, quo
tegitur cor improbe se defendens, habet in umbone amorem sui, id est superbiam, velud umbonem tumentem. Habet in
tribus angulis amorem libidinosum, dotum anime verorum vel apparencium, et amorem talium dotum corporis et
extrinsecus accidentem. Vel scutum hoc est omnia vicia, inquantum se operiunt similitudinibus virtutum, utpote cum
superbia se operit similitudine celsitudinis vel magnamitatis; ambicio, pura quesicione veri honoris; blandicie,
latimentum benignitate et affabilitate; sevicia, iusticie severitate; curiositas, studio sapiencie; ignorancia, simplicitatis et
innocencie nomine; ignavia, quietis amore; luxuria, plenitudine effusio liberalitate; avaricia, parcitate; ira, amore iuste
vindicte.
fol. 92va: Et potest hoc scutum formari triangulare propter tres concupisciencias, vel quadrangulum propter effectus
quattuor viciosos. Ipsumque scutum constat ex similitudinibus in quibus vicia singula cum virtutibus conveniunt.

