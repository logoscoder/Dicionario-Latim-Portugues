130

DICTUM 130 QUOD IN OMNI OPERE DEI SUNT SIMUL MISERICORDIA ET IUSTICIA

Manuscript Source: Oxford, Bodleian Library MS Bodley 798 (SC 2656), fols. 106va - 107ra.
INC: In omni operacione Dei est prestacio alicuius boni non debiti ei cui prestatur bonum illud.
EXPL: Pena enim quandoque quanto gravior, tanto maius retinaculum a peccato, tanto iusticie Dei maior manifestacio,
tanto ei qui vindicatur maioris boni prestacio.
fol. 106va: In omni operacione Dei est prestacio alicuius boni non debiti ei cui prestatur bonum illud. Cum enim creat
aliud ex nichilo, prestat create rei essenciam quam non potuit res creata promereri, cum nichil esset. Similiter, cum iam
creatis vel conditis prestat aliqua [alia MS] bona, aut prestat simpliciter immeritum, aut prestat plus quam meritum est.
Cum vero malis infligit penam, prestat eam minorem condigna. Ipsa itaque diminucio pene bonum est immeritum.
Preter hoc, eciam in prestacione ipsius pene prestat bonum immeritum. Cum enim pena iusta sit, bona est; mala vero est
sustinenti. Ipsa igitur pena, in quantum huiusmodi, non est bona sustinenti, licet ex parte alia, unde scilicet pena non
est, sed vel delicti purgacio, vel a delicto preservacio, vel paciencie probacio, bona sit sustinenti. Cum ergo bona sit
unde pena est, et non sustinenti, restat quod alii, utpote ei qui per penam inflictam vindicatur.
fol. 106va: Non enim infligit Dominus penam nisi pro delicto, vindicans eum [enim MS] in quem delictum est. Ipsa
igitur pena iusta est et bona illi qui vindicatur. Non autem vindicatur quis a Domino quia vindicari meruit, sed quia
iustus est Dominus, reddens unicuique secundum opera sua. In inflictione igitur pene est boni immeriti prestacio. In
omni ergo operacione Dei est prestacio boni quod non meruit cui prestatur bonum illud, et ita misericordia, que in Deo
est voluntas prestandi bonum inmeritum.
fols. 106va - 106vb: Item, qui prestat quod prestare debet iuste facit. Est autem iusticia rectitudo voluntatis servata
propter se. Rectum vero est unumquodque cum est sicut esse debet. Voluntas ergo que est sicut esse debet iusticia est,
et quod a tali voluntate procedit, a iusticia procedit. Omnis autem prestacio boni quod prestat Deus procedit a voluntate
eius in quantum est sicut esse debet. Procedit igitur a iusticia, et iuste fit. Non enim prestatur bonum a Domino quod
non debeat prestare eius immensa bonitas. Comparacione igitur facta ad bonitatem et equitatem prestantis, quicquid
prestatur a Domino debitum est prestari, et ita iustum est. Comparacione vero facta ad recipientem, bonum prestitum
indebitum est, et ita est pertinens ad misericordiam donantis.
fol. 106vb: In omni operacione igitur Domini est prestacio boni debiti et indebiti. Debiti dico de bonitate et equitate
prestantis, indebiti de merito recipientis. Omnis enim operacio Domini iusta est, quia debet eam facere de sua bonitate;
misericors est, quia non est debita meritis recipientis. Et non solum operaciones eius speciales iusticia et misericordia
informantur, sed eciam ipse operaciones universales, in specialibus existentes, si respiciantur solum universalitate sua,
invenientur habere iusticiam et misericordiam. Et cum omnis operacio Dei a summa iusticia procedit, non potest esse
aliqua eius operacio iustior quam sit. Unde pena que infligitur peccantibus, licet sit minor condigna, non potest esse
magis iusta, quia si esset condigna iustior esset et magis debita quoad demerita peccantis, sed talis est indebita quoad
bonitatem infligentis. Ab eo vero quod pena est talis qualis esse debet de bonitate et equitate infligentis, denominatur
simpliciter [similiter MS] iusta, et non ab eo quod est talis qualis esse deberet de exigencia demeritorum peccantis.
Posset igitur omnis pena quam infligit Dominus quoad quid esse iustior quam sit, simpliciter autem iustior nequaquam.
Potest tamen operacio eius esse magis misericors, quia quanto magis est bonum et minus meritum, tanto misericordius
re tractandum. Hec igitur intencio cadit super inequalitatem boni prestiti et meriti eius cui prestatur. Sed eius operacio,
cum equalis sit et commensurata rectitudinei voluntatis sue, et ab hac equalitate denominetur iusta, patet quod aliqua
eius operacio non recipit intencionem in hac iusticia.
fols. 106vb - 107ra: Item, prestare bonum immeritum misericordia est, sed hoc totum misericordem prestare bonum
immeritum iustum est et equum. Videtur eciam quod Deus, in quantum punit aliquem, misericorditer agit cum eo quem
punit, quia in quantum dat flagellum temporale dat revocatorium a malo, et sic dat ei bonum. Preterea [Papa MS]
infligendo quamcumque penam manifestat ei cui infligit penam illam suam iusticiam. Dans igitur flagellum dat
manifestacionem iusticie. Hoc autem magnum bonum est. In quantum igitur est flagellans aliquem, et ita suam
iusticiam ei manifestans, prestat ei magnum bonum immeritum. Ita eciam dans cecitatem ceco nato ut ipsa cecitas esset
glorie manifestacio, magnum bonum prestitit.
fol. 107ra: Item, misericorditer agit dans diminucionem pene condigna, non solum diminucionem acerbitatis, sed
eciam, ut puto, diminucionem duracionis. Licet enim pena dampnati infinita sit duracione ex parte posteriori, quia
tamen non est utrimque infinita, sed terminata ex parte anteriori, recipit diminucionem ex ea parte qua finita est, id est
ex parte anteriori, cum scilicet tardius incipit pena dampnati quam condignum esset eam incipere. Ad hanc partem
itaque misericordie spectat, quod Dominus hic permittit malos diu prosperari, sicut econtra misericorditer agit cum
bonis, cito eos rapiens de huius vite erumpnis.
fol. 107ra: Item, ex supradictis manifestum quod quandoque Dominus eo quod gravius punit, misericordius agit. Pena
enim quandoque quanto gravior, tanto maius retinaculum a peccato, tanto iusticie Dei maior manifestacio, tanto ei qui
vindicatur maioris boni prestacio.

