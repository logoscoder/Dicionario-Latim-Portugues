talis est in illo populo superior pars racionis. Superior itaque pars racionis iudiciariam dignitatem et potestatem in illo
populo obtineat. Cum autem omnis iudex secundum legem aliquam iudicet, iudex iste secundum legem sacre scripture
iudicabit, que lex vere et exquisite discernit quid bonum quid malum, quid honestum quid inhonestum, que premia
congruant bonis et que pene malis.
fol. 7ra: Iudici autem tribunal competit quo suffultus a veritate et rectitudine iudicii nusquam declinet. Quatuor autem
sunt que a rectitudine et veritate iudicii iudicem flectunt, scilicet gaudium, tristicia, spes, et timor. Quod testatur
philosophus dicens: [Boethius, Consolatio philosophiae, 1 (metr. 7, 5)] "Tu quoque si vis / lumine claro / cernere
verum, / tramite recto / carpere callem / gaudia pelle, / pelle timorem / spemque fugato / nec dolor assit, nubila mens est
/ vinctaque frenis / hec ubi regnant." Si ergo iudex fulciatur quadruplici inflexibilitate ab hiis quatuor affectionibus, a
veritate et rectitudine iudicii nusquam declinabit. Quatuor igitur inflexibilitates ab hiis quatuor affectionibus sunt sicut
quatuor columpne angulares erecte in tribunali. Que autem, velud ligna transversata in tribunali, has quatuor columpnas
coniungunt sunt mutue naturales consecuciones quibus hee quatuor inflexibilitates mutuo ad se invicem consequntur.
fol. 7ra: Sequitur enim qui inflexibilis est a spe, inflexibilis est a timore et a gaudio et a tristicia, et qui inflexibilis est a
timore inflexibilis eciam est a spe et gaudio et a tristicia. Similiter ad unam quantumque istarum inflexibilitatem
sequntur relique tres.
fols. 7ra - 7rb: Populus autem convocandus ad iudicium coram predicto iudice est universitas voluntatum et operum
voluntariorum. Voluntatum inquam si desit facultas in opera progrediencium. Apparitores autem, qui populum istum
citant et cogunt ad iudicium, sunt recordacio, contuicio, expectacio. Recordacio namque cogit comparere coram iudice
populum voluntatum et operum preteritorum, contuicio presencium, expectacio voluntatum et operum iam in
deliberacione et proposito futurorum.
fol. 7rb: Preter populum autem quem isti tres apparitores possunt cogere ad iudicium est populus in quibusdam abditis
latens qui ad vocacionem alicuius istorum trium apparitorum nec venire dignatur. Immo, si queritur ab aliquo illorum,
respondetur plerumque querenti quod talis populus quem querit non est in illa patria. Iste autem populus sic latens et
occultus sunt amores prosperitatum diu habitarum et amores prosperitatum desperitarum. Sepe namque accidit quod is
qui aliquam prosperitatem diu habuit quasi eam iam fastiditus videtur sibi eam non amare, et quod ea facillime posset
carere. Si autem eidem auferatur diu habita prosperitas amor prius occultus statim de latibulo suo lugubris et amens
irrumpit. Ablacio namque prosperitatis habite latentem amorem de latibulo suo compellit egredi et se depromere. Hec
itaque ablacio prosperitatis habite quartus est apparitor, sed quia violentus est populo nimis odiosus et plerumque ipsi
iudici non multum gratus.
fol. 7rb: Similiter quandoque videtur homini quod prosperitatem quam non sperat nichil cupit, sed si assit prosperitatis
non sperate oblacio plerumque amor qui latebat exilit de latibulo suo gaudens et tripudians. Hec itaque oblacio quintus
est apparitor. Sed hunc apparitorem non semper ad manus habet iudex; vagus enim est nimis, nunc huc nunc illuc
indiscrete discurrit.
fol. 7rb: Iudex enim supradictus horum apparitorum ministerio quantum poterit de populo sibi subdito faciet
comparere, ut ex officio suo de moribus subditorum inquirat. Statutis ergo coram se pro singulis voluntatibus, inquirat
primo diligenter quid unaquaque voluntas velit et amat. Hoc quoque vere inquisito, iudicet per legem suam utrum illud
quod amatur sit amandum necne. Quod si invenerit illud simplex non amandum, adhuc discernat utrum per legem suam
sit prohibitum districte, aut dissuasum tantum, donec sic inveniat utrum illius amor sit venialis aut mortalis.
fols. 7rb - 7va: Si vero illud quod amatur sit amandum, inquirat ulterius utrum a tali voluntate sit amandum. Verbi
gracia, esto quod amatum sit uxorem ducere illud simpliciter secundum legem suam, scilicet divinam, licitum est et
amandum. Sed non a cuiuslibet voluntate amandum, utpote a voluntate claustralis aut exeuntis infra sacros ordines. Si
autem a voluntate proposita sit amandum, inquirat ulterius iudex utrum fine recto amet illud voluntas statuta coram se
in iudicio. Similiter inquirat iudex utrum voluntas amet illud secundum circumstancias congruas temporis, loci, modi,
et adminiculorum. Et non solum querat has circumstancias circa res licitas amatas, sed eciam circa amores illicitorum.
Hee enim inordinate reatum aggravent et penam.
fol. 7va: Similiter de unoquoque opere voluntario inquirat iste iudex utrum licitum sit an non. Et circa ipsum opus
inquirat circumstancias finis, temporis et loci, modi, adminiculorum, et persone, que circumstancie per hunc versum
vocantur:
fol. 7va: [cf. Grosseteste, Ecclesia sancta celebrat, 26 (ed. McEvoy, RTAM 47 (1980))] Quis, quid, ubi, quibus auxiliis,
cur, quomodo, quando,
fol. 7va: Quibus omnibus diligenter perquisitis, quem putas de populo sibi subdito inveniet iste iudex purum et
mundum, qui et si forte non peccaverit in facto, saltem in circumstancia [non] peccaverit. Rarus aut nullus plene purus
invenietur: [Is. 64:6] "Omnes enim iusticie nostre tanquam pannus menstruate." Quod si eciam aliquis fuerit, vel unus,
in populo huius iudicis mundus, hoc ipsum latebit ipsum iudicem; non est enim tam acute discucionis ut hoc possit
perspicue perscrutari.
fol. 7va: Quid ergo iste iudex faciet qui totum vel fere totum populum sibi subditum simpliciter aut ex parte aliqua
invenit reum? Numquid totum condempnabit ad penam? Sed tantam habet cognacionem iste iudex cum populo suo
quod non potest puniri populus iudice non compaciente.
fol. 7va: Quid igitur? Dissimulabit iudicium? Aut contra iusticiam populum absolvet, quod si faciat acerimum habebit
accusatorem coram superiori iudice qui illum convincet. Quid igitur faciet iste iudex, qui eciam si seipsum discuciat,

