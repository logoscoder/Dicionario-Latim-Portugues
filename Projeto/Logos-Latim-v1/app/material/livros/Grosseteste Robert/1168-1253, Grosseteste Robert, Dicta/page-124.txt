nobis?" Quid est aliud "concaluit cor meum," etc.? Econtra, cor habuit effusum extra se cui dictum est: [Gen. 49:3-4]
"Ruben, primogenitus meus, effusus es[t] ut aqua, non crescas." Hec est vita nostra primitiva animalis, quia [1 Cor.
15:46] "primum est quod animale est, deinde quod spirituale," que per concupiscencias fluidas extra se est effusa, que
crescente vita spirituali non crescit, sed proporcionabiliter eiusdem augmento minuitur. De hac effusione iterum in
Ecclesiastico dicitur: [Ecclus. 10:9-10] "Quid superbit terra et cinis?" quia "in vita sua proiecit intima."
fol. 54va: Imaginare itaque hominem cuius cor corporale esset corporaliter extra se effusum, quod eciam arderet igne
fumoso oculos obtenebrante, igne fetenti, torquente et corrumpente. Ymaginare eciam cum corde extra fuso quod
haberet omnia interiora viscera exterius reversa. Nonne hic homo talis esset in corpore maxime deformis et miserabilis?
Proculdubio. Quanto spiritus corpore nobilior, tanto amator istorum exteriorum in sui spiritus effusione et interiorum
proiectione turpior et miserabilior. Voco autem exteriorum amatorem qui hec in amore divinis preceptis preponit, qui
scilicet pro hiis adquerendis vel retinendis aliquod preceptorum divinorum transgredi vellet.
fol. 54va: Amor autem, qui nulli precepto divino preponit quantascumque temporalium possessiones, mortalis non est.
Si tamen cum leticia possidet et cum tristicia amittit, maculat animam, et necesse est per ignem purgari, aut
tribulacionis aut penitencie in presenti, aut purgatorii in futuro. Hic enim talis [1 Cor. 3:15] "Christum habens in
fundamento," hoc est in amorum intimo, "salvus erit, sic tamen quasi per ignem." [cf. 1 Cor. 3:12] Et quis transiturus
corporaliter per ignem corporalem, si corpus suum ardere non posset nisi ex fomento stipule, feni, seu lignorum
infixorum corpori, nonne iure reputaretur demens si hoc corpori suo infigeret intente et aglutinaret?
fols. 54va - 54vb: Sic extreme dementie est amores istorum temporalium, licet veniales, qui per lignum, fenum, et
stipulam signatur, unde et non aliunde ardere potest anima, nobis infigere et aglutinare. Quam sedule igitur avelleremus
a nobis ista si essent nobis affixa transituris per ignem corporeum, tam sedulo avellamus illa cum transituri sumus per
ignem purgatorii. Ymmo tanto magis sedulo quanto ille ignis isto est acerbior, et anima corpore dignior.
fol. 54vb: Non ardeat itaque cor nostrum extra nos ad penam, sed ardeat in nobis ad gloriam, et hoc de Ihesu. Sic enim
sequitur: [Luc. 24:32] "Nonne cor nostrum ardens erat in nobis de Ihesu?"
fol. 54vb: Ardeat itaque cor nostrum in nobis de Ihesu ut ipse sit finis quo tendat ardor nostre caritatis, et non solum
finis sed eciam efficiens eiusdem ardoris. Utraque enim circumstancia notari potest per hanc preposicionem, de finalis
scilicet et efficientis.
fol. 54vb: Attendit autem in nobis ardorem hunc caritatis modo quodam inusitato et non omnibus noto, sed sicut
inflammantur combustibilia ex cristallo perspicuo rotundo per penetracionem radiorum solis ad unum punctum
congregatorum. Eius enim divinitas est sicut sol radians, sol iusticie calefaciens affectum et intelligencie illustrans
aspectum. Eius caro assumpta est sicut lapis cristallinus. Cristallus enim est aqua congelata ob defectum caloris penitus.
Caro autem mortalis et in mortem fluens aque frequenter comparatur.Caro itaque Christi mortalis assumpta aqua est,
sed ob defectum caloris penitus congelata, quia ex purissima carne virginis penitus absque omni calore concupisciencie
et libidinis adunata.
fol. 54vb: In beata enim Virgine, in conceptu salvatoris, calor fomitis penitus est extinctus, et in Christo fomes peccati
et calor concupisciencie nunquam fuit ullus. Ideo et caro Christi congrue aqua congelata est, ob defectum caloris
penitus, et ita cristallus. Per huius cristalli medium penetrant ad corda nostra incendenda radii divinitatis sue, quia non
perveniunt ad nos radii amorum et cognicionis divinitatis nisi per fidem humanitatis. Sed hic per hanc ad corda nostra
penetrant, ibique adunati et collecti corda nostra amore inflammant, et inflammata luce veritatis illustrant, ut sit cor
nostrum cum cordibus discipulorum, [Luc. 24:32] "ardens in nobis de Ihesu."
fols. 54vb - 55ra: Et hoc [Luc. 24:32] "dum loquitur nobis in via," id est in huius vite decursu, quia finita hac vita, non
erit ultra tempus audiendi. Loquitur, inquam, extra per litterarum apices, vel per creaturarum species. Sicut enim omnes
littere scripture loquitur creatorem, sic et omnes species creature validissima et limpidissima voce eundem confitentur
auctorem, et earum voces liquidissime audiremus, nisi strepitu fantasmatum et vanitatum intus obsurduiscemus. [?
absurduissemus MS]
fol. 55ra: Loquitur eciam intus duobus modis, uno cum per seipsum absque omni corporali similitudine mentis nostre
superiori intelligencie veritatis pure et incorporee imprimit agnicionem. Altero, cum ministerio angelico in spiritu
nostro, parte scilicet mentis inferiore, corporalium rerum imprimit similitudines, in quibus similitudinibus quasi in
quibusdam speculis in corpore veritatis quamdam ostendit refulgenciam. Et hec duplex interior loqucio verissima est
scripturarum apercio. Sic igitur loquitur nobis in via duplici sermone exteriori, et exponit scripturas duplici interiori.

