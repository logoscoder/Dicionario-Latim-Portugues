impotente perveniendi ad desideratum tabesceret et deiectior fieret. Siquando ergo superbus non vult alium appetere
precellenciam, hoc est si timeat appetentem et precellenciam appetitam pervenire, per accidens ergo, et non per se, odit
superbus in altero superbiam, per se vero precellenciam.
fol. 104vb: Quis enim ipso diabolo superbior? Et quid magis amat diabolus quam nos superbire? Est igitur superbire,
quantum in se est, ei qui non habet parem velle parificari, apostatam angelum imitari, a Deo apostatare, per recessum a
summa vita in mortem cadere, naturalia et consuetudinalia contra ordinem perturbare, veram humilitatem superbiam in
altero reputare, in se vero veram superbiam magnanimitatem fingere.
fol. 104vb: Et cum hec sit via superbi: [Prov. 1:31] "comedet fructus vie sue, et consiliis suis saturabitur," Nitens enim
supra se elevari, ipso nisu sursum offendit ad Deum iratum, et quanto forcius nititur, tanto violencius ipso proprio
impulsu ad yma repellitur, sicut pila proiecta cum offendit ad obstaculum, quanto forcius offendit, tanto violencius
redit. Sic igitur [Matt. 23:12, etc.] "qui se exaltat, humiliabitur." Et qui se vult elevari supra se detruditur sub se, et qui
relinquit paritatem naturalem ut esset par ei qui naturaliter non habet parem, quia summus est, iuste detruditur ad
paritatem eorum que yma sunt. [Ps. 48:21] "Homo enim, cum in honore esset, non intellexit; comparatus est iumentis
insipientibus, et similis factus est illis."
fol. 104vb: Radix autem superbie est bona sua considerare, minoribus se comparare, et inde quamdam delectacionem
haurire. Sed prescidi debet hec radix consideracione proprie infirmitatis, et quod bona que habet non a se habet sed a
gracia, comparacione sui ad meliores, terrore exempli angeli qui per superbiam cecidit, amore exempli Filii Dei, "qui
semetipsum formam servi accipiens exinanivit."

