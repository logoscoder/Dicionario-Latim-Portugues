desertum huius mundi sicut virgula fumi." Vos enim estis amari sicut mirra dolore penitencie, unde non potest aliquid
in vestra consciencia [consciencia] vermescere; devoti in continua oracione, que devocio signatur thure, dicente
Psalmista,: [Ps. 140:2] "Dirigatur oracio mea sicut incensum in conspectu tuo" ; pulverizati subtilissima et minutissima
vestri discussione eciam usque ad minima venalia, ascendentes celesti desiderio graciles ut virga; attenuati ieiunio ex
quibus omnibus fervente in vobis calore Spiritus Sancti fragrascit suavis opinio.
fol. 66ra: Hec itque dicta sunt lucis et caloris gracia. Habet insuper ignis naturalem levitatem qua sursum tendit, et
suppremum occupans ibidem manet. Ignisque in sua connexitate conformis est celo, cui contiguatur superius, inferius
autem in suo concavo amplectitur inferiora et infirmiora elementa. Horum autem similia precipue facit in vobis
religiosis, qui in igne apparuit, Spiritus Sanctus. Fert namque vos sursum ferventi desiderio celestium, sursumque latos
ibidem quietat et collocat, quia, sicut dicit Apostolus: [Phil. 3:20] "Conversacio vestra in celis est," ubi superiore mentis
vestre facie conformes et coaptati estis Deo, quasi suppremo celo, dicentes semper: [Ps. 72:28] "Michi autem adherere
Deo bonum est," et iterum: [Marc. 14:36] "Non quod ego volo, sed quod tu, Domine." [Ioan. 5:30; cf. 8:50] "Non quero
gloriam meam, sed eius qui misit me." Inferiore autem mentis vestre amplexamini fragiliores et infirmiores, complentes
illud Apostoli: [Rom. 14:1] "Infirmum autem in fide illud assumite."
fols. 66ra - 66rb: Ignis autem elementum, cum superius collocatur in spera sua, turbatis et commotis inferioribus
elementis, perstat inturbatus. Sic et vir spiritualis, cuius cor est sursum ad Dominum et in celis conversacio, conturbatis
mundi amatoribus, factoque vel in possessionibus vel in corpore ipsius tribulacionis turbine, ipse persistit inperturbatus
in mente, quia [Ps. 75:3] "in pace factus est locus eius et habitacio eius in Syon." Nec debet mentis vestre serenitatem
aliqua tribulacio perturbare, cum intelligatis quod nullus patitur aliquid iniuste, licet multi multa faciunt iniuste. Quod
autem iustum est, iusto displicere non potest. Nulla igitur tribulacionis pena iusto displicet, cum iusta sit. Propterea
dicit Salomon quod [Prov. 12:21] "iustum non contristabit quicquid illi acciderit."
fol. 66rb: [cf. Iob 16:5] Animadvertendum quoque est quod cum quis propter penam corporis habet tristiciam mentis,
quasi vulnus super vulnus apponit. Velud enim unum vulnus est ipsius corporis pena, et tanquam vulnus gravius
adiectum est ipsa mentis tristicia. Insuper quoque adiectum vulnus tristicie primum vulnus non mitigat, sed ipsius
dolorem aggravat et acerbat. Ipsum quoque vulnus pene, si esset amatum quia iustum, cum amor facit omnia suavia,
iam non haberet dolorem vulneris, sed medelam sanitatis. Leviter ergo, quia iuste, et ne sicud vulgo dicitur, de uno
dampno facias duo, quicquid paciaris ferendum est.
fols. 66rb - 66va: Ad hoc, si quis haberet granum aliquod, duplicemque terre glebam, in quarum una idem granum
seminatum germinaret spinas et tribulos, in altera vero seminatum proferret fructum optimum et uberimum, nonne
extrema esset stulticia si seminaret illud ubi germinaret spinas, cum posset seminare illud ubi produceret ficus et uvas?
Granum hoc tribulacio est, quod si seminetur in terra cordis remurmurantis germinat puncturas pene iehennalis. [cf.
Rom. 12:12] Si vero seminetur in terra cordis pacientis in tribulacione, [cf. Matt. 13:1-9] gaudentis et gracias agentis,
profert fructum centesimum eterne beatitudinis.Ad quam beatitudinem, ut perveniamus et fructu centesimo perfruamur,
ille Spiritus, qui hodierna die discipulis in igne apparuit, illustret splendore suo nostre mentis aspectum, et fervore suo
accendat affectum. Illuminet nos Spiritus vera iocunditate, dilatet caritatis amplitudine, segreget a nobis omne
dissonum nature extranee, coadunet et congreget nos unitate concordie, liquefaciat duriciam severitatis vera proximi
compassione, consumat noxios humores mundane concupiscencie, abscindat fetorem opinionis prave, depromat
aromaticitatem estimacionis bone, evehat nos sursum celesti desiderio, ut sit in gloria sine fine nostra conversacio.
Amen.

