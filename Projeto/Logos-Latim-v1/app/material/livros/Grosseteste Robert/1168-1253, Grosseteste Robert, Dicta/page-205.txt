fol. 94ra: Hiis modis, nescio an et aliis, potest esse contigencium certa presciencia, que prophecia proprie dicitur. Et
hiis modis, vel omnibus, vel aliquibus, vel aliis si qui sunt quibus magis congruebat, revelavit Deus prophetis misteria
salutis humani generis. Propheciam, namque esse, et si constet nobis auctoritate, potest eciam racione ostendi paucis
verbis immutatis de raciocinacione Stoicorum, que scribitur in Citherone, De divinacione, libro primo, qua nitebantur
ostendere divinacionem esse, sompniantes a longe veritatem de excellencia prophetie hoc modo: Si Deus est, et non
declarat hominibus que futura sunt, quorum cognicio eis est necessaria et utilis ad salutem, aut non diligit homines, aut
quid eventurum sit ignorat, aut existimat nichil interesse hominum scire quid sit futurum sibi salutiferum, aut non
censet esse magestatis presignarare hominibus que sunt futura talia, aut ea ne ipse quidem Deus signare potest. At
neque non nos diligit. Deus est enim beneficus, generique humano amicus. Neque ignorat ea que ab ipso consititua et
designata sunt; neque nostra nichil interest scire ea que futura sunt, maxime nobis salutifera vel quorum sciencia nobis
est salubris; neque hoc alienum ducit maiestate sua. Nichil enim est beneficiencia prestancius. Neque non potest
presignare hominibus futura. Non ergo est Deus et non declarat hominibus que futura sunt, maxime quorum sciencia est
illis salutifera. Sed Deus est. Non ergo non declarat hominibus etc. [cf. Cicero, De divinatione, 1, 38 (82-83)] Ergo
declarat hominibus que futura sunt, quorum sciencia est illis ad salutem necessaria.
fols. 94ra - 94rb: Racione hac satis evidenter ostenditur propheciam esse, et ex hoc et supradictis constat eam non esse
hominis sed Dei munus. Licet autem contingencia cum fiunt presencia et transeundo per presens fiunt preterita, fiunt de
contingentibus non contingencia, sed veritatem determinatem habencia, non tamen scibilia sunt human sciencia nisi
sensitiva. Unde qui non senserunt illa cum fuerunt presencia, credere possunt hiis que ea senserunt, sive narrantibus
sive scribentibus. Scire autem ea non possunt nisi aliquo modorum quo presciri potuerunt futura. Unde presencium et
preteritorum que sunt de genere contingencium non apprehensorum per sensum, non est certa sciencia nisi prophecia.
Et qui ea non per sensum certe sciunt, prophete sunt, sciuntque ea non alio modo quam presciuntur futura. Propter
tamen consignacionem prioritatis sciencie ad eventum rei, familiarius dicitur prophecia futurorum quam aliorum.
fol. 94rb: Necessaria autem et per demonstracionem scibilia, licet sciri possunt investigacione humana, nichil impedit
quin possint eciam sciri per modum illum quo sciuntur a prophetis ea que sunt de genere contingencium, ut per
contemplacionem visione intellectuali eternarum rationum in mente divina, aut per contemplacionem mentis mediate
vel immediate contemplantis eternas raciones in mente divina. Unde si quis non per demonstractionem, sed sic sciret
illa que sunt demonstrabilia, sic ea sciendo haberet spiritum prophecie, vel saltem talem cognicionem qualis habetur per
spiritum prophecie.
fols. 94rb - 94va: [cf. Num. 22] Numquid autem veri prophete, mali tamen homines, ut Balaam, viderunt rerum
futurarum veritatem incommutabilem intellectuali visione in racionibus sempiternis in mente divina, cum scriptum sit,
[cf. Is. 26:10] "Tollatur impius ne videat gloriam Dei," et alibi, [Matt. 5:8] "Beati mundo corde quoniam ipsi Deum
videbunt?" An forte non ad hanc excellenciam precognicionis admissus est Balaam vel tales, sed ad contemplandum
mentem angelicam tali precognicione et visione informatam. Vel forte nec adhuc ad tantam excellenciam provectus
erat, sed ad hoc erat elevata mens eius ut vere contueretur quod angelus bonus erat qui secum loquebatur, ac per hoc
sciebat sillogistice, cum caritas non menciatur, vera esse que sibi dicebat angelus, et Deum loqui in angelo. [cf.
Augustinus, De divinacione, 6] Pseudo autem prophete non presciunt ea que predicunt, sicut nec demones prescii sunt
futurorum, sed solum de hiis conviciunt [sic] variis modis quos aperit Augustinus [angelus MS] in libro De
divinacionibus demonum. Et sepius falluntur, sed instinctu demonum et superbia presumpcione futura predicunt, et
forte plerumque superbia excecati putant se prescire certe quod nesciunt. Quorum differenciam ad veros prophetas
ostendit Dominus in Deuteronomio 18o, ita loquens, [Deut. 18:20] "Propheta autem qui arrogancia depravatus voluerit
loqui in nomine meo, que ego non precipi [precipio MS] illi ut diceret, aut ex nomine deorum aliorum, interficietur."
Ecce verus propheta non loquitur nisi que precipit Dominus, falsus autem loquitur ad que propellit eum arrogancia.
fol. 94va: Cum autem non sit vel fuerit unquam salus sine fide mediatoris, semperque fuerunt salvandi, oportuit ab
inicio prophetas esse mediatorum nostri misterium prescientes et predicentes, quorum dictis crederetur et formaretur
fides eiusdem misterii. Ut autem pretactum est, veri prophete mentis intelligencia veritatem eorum que predicant
attingunt. Unde Augustinus, Super Genesim ad litteram 12, [Augustinus, De Gen. ad litteram, 12, 19 (p. 407)] "Quidam
sano et integro corpore a spiritu in alienacionem rapiuntur, sive ita ut per sensus corporis corpora videant et in spiritu
que similia, que a corporibus non discernant, sive penitus avertantur a sensibus carnis et nichil per eos omnino
sencientes illi spirituali visione habitent in similitudinibus corporum. Sed cum malus in hec arripuerit spiritus, aut
demoniacos facit, aut arepticios, aut falsos prophetas. Cum autem bonus, fideles misteria loquentes aut accedente eciam
intelligencia veros prophetas aut ad tempus quod per eos oportet ostendi videntes atque narrantes."
fols. 94va - 94vb: Item, in eodem, [Augustinus, De Gen. ad litteram, 12, 9 (p. 391)] "Quibus signa per aliquas rerum
corporalium similitudines demonstrabantur in spiritu, nisi accessisset mentis officium ut eciam intelligerentur, nondum
erat prophecia, magisque [quod] propheta erat qui interpretabatur quod alius vidisset quam ille qui vidisset. Unde
apparet magis ad mentem pertinere propheciam quam ad spiritum, qui est vis anime mente inferior ubi corporalium
rerum similitudines exprimuntur. Itaque magis Ioseph propheta, qui intellexit quid significarent septem spice et septem
boves, quam Pharao, qui videt in sompnis. Illius enim spiritus informatus est ut videret, huius mens illuminata ut
intelligeret. Ac per hoc in illo erat linqua, in isto prophecia, quia in illo rerum ymaginacio, in isto ymaginacionum
interpretacio. Minus ergo propheta qui rerum que significantur sola ipsa signa in spiritu per rerum corporalium
ymagines videt, et magis propheta que solo earum intellectu preditus est. Sed et maxime propheta qui utrumque

