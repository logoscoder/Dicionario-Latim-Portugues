antepenultimus et penultimus. Et eciam si nulla esset creatura, cum ipse sit voluntas ordinatissima et rectissima, non
minus sed incomparabiliter esset laudabilis. Hec est itaque Dei laus plena et perfecta, eius eternam ordinatissimam et
rectissimam voluntatem omnesque creaturas ab ipsa voluntate progressas, eas ad illam referendo plene agnoscere, et
agnoscendo prout congruunt enarrare, et enarrando congaudere, et dilectionem et graciarum actionem rependere. Hec
laus talis non erit nisi in patria, [cf. 1 Ioan. 3:2] "cum cognoscemus eum sicuti est." Et in ipso agnoscemus omnia ad
ipsum auctorem, omnia referendo, et ex omnibus illum diligendo. Hec laus non erit transitoria, sed stans perpetua tota.
Nec tamen confusa simul et infinita. Hec enim est eius mensura ut sit sine mensura, et modo ut sit sine modo, et finis ut
sit sine fine. [Ps. 83:5] "Beati qui habitant in domo tua Domine. In secula seculorum laudabunt te," et, [Ps. 88:2]
"Misericordias Domini in eternum cantabo."
fol. 87rb: Hec laus ideo non erit transitoria, quia uno aspectu non vacillante, non transeunte, simul omnia et non
successive, contemplabimur. Omnia ergo verbo interiori simul et semel, et tamen inconfuse, loquemur, quia ipse ordo
verbi loquentis intus est agnicio ordinis rerum omnium cognitarum. Infinita erunt scita, quare et infinitorum simul
loqucio de quolibet agnito. Deum diligimus. Ergo et infinito amore diligimus. Vere est itaque laus ista infinita, quia et
qui laudatur infinitus, et verbum et amor quibus laudatur infinita sunt. Hec nostre laudis et amorum infinitas satis
exprimitur in Baruk 3o, [Bar. 3:24-25] "O Israel, quam magna est domus Dei, et ingens locus possessionis eius!
Magnus, et non habet finem, excelsus et immensus." Et Sapiencia dicitur, [Sap. 7:14] "Sapiencia infinitus est thesaurus
hominibus, quo qui usi sunt, participes amicicie Dei effecti sunt." Que autem est domus Dei nisi anima humana? Et
similiter, quis alius locus possessionis eius, et quomodo non habet finem nisi in agnoscendo et amando? Et nisi homo
aliquando saperet infinitatem, quomodo esset sapiencia infinitus thesaurus hominibus?
fol. 87rb: Item, numquid aliquid novit Deus quod non eostendet dilectoribus suis in patria? Ipse autem scit infinita,
sicut expresse dicit Augustinus in libro De civitate Dei.[cf.? Augustinus, De civitate Dei, 12, 19]

