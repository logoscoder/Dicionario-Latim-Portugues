135

DICTUM 135"DESPONDI VOS UNI VIRO"

Manuscript Source: Oxford, Bodleian Library MS Bodley 798 (SC 2656), fols. 108vb - 110rb.
INC: Virgo hec casta, sancta est ecclesia, sponsa Iesu Christi, "gloriosa, sine macula et ruga," que, licet virgo sit et
casta, tamen quia mater fecunda, ubera habet et lactis copiam, qua parvulorum suorum nutriat infanciam.
EXPL: Hanc prudenciam et castitatem tribuat nobis sapiencia Patris, Filius Virginis, ut prudenter et caste ab illicitis
continentes virgines virgini desponsemur, et in virtute eius in vinculo pacis permaneamus per infinita seculorum secula.
Amen.
Sermo ad conventum monachorum de hoc verbo, "Despondi vos uni viro"
fols. 108vb - 109ra: Virgo hec casta, sancta est ecclesia, sponsa Iesu Christi, "gloriosa, sine macula et ruga," que, licet
virgo sit et casta, tamen quia mater fecunda, ubera habet et lactis copiam, qua parvulorum suorum nutriat infanciam.
[cf. 1 Cor. 3:1-2; Hebr. 5:12] Habet eciam cibum solidum quo amplius corroboret robur perfectorum. Hoc cibo solido
vestre sanctitatis soliditas cotidie splendide reficitur. Nec a mea mendicitate quicquam eget huius cibi mendicare, sed
splendide refectis ditissimorum ferculorum soliditate, ex quadam delicacione quandoque consuevit accidere potum
sitire parvulorum. Hoc vobis puto accidisse, qui meam parvitatem vestre sanctitati sermonem facere compellitis. Forte
enim aliquid modicum lactis expressit mihi parvulo suo de uberibus suis hec virgo casta et mater fecunda unde, post
epulas nobilium ferculorum et delicatorum, vestra sitis postulat sibi propinari. Et forte vestra sitis uberem potum
efflagitat, et mea penuria non potest nisi parvum aliquid de modico lactis ab uberibus matris excepti stillare. Non potest
prestare unde potetis, sed forte per vestras preces poterit minutatim distillare, unde suggatis. Igitur quia referti et refecti
ditissimis ferculis cibi solidi ex quadam delicacione superhabundantis refectionis vestre lac parvuli petitis, ymmo
pocius extorquetis, rogate quatinus mater illa fecunda, eademque virgo casta, de uberibus suis vino melioribus botro
silibus parvulo suo lactis aliquid exprimat unde vestra delicata et laudabilis aviditas, non dico possit potare sed saltem
modicum aliquid guttatim suggere. Nec vobis molestum sit de lacte isto virgineo per parvulum virginis ministrato
suggere, licet non sitis parvuli, quia, ut dicunt medici, omne lac melius iuvat si suggatur, et amplius nutrit, et non facile
corrumpitur, quod cum suggeris dolorem stomachi mitigat. Ut igitur virgo de lacte virgineo saltem quod suggere
possitis per me parvulum suum vobis ministret agnum sponsum virginum, vestra caritas suppliciter deprecetur.
fol. 109ra: "Despondi vos," etc. Hiis verbis commendantur tria: multitudinis unitas, continencie ab illicitis integritas,
castitatis sinceritas. In eo enim quod prius dicit "vos," ad multitudinem pluraliter sermonem dirigens, eandemque
multitudinem continuo nominat "virginem," singulariter, multitudinis collaudat unitatem, quasi "despondi vos," omnes
fideles. Multi estis, ymmo innumerabiles, persone per personarum proprietates et singulorum meritorum differencias,
unitate tamen fidei et compage caritatis quibus in Christum creditis et Christo adheretis, qui est unum cum Patre.
Effecti estis unum sicut Christus et Pater unum sunt. [cf. Ioan. 17:6-26] Hoc rogavit nobis Filius unicus Patris unum
cum Patre ut unum simus in Patre et Filio, sicut Filius et Pater unum sunt. Hanc claritatem dedit nobis splendor Patris,
sicut ipsemet testatur, dicens [Ioan. 17:22-23] "Et ego claritatem quam tu dedisti michi dedi eis, ut sint unum sicut et
nos unum sumus. Ego in eis et tu in me, ut sint consummati in unum." [Ps. 132:1] "Ecce quam bonum et quam
iocundum habitare fratres in unum."
fol. 109ra: Hec ergo multitudinis unitas multitudinis est claritas, multitudinis iocunditas, multitudinis benignitas,
multitudinis consummacio, multitudinis pulcritudo. Hec enim multitudinis unitas est participacio et communicacio
unitatis suppreme supersubstancialis, claritatis inaccessibilis, consummacionis per se consummate cetera
consummantis, bonitatis incorruptibilis, iocunditatis inexplicabilis, pulcritudinis illius apud quem manet agni
pulcritudo. [cf. 1 Ioan. 2:11] Igitur, qui exors est huius unitatis ambulat in tenebris et nescit quo vadit; [cf. Ps. 61:4]
imperfectus velud maceria depulsa ruit, impius velud rota circuit, sedet in tristicia, et [Lam. 1:4] "in squalorum feditate,
et ipse oppressus amaritudine."
fols. 109ra - 109rb: Ecce quam sectanda est cunctis unitas et quam vitanda diversitas. Multo specialius igitur vobis est
hec unitas appetenda quia et habitu et nomine specialius ceteris eam profitemini. Hanc namque unitatem sonat hoc
nomen "conventus," hoc nomen "congregacio," hoc nomen "frater," hoc nomen "monachus." Tolle hanc unitatem et
iam non erit vestra multitudo conventus vel congregacio, sed turba. Quid enim est turba nisi multitudo turbata? Ut
igitur vestra multitudo non sit multitudo turbata sed multitudo pacata, oportet ut omnes voluntates vestre proprietatibus
personalibus diverse uni voluntati capitis vestri ablatis vestri sint voluntati eius subiecte, omnes cum illo unum scientes
et unum sencientes, nichil per contencionem aut inanem gloriam. In eius voluntate omnes voluntates vestre sint una
voluntas si cum eius voluntas sit una non in seipsa divisa, sed si conformis est eius voluntati, qui est unus cum Patre,
cuius regnum se indivisum est, et non eius voluntati cuius regnum est in se divisum.
fol. 109rb: In capitis, inquam, vestri voluntate una conformi voluntati uni incommutabili sint vestre voluntates
indivisibiliter unificate. Omni ammonicioni talis capitis voluntates vestre dulciter assenciant; omni imperio sine mora
obtemperent. Hec sit uniuscuiusque vestri voluntas, ut non in sua, sed in capitis sui sit voluntate, ac per hoc facies
quicquid preceperit, et nichil erit tibi onerosum, quia nichil invitum, sed totam quod precipitur tibi erit voluntarium.

