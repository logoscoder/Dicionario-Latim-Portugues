103

DICTUM 103 DE BONO IUDICE

Manuscript Source: Oxford, Bodleian Library MS Bodley 798 (SC 2656), fols. 85rb - 86va.
INC: Si vis recte iudicare, primo considera quod non hominis sed Dei exerces iudicium, et quod quicquid iudices in te
redundabit, et sic a deviacione te cohibeat timor, et in recto processu te iuvet diligencia.
EXPL:
fols. 85rb - 85va: Si vis recte iudicare, primo considera quod non hominis sed Dei exerces iudicium, et quod quicquid
iudices in te redundabit, et sic a deviacione te cohibeat timor, et in recto processu te iuvet diligencia. Non te flectat
personarum accepcio vel muneris cupido. Unde in Paralipomenon 19o, de Iosephat, qui constituens iudices terre,
precipiens, ait, [2 Paralip. 19:6-7] "Videte quid facietis. Non enim hominis exercetis iudicium sed Dei. Quodcumque
iudicaveritis in vos resdundabit. Sit timor Domini vobiscum, et cum diligencia cuncta facite. Non enim est apud
Dominum Deum nostrum iniquitas, nec personarum accepcio, nec cupido munerum."
fol. 85va: Item, oportet iudices esse electos, potentes et sapientes et nobilis et gnaros et probate conversacionis, in
quibus sit amor veritatis, non magni acceptacio, nec parvi contemptus. Unde in Exodo 18o dicitur Moysi, [Ex. 18:21]
"Elige de omni plebe viros potentes et timentes Deum, in quibus sit veritas, et qui odering avariciam." Etiam in
Deuteronomio primo, [Deut. 1:13] "Date ex vobis viros sapientes et gnaros, et quorum conversacio sit probata in
tribubus vestris, ut ponam eos vobis principes." Et post, [Deut. 1:15] "Tulique de tribubus vestris viros sapientes et
nobiles, et constitui eos principes." Et post, [Deut. 1:16-17] "Audite illos, et quod iustum est iudicate, sive civis sit iste
sive peregrinus. Nulla erit distancia personarum; ita parvum audietis ut magnum, nec accipietis cuiusque personam,
quia Dei est iudicium."
fol. 85va: Item, oportet iudices palam et prompte offerre se conquerentibus et iusticiam petentibus, nec solum quod
iustum est, sed iuste exequi. Unde in deuteronomio 16o, [Deut. 16:18-20] "Iudices et magistros costitues in omnibus
portis tuis, ut iudicent populum recto iudicio; nec in alteram partem declinent, nec accipies personam, nec munera, quia
munera excecant oculos sapientum et mutant verba iustorum. Iuste quod iustum est prosequeris." At forte dices quod
licet accipere exennia, esculentum et poculentum. Audi quid dicitur in Ecclesiastico, [Ecclus. 20:31] "Exennia et dona
excecant oculos iudicum, et quasi mutus in ore avertit correpciones eorum."
fol. 85va: Item, oportet bonum iudicem virtute iniquitates irrumpere, et faciem potentis non extimescere. Unde in
Ecclesiastico 7, [Ecclus. 7:6] "Noli querere fieri iudex nisi valeas virtute irrumpere iniquitates; ne forte extimescas a
facie potentis, et ponas scandalum in agilitate [equitate = Eccus.] tua."
fols. 85va - 85vb: Item, eo artius oportet iudicem ordinatum esse secundum regimen et formam sapiencie, quod ad
exemplum eius ministri et subditi informantur. Unde in Ecclesiastico 10, [Ecclus. 10:1-2] "Iudex sapiens iudicabit
populum suum, et principatus sensati stabilis erit. Secundum iudicem populi, sic et ministri eius, et qualis est rector
civitatis, tales et inhabitantes in ea." Propter hoc oportet ut conversacio et habitacio iudicis sit in excelso sapiencie.
Unde legitur de [in MS] Samuele in primo Regum 7, [1 Sam. 7:17] quod domus erat in Ramatha, qui sonat in
celsitudine, et quod ibi iudicabit Israelem. Propter hoc necessarium est ut cor iudicis erigatur ad sapiencie regulam.
Unde Sapiencia 9, [Sap. 9:2-3] "Constituisti hominem sapiencia tua, ut disponat orbem terrarum in equitate et iusticie,
et in direccione cordis iudicium iudicet." Ysaia 42, [Is. 42:3] "In veritate ducet iudicium." Item, Isaia 28, [Is. 28:17]
"Ponam iudicium in pondere, et iusticiam in mensura."
fol. 85vb: Item, oportet iudicem iustos absolvere, reos condemnare, penas culpis comproporcionare et equelibrare.
Unde in Esdre 7o, [1 Esd. 7:25-26] "Tu autem, Esdras, secundum sapienciam Domini tui, que est in manu tua,
constitues iudices et presides, ut iudicent omni populo, hiis videlicet qui noverunt legem Dei tui. Sed et imperitos
docete libere. Et in omnes qui non fecerunt legem Dei tui et legem regis diligenter, iudicium erit de eo, sive in mortem,
sive in exilium, sive in condempnacionem substancie sue, sive in carcerem." Et in Deuteronomio 25: [Deut. 25:1-2] "Si
fuerit causa inter aliquos, et interpellaverint iudices, quod iustum esse perspexerint, illi iusticie palmam dabunt, quem
impium condempnabunt reum impietatis. Sin autem eum qui peccavit dignum viderint plagis prosternent, et coram se
facient verberari. Pro mensura peccati erit et plagarum modus."
fols. 85vb - 86ra: Oportet ergo iudicem libenter erudicionum suscipere et sapiencie studere. Unde Psalmista, [Ps. 2:10]
"Erudimini qui iudicatis terram." Et paulo post, [Ps. 2:12] "Apprehendite disciplinam," etc. Boecius ait, [Boethius,
Philosophiae consolatio, 1, pr. 4] "Platonis ore sanctitum est, beatas fore res publicas si eas vel studiosi regerent vel
earum rectores studere sapiencie contigisset." Fortem in iudicii execucione, pacientem in adversitate quam maxime
suscitant iuste condempnati et eorum complices, ad exemplum Dei iudicis de quo dicitur, [Ps. 7:12] "Deus iudex iustus,
fortis, et paciens."
fol. 86ra: Item oportet iudicem semper habere pre oculis Deum iudicem, ut sic iudicet aliis sicut vult et expectat ab eo
iudicari. Unde in Psalmo, [Ps. 16:2] "De vultu tuo iudicium meum prodeat." Et Apocalypsi, primo, [Apoc. 1:4] "A
septem spiritubus qui in conspectu troni eius sunt." Hoc est, in conspectu iudicum qui dicuntur troni Dei, per quos Deus
iudicia sua discernit.

