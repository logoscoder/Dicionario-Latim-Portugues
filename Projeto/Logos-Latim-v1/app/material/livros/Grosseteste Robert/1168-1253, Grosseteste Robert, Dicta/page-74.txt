44

DICTUM 44 QUOMODO IOHANNES ET ALII FACTI SUNT LUCERNA

Manuscript Source: Oxford, Bodleian Library MS Bodley 798 (SC 2656), fols. 32va - 32vb.
INC: Iohannes erat lucerna.
EXPL: Non dicit, qui audit seipsum gaudio gaudet propter sui ipsius vocem, sed aperturam et spiraculum in suppremo
cordis sui fecerat quo transiret gaudium suum in vocem sponsi, et non reflectetur in se.
fol. 32va: Iohannes erat lucerna. [cf. Mal. 4:2] Similiter, lucerne sunt omnes sancti. Est autem lucerna non que ex se
lucet, sed que ex alio accenditur et alio extingui potest. Hec autem lucerna spiritualis accenditur a sole iusticie. Res
autem duobus modis accendi possunt a sole; aut per perspicuum spericum positum inter solem et rem accensibilem, re
accensibili posita in loco collectionis radiorum; aut per radio solis reflexos a speculo concavo. Christus secundum
deitatem sol est; secundum humanitatem, quantum ad hunc locum pertinet, lapis perspicuus velud cristallus a terrenis
sordibus defecatus. Spericus quia non habet angulum ut ledat aut concavitatem que sordes colligat. Accenditur ita mens
per interposicionem huius lapidis a sole divinitatis, quia per mediacionem humanitatis Iesu Christi illuminatur in fidem
Trinitatis, et accenditur in fervorem caritatis.
fol. 32va: Et animadverte quod non accenditur nisi in loco collectionis radiorum. [cf. Act. 4:32] Locus autem
collectionis radiorum est ubi multitudinis credencium est cor unum et anima una. Speculum vero est ipsa anima in qua
resultat ymago Trinitatis et similitudines rerum sensibilium. Cum vult autem anima ad omnia se circumstancia habere
sicut habere se debet, in hac voluntate quasi extra rotundatur, et per consequens intus per humilitatem cavatur. Ipsa
essencia anime sic volentis quasi centrum est; non accenduntur autem res ex speculis concavis nisi cum ponuntur in
centro, ubi concurrunt radii reflexi.
fols. 32va - 32vb: Et si res lucens et radians poneretur in centro, tunc maxime et optime reflecterentur omnes radii in
centrum, et citissime et maxime accenderetur res accensibilis si cum radiante ibidem posset poni. Ymaginemur itaque
punctum lucis positum in medio alicuius possibilis fieri speculum concavum, quod dico punctum diffusione luminis sui
undique illud in cuius medio ponitur rotundet et cavet, et a cavato radios in se reflexos suscipiat, ipsumque centrum
accendat. Huic puncto lucis comparari potest Deus qui, veniens in animam, diffusione lumnis sui eam supradicto modo
rotundat et cavat, et radios cognicionis et amoris sui in se reflexos suscipit, ibidemque substanciam anime quasi
centrum speculi accendit.
fol. 32vb: Hec autem lucerna accensa fovetur oleo misericordie. Extingui tamen potest vento superbie, et aqua carnalis
concupiscencie, et fumo curiositatis. Hiis namque tribus extinguuntur lucerne, vento scilicet, aqua, et fumo cum lucerna
non habet spiraculum sed revertitur fumus proprius super ipsam lucernam.
fol. 32vb: Curiositas autem est appetitus sciendi fine voluptatis que est in sciendo. Delectacio itaque super ipsam
scienciam reflexa est sicut fumus super lucernam reflexus ipsam extinguens. Si autem ipsa delectacio sursum tenderet,
scilicet in ipsum a quo lucerna accenditur, inflammaretur eciam ipse fumus de eius contactu, sicut inflammatur fumus
inferioris candele de igne candele superioris, ampliusque lucernam inflammaret et clarificaret contra fluvium carnalis
concupiscencie, ne inundaret super ipsum et lucernam eius extingueret.
fol. 32vb: Fecerat Iohannes repagulum de carnis asperitate, ut de cilicio, ieiunio, et heremi habitacione. Contra ventum
superbie clauserat se in cavo humilitatis. Impegit autem super eum violentissime ventus superbie, vel excitativum venti
superbie, quando missis ad eum sacerdotibus et levitis interrogabant eum: [Ioan. 1:19-21] "Tu quis es? Helias es tu?
Propheta es tu? Tu quis es?" Sed constantissime repulit hos impulsus cum respondit: Non sum Helias; non sum
propheta; [Ioan. 1:23] "Ego vox clamantis in deserto." Spiraculum autem sibi fecerat, ut non extingueretur a fumo
proprio, quando dixit: [Ioan. 3:29] "Amicus sponsi, qui stat et audit eum, gaudio gaudet propter vocem sponsi." Non
dicit, qui audit seipsum gaudio gaudet propter sui ipsius vocem, sed aperturam et spiraculum in suppremo cordis sui
fecerat quo transiret gaudium suum in vocem sponsi, et non reflectetur in se.

