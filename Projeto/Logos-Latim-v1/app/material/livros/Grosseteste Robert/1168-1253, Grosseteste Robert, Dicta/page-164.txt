94

DICTUM 94 DISTINCTIO PAUPERTATIS ET DIVICIARUM

Manuscript Source: Oxford, Bodleian Library MS Bodley 798 (SC 2656), fols. 73va - 74ra.
INC: Paupertas generaliter dicta est defectus vel carencia rei, cuius habitus est comodus et cuius defectio incomoda.
EXPL: Quasi pauper est qui hec terrena non amat, vel nec habet nec amat, et talis in multis diviciis est cum habeat
ipsum qui per se dives est, "in quo sunt omnes thesauri sapiencie et sciencie absconditi."
fol. 73va: Paupertas generaliter dicta est defectus vel carencia rei, cuius habitus est comodus et cuius defectio
incomoda. Dives enim est qui non caret rebus sibi comodis. Solemus autem divicias vocare rerum temporalium
possessiones, et divitem qui plures temporalium habet possessiones, eo quod hiis quasi rebus comodis suas defectiones
supplere posse videtur, et sic carere incomodis.
fol. 73va: Sunt autem quidam qui habent temporalium multitudinem possessionum, et nimio hiis adherent amore, et hii
simpliciter divites vocantur. Habitus namque possessionum et amor nimius adiunctus, quasi materia quedam et forma
concurrentes, ipsum divitem integraliter componunt. De talibus divitibus ait Dominus, Matteo 19: [Matt. 19] "Facilius
est camelum" etc., et Iacobi ultimo: [Iac. 5:1] "Agite nunc divites, plorate ululantes" etc.
fol. 73va: Sunt alii qui has temporales possessiones habent, sed illicito amore hiis non adherent. Tales fuit Ioseph ab
Aramathia, de quo in Mattheo 27, ubi dicit Glossa interlinearis: [, Glossa interlinearis, ad Matt. 27:51] "Quo dicior eo
laudabilior." Difficile est enim habere, et amore nimio non adherere. Quanto tamen minus hiis amore adheret, tanto
melius hiis uti potest. Quia ut dicit Augustinus: [cf. Augustinus, De bono coniugali, 21, 25] "Nemo potest bene uti
rebus quibus carere non potest." Quanto igitur minus amat et facilius eis carere potest, tanto melius eisdem uti potest.
Hii non simpliciter, sed quasi materialiter solum, divites dicuntur.
fol. 73va: Sunt tercii qui, cum non habent has temporales possessiones, eas tamen nimium amant. Et hii non
materialiter sed quasi formaliter sunt divites, et spiritu divites dici possunt.
fols. 73va - 73vb: E contrario tripliciter dicuntur pauperes. Nam sunt qui carent hiis temporalibus et ea non cupiunt, vel
forte fugiunt, ut Christum nudum nudi sequantur. Et sunt qui ea habent, non tamen illicito amore hiis adherent. Et
utrique dici possunt spiritu pauperes; priores vero pauperes spiritu et rebus, alii vero spiritu solum. Sunt tercii, qui non
habent et cupiunt tamen, et hii pauperes sunt rebus et non spiritu.
fol. 73vb: Duo igitur posteriores modi divitum et pauperum simile sunt, secundum quid divites et secundum quid
pauperes, communicantes in alico cum simpliciter divitibus, et in alico cum simpliciter pauperibus.
fol. 73vb: Vere autem divicie sunt nullo egere. Solus autem Deus per se nullo eget. Propter hoc ipse solus per se est
dives. Alii autem sunt in tantum veri divites, in quantum illo qui per se vere dives est participant. Sola itaque
participacio vere sapiencie vere divites facit. Igitur vera paupertas non est nisi sapiencie carencia, cuius carenciam non
facit nisi stulticia et peccatum. Quia enim sapiens est qui omnia adversa pacienter tolerat, sed talem non faciunt adversa
miserum, sed eum reddunt clariorem, talis non eget hiis prosperitatibus, quia habita non tollunt eius miseriam que nulla
est, nec faciunt eum beaciorem, immo pocius adversitates sapienti sunt divicie, quia in hiis gloriatur in quantum iuste
sunt, et bone, et purgative, et erudientes.
fol. 73vb: Penalitates tamen huius vite, quia consistunt in defectione et privacione bonorum que congruunt homini
secundum statum suum sue prime condicionis, et secundum statum glorie, in quantum huiusmodi sunt, paupertates
dicuntur, et secundum hunc modum tanto quisque pauperior, quanto hiis penalitatibus plenior. Unde et Christus
secundum hunc modum pauperrimus, quia non fuit dolor penalitatum similis sicut dolor eius. Hoc modo dicitur de
Christo: [Lam. 3:1] "Ego vir videns paupertatem meam." Moraliter eciam Christus est pauper, quia cibo et potu quem
esurit et sitit valde caret. [cf. Ioan. 4:34] Cibus enim et potus eius est ut nos faciamus voluntatem Patris eius.
fol. 73vb: Ex hiis dictis iam patet que sunt vere divicie. [cf. Boethius, Philosophiae consolatio, 1, pr. 3] False autem
divicie sunt rerum temporalium possessiones, quod satis ostendit Boecius in libro Consolacionis philosophie, que
nullam veram indigenciam auferre possunt, nec aliquam partem beatitudinis conferre. De veris diviciis ait Psalmista:
[Ps. 118:14; cf. 118:32] "In via mandatorum tuorum delectatus sum sicut in omnibus diviciis." Et Apostolus, prima ad
Corintheos primo: [1 Cor. 1:4-5] "Gracias ago Deo meo quia in omnibus divites facti estis in illo, in omni verbo et in
omni sciencia."
fols. 73vb - 74ra: Veras eciam divicias distinguens a falsis, ait Salomon: [Prov. 13:7] "Est quasi dives cum nichil
habeat, et est quasi pauper cum in multis diviciis sit."Quasi dives enim est qui habet et amat illicite terrenas
possessiones, et talis nichil habet cum careat eo qui solus vere est et per se dives est. Quasi pauper est qui hec terrena
non amat, vel nec habet nec amat, et talis in multis diviciis est cum habeat ipsum qui per se dives est, "in quo sunt
omnes thesauri sapiencie et sciencie absconditi."

