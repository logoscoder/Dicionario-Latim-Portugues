85

DICTUM 85 DE HOC VERBO, "VAS ELECCIONIS EST MIHI ISTE"

Manuscript Source: Oxford, Bodleian Library MS Bodley 798 (SC 2656), fols. 60va - 60vb.
INC: Vas consuevit fieri de massa solida, rudi, et aspera, per cavacionem intrinsecus et per abscicionem asperarum
parcium extrinsecus.
EXPL: Hiis et similibus erat in oculis Domini preciosus et electus, que in conspectu amatorum mundi vilia sunt et
abiecta.
fols. 60va - 60vb: Vas consuevit fieri de massa solida, rudi, et aspera, per cavacionem intrinsecus et per abscicionem
asperarum parcium extrinsecus. Iste itaque beatus Paulus, dum fuit Saulus, et persequitor ecclesie, fuit velud massa
rudis, solida, et aspera. Confidebat namque se esse plenum intus soliditate vere sciencie, saluti sue necessarie et
sufficientis. Confidebat se bonorum morum soliditate sanum et refertum. Confidebat de liberi arbitrii sufficiencia, et
legis iusticia. Et tamen hiis plenus erat malis moribus et insipiencia, quia nec bonus erat, nec sapiens, dum Iesum
Christum, qui solus bonus, a quo omnis bonitas, et solus est vera et summa sapiencia, attrociter et insipienter
persequebatur. Erat quoque extrinsecus asper, dum exterius erat [Act. 9:1] "spirans minarum et cedis in discipulos
Domini." Ipsum namque in exterioribus actionibus pungens et ledens nocumentum pacientibus est amarum et asperum.
Sed quando a se omnem de se abiecit confidenciam, vere agnoscens et confitens se omnibus bonis vacuum et inanem,
insipientes cogitaciones et malas voluntates de corde suo eicens, et eisdem cor suum evacuans, in vas honoris et glorie
intrinsecus est concavatus. Cum vero omnem nocivam actionem a se circumcidebat exterius, ariditate asperitatis
extrinsice est innovatus.
fol. 60vb: Hec autem intrinsecus cavacio et extrinsecus asperitatis abscisio frequenter fit acumine tribulacionis et pene,
aut presencialiter sensate, sicut factum est in Paulo, aut que timetur futura, sicut fit plerumque in aliquibus qui timore
iehenne et eciam temporalis pene omnem de se presumpcionem abiciunt, et a pravis cogitacionibus et voluntatibus cor
emundant, et a pravis actibus menbra circumcidunt.
fol. 60vb: Vas autem sic iniciatum splendificari oportet per lucem fidei, complanari et levificari per consolacionem
spei, celari per caritatem. Ipsa namque caritas efficit animam deiformem et summe pulcritudini conformem, reparans in
ea Trinitatis ymagine.
fol. 60vb: [cf. Ioan. 6:59] In vase autem sic perfecto colligitur ros gracie, ponitur vinum sapiencie, et oleum leticie et
misericordie, refectio eukaristie, panis videlicet vite, qui de celo descendit. Iste autem preeminencia quadem inter
ceteros fuit vas, electionis videlicet, quia plus omnibus laboravit. Et cum seminaret plus aliis spiritualia, carnalia tamen
non messuit, sed de labore manuum suarum vixit, plus aliis scribendo doctrinam evangelicam exposuit et firmavit. Ipse
pro fide Christi dilatanda, ut ipsemet testatur: [2 Cor. 11:23-29] "In laboribus plurimis, in carceribus habundancius, in
plagis supra modum, in mortibus frequenter,"et in ceteris que consequenter enumerat, ad Corinthios scribens. Hiis et
similibus erat in oculis Domini preciosus et electus, que in conspectu amatorum mundi vilia sunt et abiecta.

