fol. 45rb: Quapropter amor ordinatus in viatore est amor amoris predicto modo ordinati. Et est amor expresse ordinatus
in amore sui velud arbor in semine que, data oportunitate, de semine ubi fuit occulte, prorumpit in arborem expresse
formatam. Hic itaque amor amoris ordinati, habens in se seminaliter amorem expresse ordinatum, est virtus in viatore a
qua dicitur bonus. Sed qui amorem amat hunc ordinatum, necessario amat nosse unumquodque amandorum et non
amandorum, et de amandis unumquodque quantum qualiterque sit amandum, et hec cognicio amata prudencia est.
fols. 45rb - 45va: Item, qui amat amorem ordinatum, non seminacio amoris, sed qualis data oportunitate prorumpet in
ordinatum amorem, amatum necessario amat inseparabilitatem ab amato. Hoc est ut nequeat ab amato separari, nec
timore terribilium, nec illicebra voluptatum, atque inseparabilitas ab ordine amoris per terribilia fortitudo est.
Inseparabilitas vero per voluptatum illicebras temperancia est, quia ipsa inseparabilitas non est aliud quam ipse amor
constans inseparabilitatis. Item, qui amat se amare quemlibet ut debet, amat facere erga quemlibet quod debet. Amat
igitur reddere unicuique quod suum est, atque iste amor iusticia est. Sic itaque ex amoris ordinati amore sequntur et
oriuntur quatuor virtutes principales.
fol. 45va: Hoc viso, considerandum est qualiter supradicta virtutis descripcio non dissonet a descripcionibus virtutis
que alibi inveniuntur. Quis enim est alius habitus mentis bene constitute quam amor ordinatus? Qui bene habitus dicitur
propter inseparabilitem, cum hic amor ab invito non potest avelli. Et que est eciam bona mentis constitucio, nisi
supradictus amoris ordo quo unumquodque amandorum tantum amatur quantum amari debet, nec plus amandum
amatur minus, nec minus amandum amplius, nec non amandum amatur? Nonne sic ordinata mens bene est constituta?
Immo optime est constituta, cum sic ordinatur plene. Bene autem est constituta cum hunc ordinem habet quasi in
semine, scilicet in amore amoris ordinati.
fol. 45va: Item amor ordinatus medium est viciorum, utroque redactum, quia nec exuberat in amplius plus amando
quod minus amare debet, nec contrahit in minus, minus amando quod plus amare debet.
fol. 45va: [Augustinus, De civ. Dei, 4:21] Item, virtus est ars vite regende, ut dicit Augustinus. Ars autem proprie in
cognicione est. Ars itaque vite regende cognicio est regularum actus interiores et exteriores voluntarios ordinantium.
Sed ad hanc cognicionem amor illustrat aspectum, nec describitur hic pura cognicio nisi in amore dicto. Amor itaque
dictus propter harum regularum in se inscripcionem, et propter ad eas contuendas aspectus excitacionem et
illustracionem, recte vite regende ars nuncupatur.
fols. 45va - 45vb: [Augustinus, De libero arbitrio, 1, 12] Item, secundum Augustinum, "Virtus seu bona voluntas est
qua appetimus recte honesteque vivere et ad summam sapienciam pervenire." Et quid est hec voluntas nisi amor
ordinatus? Aut quid amor ordinatus secundum quod hic in via potest ordinari, nisi hec voluntas? [Augustinus, De libero
arbitrio, 3, 11] Hec autem voluntas, ut aperte dicit Augustinus, terrenis omnibus regnis, omnibusque voluptatibus
corporis," omnibusque bonis in nostra potestate non constitutis, longe prestancior est et anteponenda.
fol. 45vb: In nostra eciam voluntate consitutum est ut hoc tanto et tam vero bono vel fruamur, vel careamus. Quid enim
tantum est in nostra potestate quam ipsa voluntas? Hoc quoque tantum bonum inviti amittere non possumus, quia Deus
vel bonus angelus hanc invitis auferre non vult; diabolus vel malus homo non potest. Preter hanc autem omnia inviti
amittere possumus. Est itaque virtus bonum in nostra voluntate constitutum quod [quos MS] inviti amittere non
possumus, omnibus aliis prestancius, que omnia eciam inviti amittere possumus. Inmanis est igitur amencia hanc non
tenere, et eius comparacione omnia alia abiectissima non reputare. Cum itaque virtus sit tantum bonum, patet quod
amor ordinatus eam preponit omnibus que vel inviti amittere vel pati possumus. Igitur ab ea non divellit ordinatum
animum voluptas, nec separat terror. Propter hanc igitur tenendam, cohercet et cohibet appetitum ab hiis rebus que
turpiter appetuntur, et hec affectio temperancia est. Et propter hanc tenendam, contempnit omnia incommoda rerum
non in nostra potestate positarum, et hec affectio fortitudo est. Item, amor ordinatus sentit virtutem omnibus
preferendam et omnia adversancia vitanda, atque cognicio rerum appetendarum et vitandarum prudencia est. Item,
amor ordinatus, qui amat predicto modo predictam bonam voluntatem, que virtus est, male velle cuiquam non potest. Et
si nemini male vult, nemini facit iniuriam. Ergo unicuique tribuit que sua sunt, et hoc iusticie esse constat.
fols. 45vb - 46ra: Patet namque quomodo quatuor virtutes, que cardinales dicuntur, procedunt ex radice virtutis. Ipsa
autem virtus, numquid aliud est a caritate? Si non est aliud, tunc neque S<c>ipio, neque Cato, neque alii qui fidem
Christi non habuerunt, et ita nec caritatem, virtutes habuerunt. Quod autem aliud non sit virtus et caritas patet, quia
caritas, ut dicit Augustinus, [Augustinus, Enarrationes in Psalmos 9, 15] "est amor rectus." Amor autem rectus, quid est
nisi amor ordinatus? Nunquid amore inordinato bene operari quis potest? Atque virtus est qua bene operatur qui eam
habet. Non igitur est virtus nisi amor ordinatus, et is non est nisi caritas. Caritas autem non est sine fide Ihesu Christi.
[cf. Augustinus, Contra Iulianum, 4 (PL 44, 750)] Quapropter concedimus cum Augustino quod sine fide Ihesu Christi
nullus unquam virtutes habuit vel habere poterit. Non enim potest esse amor ordinatus ubi contempnitur aut non amatur
quod maxime amandum est. Cum vero non amatur nisi quod scitur aut creditur, patet quod qui nescit vel non credit
dominum nostrum Ihesum Christum non amat, aut contempnit, quod maxime amandum est. Quapropter in tali virtus
non est. Quod eciam probat Augustinus talibus argumentis, sic dicens: [Augustinus, Contra Iulianum, 4 (PL 44, 745)]
"Absit ut in alico sit vera virtus nisi sit iustus. Absit autem ut sit iustus vere nisi vivat ex fide; iustus enim ex fide vivit."
fol. 46ra: Item, quis diabolo mancipatum dicit<ur> esse iustum? [cf. Augustinus, Contra Iulianum, 4] Tamen omnis
infidelis diabolo est mancipatus, licet sit ille Fabricius aut Fabius aut Scipio.

