Cor. 3:3] "Non in tabulis lapideis sed in tabulis cordis carnalibus." Unde Ezechielis 2o: [Ezech. 11:19] "Auferam cor
lapideum," quo ad duriciam recepcionis, "et dabo eis cor carneum," quo ad facilitatem et sensum recepcionis.
fols. 43rb - 43va: Mala autem lingua calamus <cavus> [cavus del. MS] est per inanitatem vanitatis. [Ps. 11:3] "Vana
enim loquti sunt unusquisque ad proximum suum." Et alibi: [Ps. 37:13] "Loquti sunt vanitates." Exuberant autem hinc
ociositas, scurilitas, et temeritas, inde falsitas, inmundicia, detractionis acerbitas. Non est fissus discrecione. Prominet
in longum tediosa prolixitate. Nec subtiliatur breviloquii luciditate. Plicat se bilingui duplicitate. Nimis mollis est
palpanti adulacione. Obscurum quid strepit susurro et murmure, discurrit precipitata velocitate, movetur enim furia
aliqua agitante prius intinctus in attramento iehenne, unde et illud cui inscribit dinoscitur incendere.
fol. 43va: [Iac. 3:6] "Lingua enim," ut ait Iacobi 3, "ignis est, inflammata a iehenna, incendens rotam nativitatis nostre."
[Iac. 3:5] "Modicus est quidem ignis, sed magnam siluam incendens." Unde Ecclesiastici 20: [Ecclus. 20:15] "Apercio
oris eius inflammacio est." Inscribit autem tales literas aut superbia turgentes, aut invidia liuentes, aut ira inflammatas,
aut inmundicia lutosas, aut in affectu aliquo pravo infectas et maculatas.
fol. 43va: Nec solum calamus talis illud cui inscribit conmaculat, sed et ipsius in quo radicatur subversio est, et
confusio, et ruina. Unde Ecclesiastici 5o: [Ecclus. 5:15] "Lingua imprudentis subversio est illius." Et in Proverbia:
[Prov. 10:14] "Os stulti confusioni proximum est." Et iterum Parabolis: [Prov. 12:13] "Propter peccata labiorum ruina
proximat malo."
fol. 43va: Quanta ergo diligencia lingua custodienda est, que et loquentem et auditorem secundum sui disposiciones
informat aut deformat; cuius operacio a mentis intimo inchoat et ad mentis intimum penetrat, quia inchoacio operis eius
verbum est interius, quo menti nichil intimius est, et in verbo interiori menti audientis inscripto eiusdem operis est
consummacio. Per eam inscribitur anime veritatis pulcritudo, instillatque vite gracie infusio, ac per id ab omni morbo
peccati sanacio. Hec est amicicie iocunde multiplicacio, animorum colligacio, secretorum propalacio in cuius
ministerio ceteris creaturis precellimus, sine cuius ministerio in tenebris ignorancie obvoluti ceteris viliores essemus.
Unde Salomon in Proverbiae 10: [Prov. 10:11] "Vena vite os iusti." Et eodem: [Prov. 12:18] "Sapientum lingua
sanitas." Et Ecclesiastici 6o: [Ecclus. 6:5] "Verbum dulce multiplicat amicos et mitigat inimicos."
fols. 43va - 43vb: Adde ad hoc quod in interiori verbo sumus Dei similitudo; in verbo autem sonante et signante
exteriori est expressiva similitudo verbi incarnati. Quid igitur tam diligenti custodia observandum ut verbum in quo
nostra summa consistit dignitas, quod qui custodit, ut patet ex iam dictis, custodit animam suam. Et sicut ait Salomon,
Proverbiae 12: [Prov. 13:3] "Qui custodit os suum custodit animam suam," in quo [Iac. 3:2] "qui non offendit, perfectus
est," sicut ait Iacobi 3. Et in Proverbiae 14: [Prov. 10:19] "Qui moderatur labia sua prudentissimus est." Et
Ecclesiastico: [Ecclus. 14:1] "Beatus vir qui non est lapsus verbo ex ore suo." [cf. Iac. 3:2] Cum enim verbi nomen
aglutinet simul verbum interius cum exteriori, verbumque interius omnis operis sit principium, patet quod qui non
offendit in verbo in nullo offendit, quia si offendit in alio, prius offendit in verbo, quod est illius operis principium.
fol. 43vb: Ne igitur offendas in verbo, [Ps. 140:3] "pone custodiam ori tuo, et ostium circumstancie labiis tuis," et sicut
monet sapiens in Ecclesiastico: [Ecclus. 28:28] "Ori tuo facito ostium et seras ipsum." [cf. Ps. 18:6] Verbum autem
interius, de thalamo memorie procedens, quasi vehiculum verbi sonantis ascendit, et progreditur per cavum oris quasi
per ostii aperturam, cuius ostii valve sunt instrumenta vocalia. Inter quod ostium et dictum thalamum quasi deductrix
quedam sedet circumspectio prudens, que omne verbum volens egredi prudenter et vigilanter considerat an ipsum sit
amictum veritatis lumine ut possit aspectum mentis, ad quam vult progredi, illuminare, et an sit effective rectum et
vivax ut possit affectum rectificare et vivificare. Et si viderit illud tale, deducit illud ad ostiarium ut ei aperiat. Ubi
autem viderit illud non tale, clamat ostiario ut ei claudat.
fol. 43vb: Est autem ostiarius aperiens amor illuminandi aspectum et accendendi affectio mentis aliene. Ostiarius vero
claudens est odium contrarii. Valve ostii clause sunt instrumenta vocalia in quiete a motu formante vocem signativam.
Eedem aperte sunt eadem instrumenta in motu formante vocem signativam, quas valvas aperit ostiarius cum imperat
virtuti motive ut moveat ad vocis signantis formacionem; claudit vero cum imperat quietem a tali mocione.

