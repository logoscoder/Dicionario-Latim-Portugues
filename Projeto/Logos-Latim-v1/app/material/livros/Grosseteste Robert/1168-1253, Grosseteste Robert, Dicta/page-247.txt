potero, nisi forte in hoc digne laudetur ista suavitas supra humani laudem esse differencia. Quis enim eam digne laudet
que Spiritus Sancti est proles, vite parens, natura redintegracio, boni reparacio, anime de captivitate liberacio, a
difformitate bestiali reducens, animam conformitatem summe pulcritudini?
fols. 114va - 114vb: Hec igitur sunt quattuor fila, tria aspera et quartum mollissimum, de quibus debemus nobis texere
lumbare et lumbos concupiscencie, ne immoderacius effluant, artissime precingere. Quod si fecerimus, lucerna ardentes
in manibus digne portabimus. [cf. Ex. 25:31-37] Legimus in Exodo quod candelabrum ex auro purissimo erectum erat
in tabernaculo ad australem plagam, super quod erant lucerne septem similiter ex auro purissimo, in quibus de oleo
purissimo olivorum mittebatur lumen. Clerus in ecclesia candelabrum est in tabernaculo. Cleri namque est lumine
doctrine alios illuminare. Aureum est hoc candelabrum, quia in clero debet splendere mundicia bonorum operum, et
quia aurum, inter omnia metalla a terrenis sordibus penitus est purgatum. Satis vobis innuiter in auri puritate quod
opera vestra a terenis negociis debent esse penitus sublimata. [2 Tim. 2:14] "Nemo enim militans Deo implicat se
secularibus negociis," sicut ait.
fol. 114vb: Ad austrum, ex qua plaga sol splendidius lucet, et calidus fervet, et alcius extollitur, collocatur candelabrum
ut innuatur ex eius situ clerum amplius lucere ceteris sciencia fervore, caritatis affectu, et extolli debere per vite sancte
celsitudinem. Lucerne in suppremo collocate sunt animarum nostrarum facies superiores, que auree sunt, cum per
amorem celestium a terrenis sordibus purgantur. Septem vero sunt, quia ipsa superior pars anime septima est in hominis
composicione, qui quo ad corpus constat ex elementis quatuor, quoad animam vero ex irascibili, ex concupiscibili, et
racionali. Oleum olive in hiis lucernis pinguedo est caritatis, que de Spiritu Sancto quasi de arbore pacis emanat.
fols. 114vb - 115ra: Septem lumina in hiis lucernis septem sunt dona Spiritus Sancti septiformis, que per eius graciam
in recepcione septenorum ordinum hodie recipiemus. Et licet septem dona omnia donentur in recepcione singulorum
septem ordinum, puto tamen singulis ordinibus secundum ordinem singula dona ordinatim appropriari. Timor namque
hostiarius est, arcens vicia et introducens virtutes in tabernaculum mentis. Pietas vero, que consistit in amore relevandi
miserias alienas, ipsius relevacionis future semper est presaga pietatis, igitur est presagire futurum bonum, et hoc est
proprium lectorum, quorum est annunciare prophecias. Sciencia vero, spiritus scilicet, proprie expellit hastucias diaboli,
qui sciens interpretatur, et exorcistis competit. Fortitudo vero per pacienciam ceroferaria est, supportans et sustinens
lumina ceterarum virtutum ne cadant. Subdiaconis ex nominis ethimologia et officio competit subesse, quod quia
maxime repugnat amori proprie potestatis, et plurima reperit amfractuosa obstacula ad transeundem per vias
subiectionis, in hoc maxime egemus consilio. Levitis vero, quibus post subesse convenit coesse, spiritus intellectus
bene competit, quia intellectus consistit in coniunctione parcium. Sacerdotibus vero convenit preesse, quibus congruit
spiritus sapiencie, qua cognoscant Deum rectorem omnium, ut in regula regiminis in Deo cognita sciatn, et ipsi regere
inferiores. Has lucernas in manibus portamus cum illud quod interius lucet in sciencia et fervet in affectione extra
panditur in bonorum operum execucione ad laudem et gloriam Domini nostri Iesu Christi, cui est honor et gloria in
seculorum secula, Amen.

