137

DICTUM 137"POSUIT STELLAS IN FIRMAMENTO CELI"

Manuscript Source: Oxford, Bodleian Library MS Bodley 798 (SC 2656), fols. 111va - 113rb.
INC: Vos minores prelati stelle frimamenti nuncupamini.
EXPL: Non solum enim estis stelle celi, sed ianitores celi cum Petro, quibus tradite sunt claves regni celorum, ut eos
quos illuminatis in via per doctrinam sanam et conversacionem sanctam, quasi ianitores introducatis in curiam regis
celorum, cui est honor et gloria in seculo seculorum.
Sermo ad sacerdotes in synodo de hoc verbo, "Posuit stellas in firmamento celi"
fol. 111va: Vos minores prelati stelle frimamenti nuncupamini. Ut igitur hoc vocabulum non false vobis aptetur, oportet
ut in vobis exhibeatis spiritualiter quod stelle exhibent corporaliter. Considerate, igitur, primum corporales proprietates
stellarum, ut consimilibus spiritualiter adornati lucere possitis in firmamento sursum et terram illuminare deorsum.
fols. 111va - 111vb: Est itaque stella corpus sphericum, lucens, uniformi motu mobile circulariter, ideoque nec grave
nec leve, fixionem ordinis sui immutabiliter retinens. Res vero spherica non habet angulum prominentem cuius
asperitate ledat contactum, nec depressam concavitatem qua recipiat collectionem sordium. [cf. 1 Tim. 3:3; Tit. 3:2]
Oportet similiter ut et vos sitis rotundi, habentes spiritum lenitatis, ne prorumpat de affectu vestro ira exasperans, nec
de ore litigium furorem suscitans, nec de manu facinus proximum ledens, sicut precipit Apostolus ut sacerdos non sit
iracundus, non litigiosus, non percussor. [cf. Gen. 6:14] Hinc eciam preceptum est Noe ut faceret archam de lignis
levigatis. Archa est ecclesia. Vos estis ligna de quibus archa construitur. Si tamen levigati estis, ut non promineat in
vobis ire, vel litigii, vel facinorum pungens acumen. Quid enim indecencius est quam ut ferveat ira qui debet iratos
mitigare, aut perstrepat litibus qui debet lites sedare, aut ut ledendo percuciat qui debet percussores compescere? Unde
unum contrariorum non facit reliquum, sicut calidum non efficit frigidum, nec dulce amarum, nisi forte per accidens,
sic et vos, si sitis iracundi, litigiosi, percussores, quomodo efficietis subditos vestros mites, verbo ac opere neminem
ledentes? Absit ergo a vobis iste triplex angulis prominens, ne rotunditatem spiritus lenitatis in vobis perturbet.
fols. 111vb - 112ra: Absit eciam depressa concavitas, sordium receptaculum, quam puto duplicem esse. Una est
cupiditas, qua homo fit fossa fluentibus aquis diviciarum nunquam repleta; altera est gula, que absorbet in concavitatis
sue profunditate cibariorum et potuum suerflua. [cf. Tit. 1:8] Harum priorem concavitatem volens Apostolus ad
equalitatem sublevare, precipit presbyteros turpis lucri cupidos non esse. Et iterum a fossa cupiditatis vos extrahere
volens, ait, [1 Tim. 6:7-10] "Nichil intulimus in hunc mundum haud [aut MS] dubium quia nec auferre quid possumus;
habentes autem alimenta et quibus tegamur, hiis contenti simus; nam qui volunt divites fieri incidunt in temptacionem
et in laqueum diaboli, et desideria multa et inutilia et nociva que mergunt homines in interitum et perdicionem; radix
enim omnium malorum est cupiditas, quam quidem appetentes erraverunt, immerserunt se doloribus multis." Huius
comminacionis [convivacionis MS] stimulus satis efficax deberet esse ad suscitandum vos a fossa cupiditatis, nisi forte
aliqui in aquis cupiditatis, quod absit, indurati, in lapides sensum penitus amiserunt. [2 Cor. 8:9] Surgamus igitur a
fossa cupiditatis, recolentes quod Christus Iesus, cum dives esset, pro nobis pauper factus est. Amemus igitur pro nobis
factum pauperem. Ipse fit pars et hereditas nostra. Ut quid cupimus ea que ipsius sunt, et ipsum Dominum amittimus?
Immo ipsum solum cupiamus et omnia ipsius nostra erunt.
fol. 112ra: [1 Tim. 3:2] Altera, ut dixi, concavitas gula est, quam volens iterum Paulus ad equalitatem in sacerdotibus
maxime reducere, precipit ut sacerdotes sint non vinolenti, sed sobrii. Et iterum generaliter ad omnes ait, [Rom. 13:13]
"Non in commessacionibus et ebrietatibus." Vicium gule in omnibus est detestabile, sed in sacerdotibus maxime. [Ioan.
6:55; cf. 1 Cor. 11:27] Qui enim edit carnem Iesu Christi, Filii Dei, carnem redemptoris sui, que est vere cibus, dans
vitam eternam digne edentibus, quomodo audet immoderata et superflua edendi aviditate carnes bestiarum devorare in
sui perniciem? Qui potatur sanguine Iesu Christi pro sua redempcione effusi, vino scilicet salubriter inebriante et
letificante cor hominis, quomodo non erubescit perniciose et confusibiliter ingurgitare se vino, in quo est luxuria,
contra preceptum Apostolicum dicens, [Eph. 5:18] "Nolite inebriari vino," etc. [cf. Sap. 16:20] Quociens igitur ad
refectionem corporis discumbitis, pro Iesu Christo, cuius carnem prius comedistis et sanguinem bibistis, reducite ad
memoriam quam male conveniat saciatum pane angelorum in aviditate gule comedere panem filiorum hominum; [cf.
Ex. 16:3] saciatum carnibus agni in sepulcro concupiscencie desiderare carnes Egiptorum; potatum de aqua dulci que
fluxit de petra, et sanguine uve meracissimo, sitire vinum in quo est luxuria, quod convertitur in [Deut. 32:33] "fel
draconum et venenum aspidum insanabile."
fols. 112ra - 112rb: Absint itaque a vobis, qui stelle firmamenti esse debetis, omnis asperitas ledens et concavitas
sordes colligens, ut primo rotundati, consequenter sitis lucentes. Debetis namque sicut stelle intus et extra lucere, intus
lumine fidei catholice, quod est lumen vultus Domini super vos signatum splendore caritatis, luce sapiencie. Extra
debet in vobis fulgere splendor bonorum operum a fide per dilectionem discrete et sapienter operantem proveniencium,
ut sitis facientes bona non solum coram Deo, sed eciam coram omnibus hominibus. [Ex. 26:29] In huius rei typum
erant tabule tabernaculi intus et extra deaurate, ut sic ostenderetur quod vos, qui estis tabule ex quibus construitur
tabernaculum spirituale, quod est ecclesia, debetis interius nitere in consciencia, et extra radiare per bona opera.

