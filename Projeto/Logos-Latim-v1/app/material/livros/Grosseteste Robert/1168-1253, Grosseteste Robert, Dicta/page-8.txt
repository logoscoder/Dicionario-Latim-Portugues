fols. 4va - 4vb: Hee et alie quamplurime istis similes sunt proprietates angelice in quibus oportet nos illis assimilari si
voluerimus eorum societati uniri. Verumptamen cum non possumus in hac vita fragili eis assimilari similitudine
perfectionis, oportet tamen assimilari similitudine imitacionis. Dum enim in hac vita mortali seu morte vitali detinemur,
minores sumus angelis, nec cum eis possumus a pari contendere, sed multum a longe vestigia imitari. [1 Cor. 15:53-54]
"Cum ergo mortale hoc induerit immortalitatem et corruptibile incorrupcionem," equalis angelis efficiemur. In hac
autem mortalitate, dum [Sap. 9:15] "corpus quod corrumpitur aggravat animam," et carnis affectus obnubilat mentis
aspectum, non possumus revelata facie, sicut faciunt angeli, ineffabilem pulcritudinem Trinitatis contemplari. Nec
possumus in libro vite, sicut ipsi aperte legunt, legere quicquid perficit mentis nostre contemplacionem, et quicquid
regit nostram actionem. Oportet enim nos angelos a longe imitando nichil avidius appetere, nichil dulcius habere, quam
Trinitatis potenciam, sapienciam, bonitatem, licet in enigmate, contemplari.
fol. 4vb: Angeli simul et in ministerium mittuntur, et revelata facie Deum contemplantur, nec efficit eorum actio ut
interpellata vel minus limpida sit eorum contemplacio. Nos vero cum simul non possimus et in contemplacione
persistere et exteriora administrare, habeamus contemplacionem Dei dulciorem, dilectiorem et delectabiliorem,
exteriorum vero necessariam administracionem [h]onorosiorem. Nec unquam separemur a dulcedine contemplacionis
nisi cum abstrahit nos inde nostri aut proximorum iusta necessitas, aut pia utilitas. Cum autem altera istarum nos vocat,
licet mallemus in dulcedine contemplacionis immorari, non in pigro tamen egrediamur, stimulati proximorum
compassione ad exteriores necessarias et pias actiones, illas prudenter et strenue peragendo, peractisque ad dulcedinem
contemplacionis inhianter redeundo. Sic perficiemus pro modulo nostro vicissim quod angeli non vicissim sed simul
peragunt. [cf. Luc. 10:38-42] Sic erimus per vices Maria et Martha, Maria contemplando, Martha ministrando. [cf. Ex.
24-32] Sicque per vices erimus cum Moyse in monte loquentes cum Domino, et in valle, que supra audivimus a
Domino narrantes populo pro libro vite quem hic aperte non possumus legere sicut angeli legunt.
fol. 5ra: Datur nobis liber duorum testamentorum, in quo debemus assidue legere, et que illustrant mentis nostre
contemplacionem, et que nostram regant actionem. Ab huius libri lectione et speculi inspectione nichil nos evellat nisi,
ut supra dictum est, proximorum vel nostri iusta necessitas aut pia utilitas, recolentes illud quod in tipo nostri [Ez. 3:1]
dictum est Ezechieli et [Apoc. 10:9] Iohanni in Apocalypsi, scilicet ut comederent volumen vel librum sibi ostensum.
Quid est autem librum edere, nisi illum avide legere, lectumque intelligere? Ipsa namque sciencia est sicut cibus anime
que cum addicitur quasi sicut cibus deglutitur. Cum ergo diligitur ad exemplandam illam in opere, ipso ardore
dilectionis quasi calore naturali cibum in stomacho digeritur, et in anime vegetacionem trahitur.
fol. 5ra: Ad insinuendam autem assiduitatem intencionis nostre in libris Scripture legendis, [Ex. 25:13-15] preceptum
est in Exodo 25 ut vectes ab anulis arche numquam extrahantur. [cf. Gregorius Magnus, Regula pastoralis 2, 11 ((26))]
Quid est enim vectes arche ab anulis non extrahi, nisi sacerdotes, qui vehunt ecclesiam, a quattuor evangelicis libris
non separari? Si autem pertesi lectionis scienciam scripture repellamus, audiemus illud propheticum: [Os. 4:6] "Quia tu
scienciam repulisti, repellam te ne sacerdocio fungaris mihi," [Micah quarto MS] et illud Isaia 56, [Is. 56:10-11]
"Speculatores tui omnes ceci, nescierunt universi, canes muti non valentes latrare, videntes vana, dormientes, et
amantes sompnia. Canes impudentissimi, nescierunt saturitatem, ipsi pastores ignoraverunt intelligenciam." Et iterum
Ysias dicit, [Is. 42:24-25] "Non audierunt legem et effudit Dominus super eum indignacionem furoris sui."
fols. 5ra - 5rb: Ecce que sequuntur nos si repellamus scienciam Scripture: repulsio a funcione sacerdocii, cecitas oculi,
os mutum, visio et amor vanorum, impudencia et ignorancia ipsius, eciam ire et indignacionis Domini super nos
effusio. Vitantes ergo ista, et angelis pro modulo nostro assimilati, Scripture inhereamus, et secundum regulas ibi
perspectas omnem actionem nostram dirigamus, tranquillam pacem adinvicem servemus, de bonis alterius fratris
congratulemur, subditorum nostrorum curam solicite, prudenter et fortiter agamus, luce verbi predicationis tenebras
ignorancie eorum illustrando, et eiusdem verbi igne affectus accendendo, et secundum eiusdem normam opera
dirigendo, [Eph. 16:17] "scuto fidei et gladio spiritus, quod est verbum Dei" insultus aeriarum potestatum et
malignorum hominum ab eis propellendo, eorum profectui congaudendo, de defectu vero vehementer condolendo. Et in
hac cura gerenda solicitudinem generet subditorum amor et Dei pavor. [Hieronymus, Epistula 78, 26 (PL 55, 71)] "Si
enim," ut ait Ieronymus, "habueris pavorem, solicitus eris; si solicitus fueris leo caulas ovium tuarum introire non
poterit."
fol. 5rb: Prudenciam autem generet Scripturarum frequens, ymmo assidua, inspectio, et artis regendarum animarum
ibidem scripte ad opus applicacio. Indefessam vero fortitudinem faciat superhabundantis premii promissio. Nobis
etenim, si in ministerio nostro digne sudaverimus, promittitur auriola, hoc est corona super coronam, [cf. Ex. 25:25] id
est preter premium quo premiabimur pro meritis propriis premium superadditum pro meritis subditorum nostra cura
salvatorum. [cf. Ex. 25:25; Glosses ibidem; 4Sentences; etc.]
fols. 5rb - 5va: Excitare eciam debet nos, qui angeli nominamur, ad subditorum curam strenue et impigre peragendum
hoc, quod angeli scribuntur et depinguntur alati. Quid enim in alis nisi velox discursus ad officium sibi iniunctum
strenue peragendum signatur? Alati ergo et nos sumus si perfecerimus quod nobis precipit Salomon, dicens, [Prov. 6:34] "Discurre, festina, suscita amicum tuum; ne dederis sompnum oculis tuis, nec dormitent palpebre tue." Ad
condescensum vero per compassionem proximorum infirmitati, conformando nos quantum possumus, salva honestate
et veritate, eorum exterioribus, ut eos conformemus nostris interioribus, excitare nos debet hoc, quod angeli frequenter
hominibus in forma humana apparuerunt, ut in forma configurata humane fragilitati quasi familiariores fragilibus se
ostendentes, eos quibus apparebant securiores et confidenciores factos ad celestem configuracionem apcius invitarent.

