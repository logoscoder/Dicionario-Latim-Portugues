128

DICTUM 128 DE DETRACTIONE

Manuscript Source: Oxford, Bodleian Library MS Bodley 798 (SC 2656), fols. 104vb - 105vb.
INC: De superbia, que est amor excellencie proprie, nascitur invidia, amor scilicet depressionis aliene, hoc est, amor ut
alius qualitercumque deprimatur.
EXPL: Quidam vero non false sed vere dicunt de aliis mala, et hoc libidine vilificandi eos in opinione auditorum, qui
omnes a vicio detractionis non sunt immunes.
fols. 104vb - 105ra: De superbia, que est amor excellencie proprie, nascitur invidia, amor scilicet depressionis aliene,
hoc est, amor ut alius qualitercumque deprimatur. Ex hoc nascitur velle deprimere alium. Sed cum res duplex habeat
esse unum in seipsa, aliud in alterius cognicione, velle deprimere alium potest dupliciter dividi, in voluntatem scilicet
deprimendi alium in seipso, et hoc est odium, et voluntate deprimendi alium in alterius cognicione vel opinione, que
voluntas cum fuerit mentis racionalis, maxime si vertatur in habitum, mala qualitas mentis est, que dicitur vicium
detractionis.
fol. 105ra: Hec enim voluntas expleri non potest nisi per verba et alia signa bonum alterius invertencia vel diminuencia.
Diminuere vero vel invertere bonum unius in alterius opinione, quod non potest fieri nisi verbis et aliis signis verborum
vicem suplentibus, detrahere est. Quidam enim cum non possunt verbo aliquo alio nutu vicem verbi suplente bonum
alterius diminuunt, utpote cum aliquis in scolis opponit vel respondet conscolaris assidens cachinno vel risu vel alio
nutu, signat et innuit alterius opposicionem vel responsionem nullam esse. Eciam quandoque ipsa faciei immobilitate et
in capucium submersione innuit quod alterius opposicio vel responsio non est digna attenta audicione.
fols. 105ra - 105rb: Ut igitur loquelam per nutus sub nomine verbi cum verbis comprehendam, detrahere nichil aliud est
quam bonum uniuus in opinione alterius, quantum in se est, verbis deformare. Dectractor igitur non inmerito dicitur
[Rom. 1:30] "Deo odibiles." Similitudo namque per se est amicabilis, et contrarietas per se odibilis. Deus autem verbo
suo omnia formavit; detractor verbo suo formata deformat. Per se igitur detractor contrariatur Deo, et ita per se Deo
odibilis. Huius penam dicit Dominus in Numeris pestilenciam; sic enim scribitur, [Num. 14:11] "Usquoque detrahet
mihi omnis populus iste? Feriam igitur eos pestilencia." Est igitur pestilencia subita corrupcio ex aiere corrupto. Et que
pena equior quam ipsum corrumpi aiere corrupto, qui quantum in se est alios corrumpit aiere corrupto? Verba enim
prolata sunt aieris ictus. Sentencia maliciosa in verbis pestilencialis est qualitas aieris. Vide ergo qualis est detractio,
cuius avia est superbia, mater invidia, cuius frater est odium, cuius proles est leticia de sinistra opinione de altero
progenita, cuius pena pestilencia, cuius officium verbo transitorio et malicioso deformare quod formator omnium
eterno verbo et benignissimo formavit.
fol. 105rb: Si quis vir studiose circuiret ut acuto gladio in ortis optima queque fructuum abscinderet et virenciores et
magis fructiferos ramos cicius resaceret, circuiret eciam per templa, et quod decencius esset et pulcrius figuratum in
ymaginibus sanctorum festinancius acumine gladii amputaret, nonne vir talis insanus iudicaretur aut sacrilegus, et vel
funibus aut cathenis eum compescerent, vel a societate hominum expellerent? Cur non igitur magis detractor funibus
compescitur, vel ut sacrilegus ab omni societate hominum expellitur, qui circuiens non per quemvis ortum, sed per
paradisum, lingua sua quasi gladio acuto optima queque fructuum bonorum operum abscindit, ramos virtutum
fructiferos resecat, et quod decencius est et pulcrius in ymagine viva Dei vivi amputat? Immo vero tanto magis quasi
insanus vel sacrilegus iste compescendus est vel abiciendus, quanto virtutes spirituales et sancta opera precellunt
fructus et arbores corporales, et quanto ymago viva Trinitatis precellit ymaginem ligneam vel auream unuiuscuiusque
sancti.
fols. 105rb - 105va: Quidam vero sunt qui, ne videantur detractores, ipsam detractionem aliqua specie boni velare
nituntur, et vel a laude incipiunt sermonem suum ut laudatores appareant, sed per adversativas coniunctiones
intermiscent occulte laudis diminucionem; vel a conquestione incipiunt, et sub specie dolencium et conquerencium
aliorum bona diminuunt; vel ipsum cui volunt detrahere coram aliis increpant, ut sub specie correpcionis et
obiurgacionis detrahant, et sic sub pallio honestatis vicium detractionis celant. De hiis dicit Salomon, [Eccles. 10:11]
"Si mordeat serpens in silencio, nichil eo minus habet qui occulte detrahit." Talium occulte detrahenciam tipum bene
gessit Maria, soror Moysi, cum sub specie correpcionis pro Ethiopissa, [Numeri 12o] [cf. Num. 12:9-10] fratri suo
detraxit, qua correpta a Domino irato, nubes recessit de tabernaculo, et ipsa apparuit candens lepra, et eiecta est de
castris. Vide primo cur recessit nubes. Qui similant unum et faciunt aliud ficti homines solent appellari. Sed sicut
scribitur, [Sap. 1:5] "Spiritus Sanctus discipline effugiet fictum." A talibus ergo recedit columpna, hoc est Spiritus
Sancti refrigerium, protectio et sustentacio. Quid enim mirum si Spiritus Sanctus non protegit hominem qui sub specie
donorum Spiritus Sancti dona spiritus maligni nititur tegere? In carne leprosi varius et adulterinus color eminet, sic in
sermone occulte detractionis eminet candor amicabilis laudis vel compassionis conquestionis, vel iuste correpcionis,
sed respergitur sparsim lurido colore et putredine livide detractionis. Lepram igitur gerit occultus detractor in ore et
mente multo peiorem quam gessit Maria in corpore. Orans pro ea Aaron dicit, [Num. 12:12] "Ne fiat hec sicut mortua
et quasi abortivum quod proicitur de vulva." Abortivum fetus est proiectus de vulva non animatus, affectio bona quam

