perveniendi facultatem, que facultas nobis parata est per Christi passionem. In futuro autem nobiscum per rem erit pax
dicta.
fols. 29ra - 29rb: Cum autem unusquisque singillatim hanc habebit conformitatem cum Deo simplici, omnes
communiter in eius simplicitate vivificati conformes erimus, et perficietur in nobis quod orat pro nobis Filius dicens:
[Ioan. 17:20-21] "Non pro eis rogo tantum, sed pro hiis qui credituri sunt per verbum illorum in me, ut omnes unum
sint, sicut et tu Pater in me, et ego in te, ut et ipsi in nobis unum sint." In hac pace quantum putas erit gaudium, ubi
unusquisque erga se videbit cor alterius sincerum et non fictum sed caritate fervida ardentissimum; ubi unusquisque de
bono alterius tantum gaudebit quantum de suo?
fol. 29rb: Eritque gaudium de bono proprio secundum numerum continuum multiplicatum, ut simpliciter uniuscuiusque
gaudium tantum excedat gaudium de bono proprio quantum numerus omnium civium celestium excedit unitatem.
Additur huius gaudii quantitati gaudium quod habet de Deo, quem incomparabiliter plus quam se diligit, et ita de eo
incomparabiliter plus quam de bono gaudet proprio. [cf. Luc. 6:38] Hec est mensura bona, et conferta, et coagitata, et
supereffluens, quam dabunt in sinum vestrum. Mensura bona in quantitate gaudii de bono proprio, conferta et coagitata
in collato gaudio de bono alieno, superfluens in gaudio incomparabili de Deo.
fol. 29rb: Predicte paci pax turpis opponitur, que scilicet est consensus racionis cum concupiscencia carnis, cum racio
scilicet perversa non repugnat concupiscenti carni, sed ei sine rebellione consentit in illicitas voluptates trahenti,
propter quem consensum totus homo dicitur caro, sicut econtra, cum caro subiecta est spiritui, totus homo dicitur
spiritus sive spiritualis. Hec pax ducit in perpetuam discordiam, quia in infernum, ubi eciam mens in se divisa a seipsa
dissidebit, caroque non habens sanitatis temperamentum a se discordabit, caroque spiritui in nullo obtemperabit,
ipseque totus homo alicui extra se posito nec bono nec malo concordabit, quia qui a se intra dissidet nulli extra se
unquam conveniet. Si ab hac turpi pace ne ducat in perpetuam discordiam vis recedere et ad supradictam pacem
desiderabilem pervenire, oportet te per bellum transire.
fols. 29rb - 29va: Inter has enim duas paces duo sunt bellatorum genera. Bellum enim turpi paci propinquum est cum
spiritus repugnat concupiscencie carnis, et cum, quia in se infirmus est nec potenti adiutorio innititur, a concupiscencia
vincitur. In hoc bello victi sunt omnes qui ante legem nitebantur viribus legis nature, et omnes qui sub lege nitebantur
viribus legalium observanciarum et legi scripte, quia ut ait Apostolus, [cf. Gal. 3:11 et Hebr. 7:19] lex neminem
iustificavit, nec aliquem ad perfectum adduxit. Victi sunt eciam in hoc bello omnes gencium philosophi, et Pellagiani
heretici, innitentes viribus arbitrii liberi, quia nec ante legem nec sub lege potuit aliquis concupiscencias superando
iustificari, nisi per graciam Spiritus Sancti datam in fide Iesu Christi venturi.
fol. 29va: Est et aliud genus belli cum spiritus repugnat carni et, innitens adiutorio gracie, resistit carni concupiscenti.
[cf. Augustinus, De civitate Dei, 22, 23] Ut sicut scriptum est: "Post concupiscencias non eat," ei consenciendo, nec dat
menbra arma iniquitatis peccato in illicitos actus ea relaxando. Hoc est bellum de quo Dominus dicit: [Matt. 10:34]
"Non veni pacem mittere sed gladium." In hoc bello [Matt. 10:35] "superatur homo adversus patrem, et filia adversus
matrem, et nurus adversus socrum," quia belligerans in hoc bello vult finiri temporalis vicissitudines et transitorias
huius vite; vult finire carnalem generacionem transitoriam ut compleatur eterna generacio mansura. [cf. Matt. 24:13]
Qui perseveraverit in hoc bello usque in finem, hic salvus erit. Hic perveniet ad pacem summam, ubi nulla est
discordia, ubi cor nostrum et caro nostra simul exultabunt in Deum vivum. [unum MS] Amen. Fiat.

