147

DICTUM 147 DE AQUA SIMPLICITER ET QUIBUSDAM AQUIS SPECIALITER

Manuscript Source: Oxford, Bodleian Library MS Bodley 798 (SC 2656), fols. 118va - 121rb.
INC:
EXPL: Raucentem itaque animam in Dei laudibus eo quod defluit per voluptates aut exasperantur in paciencia per
adversitates sanat et canoram reddit haustus aque cognicionis iusticie et misericordie. Expliciunt dicta Lincolniensis.
fol. 118va: Ut ait Ysodorus, "Aqua dicta quod superficies eius equalis sit. Duo validissima humane vite elementa, ignis
et aqua, unde graviter dampnantur quibus ignis et aqua interdicuntur. Aquarum enim elementum ceteris omnibus
imperat. Aque enim celum temperant, terram fecundant, aierem exalacionibus suis incorporant, scandunt in sublime, et
celum sibi vendicant. Quid enim mirabilius aquis in celo stantibus? Parum sit in tantam pervenisse altitudinem, rapiunt
et se cum piscium exanima, effuse omnium in terra nascencium causa fiunt. Fruges gignunt, arbores, frutices herbasque
producunt, sordes detergunt, peccata abluunt, potum cunctis animantibus tribuunt." [Isidorus, Etymologiae, 13, 12, 1
(xxx)] [Isidorus, Etymol., 13, 12, 1]
fol. 118va: Validissimum spiritualis vite subsidium est Spiritus Sanctus, ignis scilicet Dominus, non comburens sed
illuminans, et caritate corda accendens, de quo Ysaias ait, [Is. 33:14] "Quis ex vobis habitabit cum igne devorante?" Et
iterum Dominus in Evangelio de eodem igne ait, [Luc. 12:49] "Ignem veni mittere in terram." Ipse idem est aqua
viciorum incentiva refrigerans et extinguens, [Ioan. 4:13] "de qua aqua cum biberit non siciet in eternum." Ipse
omnibus imperat, unde in Sapiencia de Spiritu Sancto scriptum est, [Sap. 7:23] "Omnem habens virtutem." Celestia per
concordiam temporat, unde ibidem, [Sap. 7:22] "Unicus Spiritus, multiplex, stabiles." Et firmos prole virtutum
fecundat, unde Apostolus, [Gal. 5:22] "Fructus autem spiritus caritas, gaudium, pax, paciencia." Inani subtilitate
distentos et evanescentes sua inspiracione ad soliditatem veritatis reducit, unde dicitur, [Sap. 7:22-23] "Disertus,
stabilis, certus, securus, omnia prospiciens." Ipse Spiritus Sanctus in nobis, vel nos in ipso et per ipsum, in sublime
scandimus, celum vendicamus, et stabiliter in celo conversamur. Scandentes in sublime bonorum piscium seminaria
nobiscum rapimus, quia in hoc ascensu Spiritus Sanctus docet nos omnia utiliter predicanda, sicut scribitur quod [1
Ioan. 2:27] "unctio docet nos de omnibus," et quod [Ioan. 16:13] "spiritus docet omnem veritatem."
fols. 118va - 118vb: Ipse quoque refusus in terram per ora predicatorum, [Matt. 10:20] "qui non sunt qui loquntur, sed
spiritus Patris est, qui loquitur in eis," omnium spiritualiter nascencium causa fit, fructum et robur, humiditatem et
viriditatem virtutum producit. Ipse in sacramento baptismi et penitencie sordes detergit et peccata abluit. Ipse est aqua
quam, [Ioan. 4:13] "si quis biberet, non siciet iterum." Hec aqua facit nutrimentum sciencie penetrare in vegetacionem
anime. Hec est omnium unitiva, penetrativa, et repletiva. Hec aqua in anima resultare facit reformatam ymaginem
Trinitatis tociusque pulcritudinis, tam create quam increate. Ad huius aque salubrem potum invitat Dominus in Iohanne
ita dicens, [Ioan. 7:37] "Si quis siciat, veniat ad me et bibat. Qui credit in me," etc. Et Isaias ait, [Is. 55:1] "Omnes
sicientes venite ad aquas." Istius autem aque usus est communissimus, sicut scribitur, [cf. Gratianus, Decretum, C. 12 q.
1 c. 2] "communis usus aquarum."
fol. 118vb: Aqua que de petra manat lenior et limpidior est, et procurat purgacionem ventris; que vero de paludibus
argillosis emanat, gravior est. Aqua cocta salutem corpori operatur et medetur. Et quia omnibus infirmitatibus aqua
necessaria est, inter omnes aquas pluvialis aqua optima est, et lenis, et dulcis, et facile digeritur, cito calefit et cito
infrigidatur. De fontanis erigitur illa aqua que ad solis ortum tendit vel ad meridiem, et de montibus alcius exit. Hec
enim propinquat pluvialibus. Que vero contra occidentem currunt, vel septentrionem, pessime sunt, petram enim in
vesica et renibus creant, et mulierem sterilem faciunt, corpori torporem, et rigore nimio menstrua stringunt, inhibent
egrotudine sudorem prorumpere.
fols. 118vb - 119ra: Quid est autem aqua manans de petra nisi sciencia vel doctrina que manat de Christo? Petra enim
erat Christus, qua percussa, fluxerunt aque et inundaverunt. Hec aqua ceteris est lenior quia tota Christi doctrina
caritatem edificat, que ceteris omnibus supereminet, sicut dicit Apostolus, [1 Cor. 12:31] "Adhuc eminenciorem viam
vobis demonstro." Et alibi, [Eph. 3:19] "Supereminentem sciencie claritatem." Hec eciam aqua est ceteris limpidior,
unde Ezechieli, [Ezech. 34:18] "Cum ipsi limpidissimam aquam biberitis," etc. Doctrina namque Christi omnibus aliis
est apercior et a falsitatis et temeritatis labe purgacior, ut enim ait Crisostomus super Mattheum, Doctrine
philosophorum tante sunt obscuritatis ut, si quid habent utile, tamen ipso tante obscuritatis titulo valde vite hominum
sunt incomode, at non eciam, ut ipse ait, [Matt. 22:40] Christi doctrina talis sed iustum, honestum, et comodum,
omnemque omnium virtutem in paucis sillabis et brevibus verbis atque manifestis nos Christus edocuit dicendo
quoniam in duobus mandatis tota lex pendet et prophete. Si autem obiciatur illud, quam [Ps. 17:21] "tenebrosa aqua in
nubibus aieris," [Chrysostomus, , ] respondebitur quoniam nichil dicitur in Scriptura Sacra obscure quod adhuc alibi in
eadem non dicatur aperte. Hec aqua purgacionem procurat, quia doctrina Christi hausta purgacionem peccatorum facit,
quia [Sap. 16:12] "non herba, non malagma sanavit eos, sed sermo tuus, Domine, qui sanat omnia."
fol. 119ra: Aqua manans de paludibus argillosis doctrina est philosophorum, qui palustres erant, propter fluiditatem et
cenum fluctivage, et cenose concupisciencie, et velud arundinetum per nitorem exteriorem eloquencie, sed intus pleni

