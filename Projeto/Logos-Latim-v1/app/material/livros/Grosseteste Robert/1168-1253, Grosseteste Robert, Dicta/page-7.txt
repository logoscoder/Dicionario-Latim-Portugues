sapiencior et prudencior, protectio invincibilis fortitudinis constancia strenuior. Hoc ergo modo quod in veste iusticie
cum reliquis vobis est commune universalis nature participacione, debet sacerdotibus esse proprium superhabundanti
intencione, et hec licet prerogativa intencionis in veste vestra sacerdotali non parvam explicet pulcritudinem et
preciositatem.
fol. 4ra: Potest tamen adhuc eius pulcritudo magis explicari illa diffinicione qua Anselmus illam diffinit, dicens quod:
[Anselm, De veritate, 12] "Iusticia est rectitudo voluntatis servata propter se," [cf. Grosseteste, ad Gal. 3, 15 (CSL 130,
85)] hoc est propter ipsam rectitudinem. Multociens enim servatur a multis voluntas recta, non tamen servatur amore
rectitudinis. Utpote quandoque aliquis iudex aliquem qui deli<n>quit et meruit puniri vult punire, et rectum et iustum
est ut is qui deliquit puniatur, et ut iudex velit eum punire. Servat itaque iudex quo ad hoc rectitudinem voluntatis. Sed
si velit punire delinquentem plus amore alicuius lucri quam zelo iusticie, servat rectitudinem voluntatis non propter
rectitudinem sed propter lucrum, et ita non est vere iustus, quia non recte rectitudinem, nec iuste iusticiam, servat aut
exequitur, contra hoc quod precipit legislator dicens, [Deut. 16:20] "Quod iustum est iuste exequamini," ut scilicet sit
voluntas recta, opus rectum, et intencio recta.
fols. 4ra - 4rb: Hec est ergo integra iusticia, ut servetur rectitudo voluntatis non alterius gracia aut amore nisi ipsius
rectitudinis. [cf. Augustinus, Contra epistulam Manichaei, 26 (CSEL 25, 226-277 (?))] Et dixi hanc diffinicionem
evidenter explicare vestis vestre pulcritudinem quia, ut ostendit beatus Augustinus, omnis pulcritudo equalitate et
rectitudine consistit, nec est aliud pulcritudo quam ipsa equalitas et rectitudo. Igitur et voluntas et intencio conformes
rectitudini, conformes sunt ipsi pulcritudini. Ergo cum ipsa pulcritudo sit in se pulcherima, quid magis potest ornare
animam aut decorare et pulcram facere quam integra et plena conformitas ipsi pulcritudini, hoc est ipsi rectitudini?
Pulcherimus ergo ornatus anime pulcherimumque indumentum eius est conformitas voluntatis et intencionis sue ipsi
rectitudini. Hec autem conformitas voluntatis et intencionis sue rectitudini iusticia est.
fol. 4rb: [Ps. 131:9] "Sacerdotes igitur tui induantur iusticiam," nec induantur eam, Domine, semiabscisam et
semicontextam sordibus et feditate. [cf. Phil. 3:8] Qui enim voluntatem servant rectam et intencionem distortam, ut in
exemplo supradicto tetigi, qui scilicet quod iustum est exequntur iniuste, quasi in parte servant pulcritudinem vestis
iusticie, ubi scilicet stat rectitudo voluntatis, in parte vero abscisa est ipsa pulcritudo et intexta est sordium feditas, ubi
scilicet est intencionis distorcio vel lucri vel alterius comodi temporalis appetitus, presertim cum hec omnia temporalia
reputet Apostolus vilissima stercora. Absit longe hec corrupcio et hec sordium commaculacio ab indumento iusticie
vestre immaculata pulcritudine iusticie.
fol. 4rb: Sacerdotes Deum induamini, ut conveniat vobis quod dicitur in Canticis, [Cant. 4:10] "Quam pulcre sunt
mamme tue soror mea," et in eadem, "Pulcre sunt gene tue sicut turturis." [cf. 1 Cor. 3:2] Vos autem estis mamme
ecclesie, quia parvulos ecclesie potatis lacte simplicis doctrine et consolacionis dulciflue. Vos eciam gene speciose
candentes lilio castitatis, rubentes rosa martirii, quod apertum habetis in desiderio, occultum in carnis maceracione et
proximorum compassione. Igitur pulcritudo vos ornet, que aliud non est quam inviolabilis conformitas voluntatis et
intencionis ipsi rectitudini, ut velitis stabiliter illud quod rectum, non ob aliud nisi ob ipsius rectitudinis immaculatum
amorem. Et hoc est iustum iuste velle, et integra, non abscisa iusticia qua induamini, ne appareat confusio nuditatis
vestre, ut sitis de quibus dicitur, [Ps. 31:1] "Beati quorum remisse sunt iniquitates, et quorum tecta sunt peccata," tecta,
inquam, indumento iusticie.
fols. 4rb - 4va: Licet autem predicta diffinicio iusticie eius pulcritudinem et preciositatem simul evidenter et eleganter
depromat, excellencius tamen eas videtur explicare diffinicio qua diffinivit iusticiam philosophus ille idemque
catholicus, [=Dionysius? Celestial Hierarchy???] dicens quod iusticia est similitudo cum supernis divinisque
substanciis supernas divinasque substancias angelos vocans. Est igitur iusticia similitudo cum angelis. Et hec diffinicio
precipue convenit vobis sacerdotibus, qui propter similitudinem vite vestre cum vita angelica eciam angeli vocamini,
dicente Malachia propheta, [Mal. 2:7] "Labia sacerdotis custodiunt scienciam, et legem requirunt ex ore eius, quia
angelus Domini exercituum est." [cf. Apoc. 1-3] Et Iohannes in Apocalypsis per septem angelos septem ecclesiarum
quibus scribit universitatem prelatorum designat.
fol. 4va: Similitudo itaque cum angelis est iusticia qua oportet nos nominatos angelos vestiri et ornari. Et ut huius
indumenti nostri pulcritudo et preciositas planius explicentur aspectui vestro, consideretis attencius [autencius MS]
quales sunt angeli, et in quibus oportet nos et vos assimilari eis.
fol. 4va: Sunt itaque angeli substancie incorporie intellective, irrepercussa acie intelligencie ineffabilem pulcritudinem
Trinitatis contemplantes. Ipsaque sapiencia et verbum Patris est eis liber vite et speculum eternitatis in quo
intelligibiliter legunt et limpide conspiciunt inmensam Patris potenciam per quam venerantur, innumerabilem Filii
sapienciam qua illustrantur, suavissimam Spiritus bonitatem quam amplexantur. Ibidemque conspiciunt quid ad Deum
superiorem illis, quid ad sibi pares, quid ad inferiores illis sit agendum. In illum a quo ad hec videnda illustrantur,
superfervido amore rapiuntur, et in eius visione dilectione suavissima delectantur omnes operaciones suas secundum
regulas quas in libro vite legunt, regulariter dirigunt, tranquillissimam pacem servantes adinvicem, de bonis alterius
fraterne congratulantur, nostram curam dum in hac misera peregrinacione sumus solicite, prudenter et fortiter agunt,
tenebras ignorancie nostre illustrando, et sic nos occulte interius instruendo, affectiones nostras ad bonum excitando,
opera nostra dirigendo, insidias et insultus aeriarum potestatum et malignorum hominum a nobis propellendo, profectui
nostro congaudent, defectui vero nostra non modicum condolent.

