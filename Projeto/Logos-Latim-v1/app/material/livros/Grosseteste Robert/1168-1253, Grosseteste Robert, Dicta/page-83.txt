fol. 36ra: Pinguntur itaque in hoc gradu circa istam viraginem omnia impingnatorum genera. Stant enim hinc sagitarii,
crebro et forti impetu sagittas mittentes quarum quelibet impetu quo mittitur, a scuto predicto reiecta, revertitur in
mittentes. Hinc alii hastas vibrant que, in scuto fracte, in vibrantes redeunt. Alii cominus ense feriunt, sed et ensis
feriens in caput ferientis repellitur. Assunt et fundibularii, qui lapides de fundis mittunt, qui ut supradicta in auctores
redeunt.
fol. 36ra: Paciencia namque, predicto scuto munita, sagittas reicit verborum maledictorum, hastas confringit
comminacionis iracundorum, gladios retundit aperte insultacionis et lapides maligne obiurgacionis. Et, ut breviter
dicam, nulla est impingnacio qua graviter non ledat ipsum impingnantem si senciat non ledi ipsum qui impetitur sed
omnia pacienter ferentem, quantoque plus non leditur qui impingnantur, tanto plus leditur cum hoc sentit is qui
impingnat. Si huic gradui te iunxeris et sub scuto huius viraginis te protexeris, a nullo ledi poteris. Et insuper quod
universitate creaturarum tibi preciosius est lucratus eris. Quid enim tibi tam preciosum quam tu ipse, quam anima tua.
[Luc. 21:19] "In paciencia vestra," ait, "possidebitis animas vestras."
fols. 36ra - 36rb: Iam dicto gradu consequenter sursum ascenditur ad pietatem. Sic enim sequitur, [Beda, In epistulas
septem catholicas, 3 (in 2 Petr.), 1 (CCSL 121, xxx)] "in paciencia autem pietatem, ut erga eos quos pacienter tollerat
eciam pius existat, iuxta illud Apostoli: 'Caritas paciens est, benigna est'." Paciens in tollerando, benigna hiis quos
tollerat, et a quibus persecuciones sustinet benefaciendo. Iste gradus in hoc differt a secundo quia in illo est
misericordia inchoans, benefaciens maxime amicis et gratis et eciam indifferentibus. In hoc est perfectior pietas,
beneficia prestans inimicis et iniuriantibus.
fol. 36rb: Est ergo huius gradus sculptura similis sculpture illius secundi, excepto quod hic hii qui recipiuntur dantes
spoliarunt. Hic enim reficiuntur qui suis refectoribus alimenta sustulerant, vestiuntur qui vestientes nudaverant,
hospicio recipiuntur qui suos receptores hospicio expulerant, redimuntur a carcere qui suos redemptores nequiter
incarceraverant, visitantur egroti qui visitatores contempserant. In hoc gradu sapientissime et fortissime occiditur
inimicus. Non enim est prudencior et efficacior modus quo possis inimicum occidere quam odienti et iniurianti sementi
benefacere. Aut enim beneficiencie ictu moritur statim omnis inimicia, et erumpit eius fumus tenebrosus in flammam
caritatis, et absumitur uredine penitencie quod tam beneficium oderit et insequutus est; aut si non sic moritur, incipit
amplius mori uredine doloris et invidie de tua benignitate, que ustio non finitur, sed ducit in ignem iehenne, ubi moritur
sine fine. Hoc est quod precipit Salomon in Parabolis: [Prov. 25:21] "Si esurierit inimicus tuus, ciba illum; si sitit,
potum da illi. Prunas enim congregabis super caput eius," hoc est, aut ardorem caritatis quo moritur sibi et tibi utiliter,
aut ardorem pene quo morietur eternaliter.
fol. 36rb: Sequitur enim in pietate autem fraternitatis amorem, ut secundum quod ait Beda: [Beda, In epistulas septem
catholicas, 3 (in 2 Petr.), 1 (CCSL 121, xxx)] "Non alterius rei intuitu pietatis opera suis quisque adversariis impendat
nisi fraterne tantum dilectionis." Hoc videlicet tota intencione procurans, ut quos docendo solum vel redarguendo
nequit ad affectum pietatis orando vel benefaciendo convertat.
fols. 36rb - 36va: Sed cum nec fides, nec operacio, nec aliquid de predictis valeat ad vitam sine caritate fraterna,
quomodo nunc primo occurrit gradus fraterne caritatis? [1 Cor. 13:3] "Si enim distribuero omnes facultates meas in
cibos pauperum caritatem autem non habeam, nichil mihi prodest." Sed sciendum quod caritas dupliciter est, inchoata
videlicet crescens, et perfecta. Est autem, ut ait Augustinus super Iohannis epistolam primam, omelia sexta: inchoacio
caritatis [Augustinus, In Iohannis epistulam ad Parthos tractatus, tract. 6 ((CCSL 37, xxx))] "ut de suis superfluis tribuat
egenti et in angustiis constituto, ex eo quod sibi habundat secundum tempus a tribulacione temporali liberet fratrem
suum. Hinc exordium est caritatis." Hoc caritatis exordium Iohannes manifestavit cum dicit: [1 Ioan. 3:17] "Si quis
habet facultates huius mundi et viderit fratrem suum egentem et clauserit viscera sua adversus illum, quomodo caritas
Patris manet in eo?" Hanc itaque inceptam caritatem, si verbo Dei et spe future vite nutrieris, pervenies ad illam
perfectionem ut paratus sis animam tuam ponere pro fratribus tuis. Hanc perfectionem Dominus docuit dicens: [Ioan.
15:13] "Maiorem caritatem nemo habet quam ut animam suam ponat quis pro amicis suis," et [1 Ioan. 3:16] "debemus
et nos animam pro fratribus ponere." Hoc est perfectio caritatis, et maior omnino non potest invenire. Patet itaque quod
primum gradum, fidei videlicet, cum secundo, operacionis, caritas inchoata velut cementum continuavit, et per omnes
superiores gradus ipsa perficiens velut cementum continuativum se inmiscuit, sicut dicit Salomon: [cf. Cant. 3:10]
"Ascensus eius purpureus media caritate construit," donec in tantam soliditatem excreverit ut de ipso caritatis cemento,
et non aliunde, hic gradus septimus et ille qui sequitur octavus fabricentur.
fols. 36va - 36vb: Hic itaque gradus fraternus amor est, non qualiscumque, sed qui in tantum solidatur ut velit hanc
vitam temporalem pro fratris eterna salute ponere. Sic enim procedit huius amoris crementum ut primo possit sua
superflua amicis indifferentibus largiri, deinde possit eadem iniuriantibus et odientibus impartiri, deinde ut huius vite
subsidia necessaria sibi velit subtrahere et ex hiis eciam inimicis subvenire, tandem ut non solum superflua et
necessaria extrinseca, sed eciam ipsam suam temporalem vitam, non solum pro amicis, sed eciam pro inimicis ponere
velit, ut ipsi inimici fiant amici; et hoc est pro amicis ponere.
fol. 36vb: Hic gradus sanguine martirorum totus vernat et purpuratur; persecutorum truculencia atrociter seviens ibidem
figuratur. [Matt. 2:16-18] In huius gradus primo inicio innocentes ab Herode trucidantur. [Matt. 14:1-12] In progressu
continuo Iohannes decollatur. [Matt. 26-27] In medio princeps ipse martirorum, Christus, a Iudeis crucifigitur. A
sinistris eius Ysaias Sarra dividitur. [2 Mach. 7:1-42] Septem fratres Machabei cum matre constantissima sevissimis
tormentis excruciantur, aliorumque qui, ante Christum, pro Christo, et pro fratribus usque ad mortem decertaverunt,

