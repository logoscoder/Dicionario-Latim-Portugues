vinculis est per penitencie iniunctionem. Sed qualiter viam asperam iniuncte penitencie ibunt subditi, nisi per eam in
eorum conspectu prius incedant prelati?
fol. 83ra: Propter hoc consequitur quinta pars pastoralis officii, ut ante oves vadat. Vadat inquam per vias asperas et
duras penitencie, et exemplo suo complanet et molliat eas sequenti gregi, faciens quod monet Apostolus, dicens, [1
Tim. 4:12] "Exemplum esto fidelium in verbo, in conversacione, in caritate, in fide, et in castitate."
fols. 83ra - 83rb: Post hec sequitur sexta pars, ut animam suam ponat pro ovibus suis. Cum enim pastor sanam
doctrinam predicaverit, et ut vox predicacionis sue audiatur, oracionis sue merito effecerit, per signa et confessionem
oves suas agnoverit, et per iniunctam penitenciam de cathena peccati eduxerit, et per viam penitencie coram ovibus
ierit, quid restat, nisi eciam ut hanc vitam, si opus est, pro ovium salute ponat. Nec debent pastores ad hanc
perfectionem esse pigri, quia minima virtus incomparabiliter melior est vita corporali, cum hec vita corporalis non sit
nisi vivificacio corporis ab anima. Virtus vero vita est anime a Deo vivificata. Si autem paterfamilias aliquis dedisset
pastori suo obolum, ut obolum illum in comodum et honorem domini sui qui tradidit, converteret. Similiter tradidisset
pastori illi ovem dilectam servandum, cuius ovis vita incomparabiliter esset melior obolo, accideretque casus quod
pastor ille posset, vel racionabiliter crederet se posse, salvare vitam ovis tradite custodie sue per oboli traditi dacionem,
nonne infidelissimus esset si obolum pro salute ovis dare denegaret? Preterea, mors corporis pena est culpe, quia Deus
mortem non fecit. Sed impii manibus et verbis accersierunt illam. Quia itaque pena culpe solvitur, cum necessitate
morbi et senectutis et corrupcionis huius vite mortalis morimur, mortem culpe solvimus. Cur ergo quod necessitate et
invite, et ideo cum tristicia, culpe solvitur non solvimus incomparabiliter libencius, liberi, voluntarii, ac per hoc
gaudentes, auctori vite et destructori mortis et culpe? Maxime cum sic ad honorem eius demus vitam corporis
corruptibilem per mortem martirii spontaneam, velud obolum plumbeum, recipiemus eandem eciam vitam eiusdem
corporis, sed incorruptibilem, velud obolum in nummum mutatum aureum.

