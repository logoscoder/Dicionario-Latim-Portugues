108

DICTUM 108 SERMO AD CONTEMPLATIVOS, IN FESTO IOHANNIS BAPTISTE

Manuscript Source: Oxford, Bodleian Library MS Bodley 798 (SC 2656), fols. 90ra - 91rb.
INC: Vita nostra quibus sermo noster dirigit tota est penitencialis.
EXPL: Ipsa est cordis contriti vivificacio, in ara cordis hostie sacrificio, Dei glorificacio, ad patriam de exilio reductio.
Sermo ad contemplativos, in festo Iohannis Baptiste, de hoc verbo, "Preibis ante faciem Domini, parare" etc.
fol. 90ra: Vita nostra quibus sermo noster dirigit tota est penitencialis. Vita eius cuius solempnitas nunc agitur tota
similiter fuit penitencialis. Ideoque in laudem eius qui fuit forma penitencie vobis contemplativis, qui ceteris avidius et
dulcius hauritis amarum poculum penitencie, vel pauca de penitencia vestris adiuti precibus, loqui disposuimus.
fol. 90ra: Penitencia itaque est que moraliter intento Zacharie verbo nobis proposito, [Luc. 1:76] "Preit ante faciem
Domini et parat vias eius," per quas venit in templum sanctum, animam scilicet penitentis. Sicut enim Iohannes
precessit Christum velut lucifer solis ortum, finiens umbras veteris legis, quia [Luc. 16:16] "lex et prophete usque ad
Iohannem," inchoans lucem nove legis et gracie, sic penitencia, cuius tipus est Iohannes, tenebram peccati terminat,
lumen gracie inchoat, exortum solis iusticie in anima evidenter annunciat, hunc exortum precurrens non tempore sed
naturali ordine.
fol. 90ra: Prius enim naturaliter est odisse te talem qualis es, quod est proprium penitencie, quam amare te talem qualis
nondum es, quod proprie pertinet ad hunc exortum solis iusticie. Licet enim sic precurrens penitencia viam Domini
generaliter preparet, in vobis tamen contemplativis velud quaddam acie mordaciore regula rectiore asperum planat iter
et reflexos dirigit calles.
fols. 90ra - 90rb: Contra singulam namque vicia propriissimas et perfectissimas penitencias excellentissime peragit
contemplativorum perfectio. Superbie namque proprium est velle esse omnino in potestate propria, nolle aliquatenus
esse sub potestate aut voluntate aliena. Contra quod directissime opponitur velle omnino esse sub ordinata potestate aut
voluntate aliena, nolle aliquatenus esse sub voluntate propria. Hanc superbie directissime oppositam penitenciam nulli
sic perfecte complent ut contemplativi, qui non solum renunciarunt omnibus que possiderunt, sed et semetipsos omnino
abnegaverunt. Unde et gregibus tonsarum comparantur in Cantico, [cf. Cant. 4:2, and glosses?] quia illis non solum
detonsa sunt exteriorum possessionum vellera, sed eciam per abscisionem operum voluntariorum corpora, ymmo eciam
per abdicacionem proprie voluntatis, detonsa sunt corda.
fol. 90rb: Invidie proprium est odium felicitatis aliene, cui directe opponitur contemptus felicitatis proprie. Hoc
antidotum [antitodum MS] invidie, in quibus tam efficaci operatur effectu ut in vobis contemplativis, qui regnum
mundi et omnem ornatum seculi contempsistis propter amorem Domini nostri Iesu Christi, quem vidistis, quem
amastis, quem credidistis, quem dilexistis?
fol. 90rb: Accidie proprium est in lectione, oracione, contemplacione, tedio spiritus affici, eiusque pondere deorsum
premi, Cui contrarium est in eisdem oleo leticie spiritualiter refici eiusque levitate cor sursum ferri. Istud in vobis
contemplativis maxime viget, quibus in lectione, oracione, contemplacione, est iocundissima refectio, et super aquas
mundane fluxibilitatis supernatante iocunditatis oleo sursum in celo conversacio.
fols. 90rb - 90va: Ire proprium est ob molestias et iniurias illatas libidinosus appetitus vindicte, cui maxime opponitur
sua eciam iniuriose ablata nec sub iudice cum litis contencione velle repetere. Hoc maxime observat contemplativorum
perfectio, adherens illi Evangelico, [Matt. 5:39-40] "Non resistere malo, sed si quis te percusserit in dextera maxilla,
prebe illi et alteram. Et qui voluerit tecum in iudicio contendere," etc. ; contremescens illud Apostolicum, [1 Cor. 6:7]
"Omnino delictum est in vobis quod iudicia habetis inter vos." [cf. Augustinus, Sermo 351, (PL 39.1541)] Peccatum
enim est, ut docet Augustinus, eciam sua sub iudice cum lite repetere, sed secundum veniam infirmitati, non dicit
perfectioni, concessum. [cf. Phil. 2:21] Sancti autem contemplativi, si aliquando sub iudice agunt, non sua repetunt sed
ecclesie, et pauperum bona revocare contendunt, non querentes cum mundo que sua sunt, sed cum Apostolo, que Iesu
Christi.
fol. 90va: Ut autem brevioribus perstringam vestre vite penitencialis in quibusdam pre<e>minenciam, luxurie
molliciem proprie punit vestium et verberum asperitas, luxum vestium earundem vilitas, gule voracitatem potus cibique
parcitas, lingue loquacitatem discreta taciturnitas, oculi discursum vagum a videnda vanitate aversio. [cf. Gen. 34:1-2]
Et ne per singula curram, per quemlibet sensum anime concupiscentis cum Dina egressum, ordinatissime punit eiusdem
sensus circumspecta clausio.
fol. 90va: Hec autem puniciones, in quibus tanta tamque manifesta relucet prerogativa ut in vobis contemplativis, quos
amplius ceteris vestium et disciplinarum acuta pungit mordacitas, contemptibiles mundo reddit habitus vilitas, carnem
quorum macerat, potus cibique parcitas, linguam ligat discreta taciturnitas, sensus omnes ne ad illicita evagentur,
ymmo eciam ut a plurimis licitis arceantur, non solum intus frenat gubernatrix racio, sed eciam extra cohibet corporalis
claustri conclusio.
fols. 90va - 90vb: Hec ergo et huiusmodi vite penitencialis habentes prerogativa considerate eciam paulisper que vobis
cum ceteris penitentibus sunt communia. Omni namque penitenti quinque sunt necessaria: odium videlicet peccati;
dolor de peccato; firmum propositum non revertendi ad mortale; maxime si detur ydoneitas et facultas, oris confessio,

