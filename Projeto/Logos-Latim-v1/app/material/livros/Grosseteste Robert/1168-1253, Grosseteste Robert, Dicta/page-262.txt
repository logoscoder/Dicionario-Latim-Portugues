virtus Christi." Dulcescit autem tribulacio cum consideratur profluere ex dulcedine amoris Patris castigantis et
coronantis.
fols. 120va - 120vb: Est autem dulcedo terna in affectu triplici, quia tribulacio aut purgat preterita mala, aut preservat a
futuris, aut est exercitacio et probacio ad coronam. David a peccato purgavit, Paulum stimulus carnis preservavit, Iob
probatum coronavit. Amara autem est tribulacio in quantum procedit ex ira Dei ipsum flagellante. Terrena quoque est
hec amaritudo contra tres dictos dulcores, quia impacienter flagellum sustinens eo plus sordescit in preteritis, plus ruit
in futuras culpas, amplius quoque remurmurans condempnatur. De sic amari satis [? amaritatis MS] dicit Ysaias, [Is.
8:21-22] "Corruet et esuriet, et cum esurierit irascetur, et maledicet regi suo et Deo suo, et suscipiet sursum, et terram
intuebitur, et ecce tenebre et dissolucio et angustia et caligo persequens, et non poterit avolare de angustia sua." In his
eciam verbis notatur triplex amaritudo qua inficitur aqua tribulacionis impium flagellantis, scilicet ira, blasphemia,
desiderium leticie et evasionis cum non patet via evadendi. Augustinus, in 10o Confessionum, ternam huius aque
amaritudinem sic aperit dicens, [Augustinus, Confessiones, 10, 28] "Ve adversitatibus seculi semel, et iterum, et tercio
<a desiderio> prosperitatis, et quia ipsa adversitas dure est, et ne frangat tolleranciam."
fol. 120vb: [Isidorus, Etymologiae, 13, 13, 6] "In Asfaltite [Affastide MS] lacu nichil mergi potest quicquid animam
habet." Lacus iste mundi fluxitas est sive eciam inferni profunditas. De quo lacu in Zacharia [Iacobi MS] scriptum est,
[Zach. 9:11] "Tu quoque in sanguine testamenti tu emisisti vinctum [vomitum MS] de lacu de quo non erat aqua."
[Dan. 6:1-17] Is eciam est lacus leonum in quem missus est Daniel, et de quo Ysaias ait, [Is. 14:15] "Igitur ad infernum
detraheris, in profundum laci." [Lam. 3:53-55] In hunc lacum missus est, de quo Ieremias ait, Trenis 3o. Hic est lacus
magnus ire Dei, de quo in Apocalypsi dicitur, [Apoc. 14:19] "Et misit angelus falcem suam in terram, et vindimiavit
vineam terre, et misit in lacum ire Dei magnum."
fol. 120vb: Et bene per lacum Asfalti signatur lacus ire Dei. In hunc, id est lacum, frequenter cadunt fulmina propter
bituminem in eo existens habens vim attractivam ignitam, propter quam ignis et fulmina frequenter in illum cadunt.
Quid autem sunt fulmina nisi penarum acumina ab ira Dei iaculata, quorum vim attractivam habet glutinosum bitumen,
hoc est viscus [insuis MS] amore mundialium, hoc est viscus quasi invitum Deum trahit ad puniendum. Unde ex
persona ipsius quasi invite et coacte penitentis [punientis? rect.?] dicit Isaias, primo capitulo, "Heu, consolabor super
hostibus meis, et vindicabor de inimicis meis."
fol. 120vb: In aquam huius laci que [non? rect.?] submergitur "quicquid animam habet," hoc est vitam eternam et
sapienciam habet. Sic enim solemus dicere hominem sine anima qui sine sapiencia est et intellectu. [cf. Eccles. 2:17]
Quis autem sapiens mundi fluxibilia non contempnit et calcat cum videat cum labore adquiri, cum timore possideri,
cum dolore amitti, visoque in hiis esse nisi vanitatem et afflictionem spiritus? Quis sapiens in mobili quietem querit, in
fluxibili et lubrico firmum statum, in angusto latitudinem, in parvo magnitudinem, in momentaneo diuturnitatem?
Animam itaque, hoc est intellectum huius sapiencie, in huius laci aqua non mergitur.
fols. 120vb - 121ra: [Isidorus, Etymologiae, 13, 13, 2] "In Ytalia fons Citheronis oculorum vulnera sanat." Fons
Citheronis quid congruencius intelligitur quam fons eloquencie, cum ipse Cithero eloquentissimus fuit et eloquencie
artem tradiderit? Fons autem eloquencie sapiencia, ut enim ait Augustinus, [cf. Augustinus, De doctrina Christiana, 4,
7] "Eloquencia pedisseca est sapiencie." Nec de fonte sapiencie manat aliquid quod non sit eloquenter dictum. Sic
eciam qui dicit (?) non avertat, nec potest esse eloquencia pura que de fonte sapiencie non manat. Ipsa autem sapiencia
oculi interiorum est. Qui enim sunt interiores oculi vulnera et morbi nisi ignorancie? Cum naturaliter appetat anima
scire et sapere, huius appetitus privacio non erit sine animi langore. De sapiencia autem dicitur, [Sap. 8:8] "Et si
multitudines sciencie quis desiderat, scit preterita et de futuris estimat, scit versucias sermonum et solucionem
argumentacionum, signa et monstra scit antequam fiant, eventus temporum et seculorum." Appetitum itaque sciendi
sanans sapiencia interioris oculi langorem sanat.
fols. 121ra - 121rb: [Isidorus, Etymologiae, 13, 13, 2] "In Ethiopia lacus est quo perfusa corpora velud oleo [oculo MS]
nitescunt." Ethiopia, in qua solis fervore nigrescunt homines sanguine attracto ab interioribus ad cutis superficiem, quid
melius significet quam terram carnis humane fervore tribulacionis adustam et obfuscatam, qui fervore sepe sanguine
peccati in cutis superficiem facit apparere, dum ipsa tribulacio a delectacione mundi convertit ad gemitum peccati et
interiores culpas in exteriori afflictione propolat? De sic obfuscatis in Canticis, [Cant. 1:5] "Nolite considerare quod
fusca sim; decoloravit enim me sol." Lacus enim memoria, receptaculum scilicet scienciarum, velud aquarum
influencium. Lacus autem proprie penitentis habens in se velud aquam preteritorum peccatorum recordacionem. Cum
autem de hac recordacione profluunt lacrime, quid aliud quam de lacu profluens aqua corpus profundit et lavat. Ex hac
itaque locione mundantur et nitescunt abluti. Dicit Ysaias, [Is. 1:16] "Lavamini, et mundi estote." Et paulo post, [Is.
1:18] "Si fuerint peccata vestra ut coccinium, quasi nix dealbabuntur, et si fuerint rubra quasi vermiculus, velud lana
alba erunt." Bene autem dicuntur ex hoc lacu perfusa corpora nitescere velud perfusa oleo, quia animus penitentis
perfusis lacrimis ex dolore et lacrimis hillarescit et spirituali iocunditate letatur, que iocunditas oleo signata eciam
plerumque in corpore se exprimit. In penitente itaque penitencie habitu obfuscato, de lacu memorie recordantis peccata
fluit aqua lacrimarum, qua perfusi nitescunt per mundiciam et velud oleo [oculo MS] forti spirituali iocunditate
exhillarante de dolore. De hoc lacu penitencium fluit aqua largicionis elemosinarum, de qua dicitur, [Ecclus. 3:33]
"Ignem ardentem extinguit aqua, et elemosina resistit peccatis." Sed nomen hoc in quo perfusi velud oleo nitescunt,
cum qui recipiunt elemosinas, velud foci oleo exhillarescunt. Hec enim aqua oleum sepe in Scriptura dicitur.

