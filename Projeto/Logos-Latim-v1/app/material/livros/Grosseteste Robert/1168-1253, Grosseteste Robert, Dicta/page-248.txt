139

DICTUM 139 QUOMODO PER LAPSUM NOVUM REDEUNT PECCATA ANTIQUA

Manuscript Source: Oxford, Bodleian Library MS Bodley 798 (SC 2656), fols. 115ra - 115rb.
INC: Possibile est, ymmo forte necesse est, cum aliquis post caritatem relabitur in peccatum mortale, ut redeant peccata
antiqua.
EXPL: Si ergo redeat iterum ad peccatum, nonne de iusticia debet redire pena affligens, que cum condicione non
redicionis in transitoriam purgantem fuit commutata?
fol. 115ra: Possibile est, ymmo forte necesse est, cum aliquis post caritatem relabitur in peccatum mortale, ut redeant
peccata antiqua. Peccatum enim in voluntate consistit. Intelligamus autem aliquam operacionem illicitam, utpote vi
rapere aliena. Istam operacionem potest quis velle antequam operetur eam, et potest eam velle in ipsa operacione, et
potest eciam post operacionem velle eandem fuisse. Una itigur voluntas cadens super eandem operacionem, primo
futuram, deinde presentem, consequenter preteritam, est unum peccatum manens, transeunte tamen actione. Et loquar
de voluntate habitu, non de voluntate actione et mocione animi actuali.
fol. 115ra: Cum autem penitus homo odit operacionem quam voluntate habituali prius continue amaverat, cum autem
iterum cadit a caritate, eadem operacio que quondam [? quoddam MS] placuit potest nunc iterum placere. Et sicut post
operacionem peractam placuit ei eam fuisse, sic post lapsum potest placere ei eandem fuisse. Nec differt hec voluntas
qua nunc placet ei illam operacionem fuisse a voluntate qua nunc placeret ei eandem operacionem fuisse. Si continuata
esset eius voluntas mala usque modo ubi in eo quod interrupta est, hec voluntas tunc autem fuisset continuata, et forte
hec interrupcio non facit numeralem diversitatem omnimodam. Sed hec voluntas renata, plus est accedens ad
ydemptitatem cum voluntate antiqua quam sint duo non habencia convenienciam nisi in spem, et forte merentur dici
eiusdem tocius partes, aut forte merentur dici idem numero peccatum propter unitatem rei illicite amate, sicut idem est
corpus hominis quod tamen secundum materiam iam fluit, et locus unus cum fluat per superficiem, quia salvatur situs
unus.
fols. 115ra - 115rb: Sed sive redeat placencia eiusdem facti quod prius male placuerat sive non, verisimilem est quod
reus sit semper male voluntatis quondam habite, ei enim debebatur de iusticia eterna pena puniens. Sed cum penitet
eum cum constancia, quod amplius nolit peccare commutatur in penam transitoriam, purgantem et satisfacientem. Si
ergo redeat iterum ad peccatum, nonne de iusticia debet redire pena affligens, que cum condicione non redicionis in
transitoriam purgantem fuit commutata?

