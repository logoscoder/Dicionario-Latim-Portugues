fol. 12va: Quod si forte omnes hii videntur tibi non satis propinqui et familiares domino domus ut ad illorum voces
surgere debeas, et si forte indigneris eis velud nimis aspere acclamantibus, audi paranymphum sponsi, qui plenus oleo
dilectionis suaviter insusurret auri tue: [Apoc. 16:15] "Beatus qui vigilat, et custodit vestimenta sua, ne nudus ambulet."
fol. 12va: Quod si voces omnium horum utpote servorum adhuc vilipendis, saltem ipsius Domini vocem reverearis, sua
inter commonentem et caute timorem incucientem: [Mt. 24:42] "Vigilate, quia nescitis qua hora Dominus vester
venturus sit."
fol. 12va: Solet eciam magnus fulgor oculis infusus a sompno excitare. Nec iste modus excitandi maxime hic
commorantibus deest. Lux enim splendidissime conversacionis huius congregacionis oculos in longe positorum ferit.
fols. 12va - 12vb: Excitent itaque nos hec tria: Stimuli penalitatum, clamor tam validus tantorum excitancium, rutilus
[rutulus MS] fulgor palam tam sancte conversancium. Quod si adhuc letali sompno pressus torpescis, excitet te et
vigilantem faciat timor furis, id est mortis hora, qua hora nescis domum, id est carnis habitaculum, suffossuri, et timor
et reverencia Domini, hora qua non putas venturi. Excitet te pena ad quam fur trahet si non invenerit vigilantem. Excitet
te premium quod Dominus conferet si invenerit vigilantem. Audi premium: [Luc. 12:37] "Amen dico vobis, faciet illos
discumbere, et transiens ministrabit illis." Fur est mors sive diabolus, qui mortis aculeo domum suffodit. Sed si vigilans
fueris, suffosa domo tibi habitatore nocere non poterit.
fol. 12vb: Quis militans in castris obsessus ab hostibus vigilantissimis, dolosissimis, astutissimis, infatigatis, fortibus et
atrocissimis audet vel ad horam stertere? Nonne [Iob 7:1] "vita nostra milicia est?" Nonne cum filiis Israel in heremo in
castris sumus? Nonne ab hostibus obsessi sumus? Hostis noster demon est cum angelis suis, cuius fortitudini non est
fortitudo super terram que posset comparari, qui atrox sicut [1 Petr. 5:8] "leo rugiens circuit, querens quem devoret."
De quo dicitur quod [Gen. 2:1] "serpens est callidior cunctis animantibus terre." Et de quo dicit Paulus: [2 Cor. 2:11]
"Non ignoramus astucias eius." Hii sunt principes Dimetrii qui constituerunt supervenire nocte super Ionathan: [1
Mach. 12:27] "Cum autem occideret sol, precepit Ionathas suis vigilare et esse in armis, paratos ad pugnam tota nocte."
fol. 12vb: Ad hec quis auderet dormire si corporali motu in sompnis consequeretur suavia vel fugeret terribilia que
putat se videre dum sompniat? Nonne clausis sensibus incideret in improvisa pericula? Forte credens se dormientem in
lectum eburneum seipsum precipitaret in puteum. Sompnia autem sunt similacra in sompnis visa que pravuntur res ipse
quarum sunt similacra. Ista vero transitoria ymaginem habent beatitudinis aut miserie, sed non habent rem ipsam. Tam
enim vera beatitudo quam vera miseria eterna est.
fols. 12vb - 13ra: Predicto autem sompno oppressi in hiis transitoriis vident ymaginem miserie et beatitudinis et putant
quod ymago sit res ipsa. Unde nichil vident nisi sompnia, ipsaque sompnia sequuntur aut fugiunt motu proprio et
incidunt plurima pericula tam corporalia quam spiritualia. Quam multi sequentes divicias ut veram copiam cum in hiis
tamen sit vera egestas, aut naufragium, aut in latrones inciderunt, aut laboribus assiduis se exhauserunt sequentes
umbram ipsamque rem fugientes! Quid aliud tibi videtur quam dormientem currere post similacrum in sompnum
visum, cum superbus currat ut apprehendat umbram celsitudinis, ambicio honoris, curiositas studii sapiencie,
ignorancia simplicitatis et innocencie, luxuria sacietatis et habundancie, effusio liberalitatis, avaricia vere possessionis.
Si videres dormientem huc illucque discurrere ut apprehenderet vel fugeret similacra in sompnis visa, nonne
vehementer obstupesceres? Nonne velud proximum improvisis periculis dolores?
fol. 13ra: Ut igitur hanc devites periculi vicinitatem et insanie similitudinem, audi Apostolum clamantem: [Rom. 13:11]
"Hora est iam nos de sompno surgere."
fol. 13ra: Alii vigilant ut alios occidant; tu non vigilas ut te ipsum a morte liberes. Ut vigilent, homines surgunt de nocte
latrones; tu, ut teipsum serves, non expergisceris. Si hec a sompno te non excitent, scilicet stimulus, clamor, timor furis
domi [? domini MS] et hostium obsidencium periculorum te latencium inter que discurris sensibus consopitis, sompnus
tuus inexcitabilis est. [chk. Aristotles, De somno et vigilia, ] Cum tamen dicat Philosophus quod omnis sompnus est
excitabilis,ac per hoc nec iam sompno premeris sed pocius morte.Vis nosce an sompno premeris? Dormientes non
percipiunt transitum temporis. Si tu itaque transitum temporis non percipis, aut dormis, aut litargiam vel aliquam talem
egritudinem pateris. Quid est enim transitum temporis non percipere, nisi finis apropinquacionem non considerare?

