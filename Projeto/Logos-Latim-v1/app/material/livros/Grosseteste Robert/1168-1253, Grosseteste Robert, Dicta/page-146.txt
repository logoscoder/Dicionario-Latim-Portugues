88

DICTUM 88 DE ASPIDE

Manuscript Source: Oxford, Bodleian Library MS Bodley 798 (SC 2656), fols. 62vb - 63vb.
INC:
EXPL: Qui ergo non vult audire predicatores veritatis, profecto ille Deum non nosse, neque ex Deo esse cognoscitur,
quia caritatem, quam erga homines Deus exercuit, imitare neclexit.
fol. 62vb: [Isidorus, Etymologiae, 12, 4, 12] "Ios [Iot MS] Grece," ut dicit Isodorus, "venenum dicunt, et inde aspis,
quod morsu venenato interemit. Huius diversa genera, et species, et dispar effectus ad nocendum. Fertur autem cum
ceperit pati incantatorem, qui eam quibusdem carminibus propriis evocat, ut eam de caverna educat, illa, cum exire
noluerit, unam aurem in terram premit et alteram cauda obturat et operit. Sic ita, voces illas magicas non audiens, non
exit ad incantantem." De quo Psalmista: [Ps. 57:5] "Furor illis secundum similitudines serpentis, sicut aspidis surde et
obturantis aures suas," etc.
fol. 62vb: Quid autem aspis, secundum hanc proprietatem quod morsu venenato interficit, apcius quam detractorem
signat, qui morsu detractionis venenum effundit invidie, que invidiosa detractio tanquam venenum plerumque ipsum,
qui mordetur invidia detractione, occidit iracundia et odio.
fol. 62vb: Et sciendum quod venenum non interficit, nisi sanguini se miscuerit. Unde Lucanus: [Lucanus, Belli civilis
liber, 9, 614] "Noxia serpentum est admixtio sanguine pestis." Sanguis autem est sedes vite, [Lev. 17:11] "quia vita
carnis in sanguine est." Hec autem sedes amor est, quia in eo vivit quod amat and in quo iocundatur unusquisque. Unde
Ecclesiastico 3o: [Ecclus. 30:23] "Iocunditas cordis hec est vita hominis." Nullum autem ledit invidiosa detractio nisi
miscuerit se amori eius, hoc est, nisi ipsa detractio carpat in eo hoc quod ipse amat in se. Nec saltem fama vel opinione
minui huic amori, quasi sanguini se miscens, venenosa detractio occidit ira et odio.
fols. 62vb - 63ra: Nascitur autem detractio de invidia, hoc est de odio felicitatis aliene, quod odium, cum non possit
minuere alienam felicitatem in re, vult eam in verbo minuere in aliorum opinione. Sunt ergo detractores similes
inmanissimis serpentibus, qui quanto quilibet pulcrius et prestancius apparet in facie hominis, tanto cicius morsu idem
carpunt, et faciem dehonestant, venenumque infundunt. Hiis sic per invidiam detrahentibus est furor similis huius
serpentis. [cf. Matt. 25:15] Quid enim magis furiosum quam irasci sine causa, et cum non sit lesus quis ledere, ymmo
eciam irasci unde esset congratulandum, et habere oculum nequam quia alius bonus est.
fol. 63ra: Si vis autem a nullius serpentis veneno ledi, exue te nudum. Fertur enim quod non ausus sit serpens hominem
nudum contingere. Nudus est, qui exuit veterem hominem, omnem videlicet amorem mundialium, ad quem exuendum
habeas duos ministros, memoriam scilicet quod nudus egressus es de utero matris tue, [cf. Iob 1:21] et memoriam quod
nudus reverteris illuc. Sed numquid qui exuit veterem hominem remanet nudus? [cf. Eph. 4:24] Remanet itaque nudus
homo, quia eius indumentum est novus homo, et cum supra hoc indumentum non habeat indumentum aliud. Quomodo
non est nudus homo cuius indumentum est novus homo, Dominus scilicet Iesus Christus, secundum vocem Apostoli
dicentis: [Rom. 13:14] "Induimini Dominum Iesum Christum?" [cf. 1 Cor. 15:54] Nec mirum si sic nudum non audeat
serpens invadere, cum hec nuditas serpentibus sit mors, et victoria qua victurus est.
fol. 63ra: Secundum hoc autem quod aspis obturat aures suas, ne audiens incantatorem egrediatur de caverna, signat eos
qui verba predicacionis audire contempnunt, qui, sicut Iob 21o scribitur, [Iob 21:14] "dixerunt Deo recede a nobis,
scienciam viarum tuarum nolumus." Harum aspidum diversa sunt genera et diverse caverne. Quarumdem enim caverna
est desperacio, aliarum de misericordia nimia confidencia, aliarum opinio vite prolixe, aliarum vero delicie carnis,
aliarum autem opinio quod falsa sint que de futuris premiss et penis predicantur.
fols. 63ra - 63rb: In prima caverna fuit Cayn, qui dixit: [Gen. 4:13] "Maior est iniquitas mea quam ut veniam merear."
Hec caverna, scilicet desperacio venie, cavernata est de iniquitatis magnitudine.
fol. 63rb: De secunda caverna voluit extrahere occultantes se in ea qui dixit in Ecclesiastico 5o: [Ecclus. 5:5-6] "Noli
esse sine metu, et ne adicias peccatum super peccatum, et ne dicas: miseracio Dei magna est, multitudinis peccatorum
meorum miserebitur." Hec caverna, scilicet nimia confidencia venie, cavernata est de magnitudine remisse
misericordie, que non solidatur rigore iusticie.
fol. 63rb: In tercia caverna putavit se tutum qui dixit, Luc. 12o: [Luc. 12:19] "O anima! Habes multa bona reposita in
annos plurimos. Requiesce, comede, bibe, epulare." Sed quia hec caverna cavernata est de pulvere, scilicet huius vite
fragilitate, nec est quo glutinetur pulvis iste nisi false opinionis vacuitate, inopinate cadens, opprimit inhabitatorem
suum, sicut prime caverne concameracio tandem opprimit suum inhabitatorem, ruens ob sue magnitudinis molem.
fol. 63rb: In quarta caverna molliter cubant qui dicunt, Sapiencia 2o: [Sap. 2:6-9] "Venite, fruamur bonis que sunt, et
utamur creatura tanquam in iuventute celeriter. Vino precioso et unguento nos impleamus, et non pretereat nos flos
temporis. Coronemus nos rosis antequam marcescant, nullum pratum sit quod non pertranseat luxuria nostra. Nemo sit
exsors luxurie nostrae, ubique relinquamus signa leticie." Huius caverne testudo ex mollibus et fluidis est arcuata,
ideoque instabilis et fluxa, et cito evanida.

