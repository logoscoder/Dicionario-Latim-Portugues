26

DICTUM 26 QUOD FILIUS DEI OPTIMO MODO DANDI DATUS EST NOBIS

Manuscript Source: Oxford, Bodleian Library MS Bodley 798 (SC 2656), fols. 23ra - 23ra.
INC: Optimus modus dandi est cum res data sub hac condicione committitur et recipitur, ut scilicet recipiens habeat in
plena potestate bene et recte uti re data quantumcumque libuerit.
EXPL: Set sicut videmus quod quibusdam creaturis datis ad rectum et bonum usum non statim utitur is cui dantur, et
tamen plene dantur, licet ipsis datis adhuc non utantur, sic Filius in nativitate nobis plene datus est, et tamen ipso non
plene fruemur nisi in patria.
fol. 23ra: Optimus modus dandi est cum res data sub hac condicione committitur et recipitur, ut scilicet recipiens habeat
in plena potestate bene et recte uti re data quantumcumque libuerit. Nec sic quod datum auferre possit quamdiu is qui
recipit non aliter quam bene et recte eo uti voluerit. Quam cito vero dato abuti voluerit is qui recipit, datum amittat.
Optimo igitur modo datur quod ad usum bonum et rectum plenissimum et perpetuum committitur et recipitur.
fol. 23ra: Sicut autem rebus creatis convenit nobis uti cum dantur sic convenit nobis creatore frui. Optimo ergo modo et
plenissimo datus est nobis creator cum factus est nobis talis quo perfecte et perpetuo frui possemus, et hoc fuit quando
carnem assumpsit. Nisi enim carnem assumpsisset et in carne assumpta nos redimisset, ad hanc divinitatis eius plenam
fruicionem non admitteremur. Datus est igitur nobis Filius Dei ad fruendum eo, et per ipsum tota Trinitate perfecte et
perpetuo, quando ex tempore est incarnatus, et natus, et factus homo. Set sicut videmus quod quibusdam creaturis datis
ad rectum et bonum usum non statim utitur is cui dantur, et tamen plene dantur, licet ipsis datis adhuc non utantur, sic
Filius in nativitate nobis plene datus est, et tamen ipso non plene fruemur nisi in patria.

