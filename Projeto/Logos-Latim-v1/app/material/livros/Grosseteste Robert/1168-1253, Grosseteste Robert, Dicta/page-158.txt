ad adipiscendum et tenendum facillima, et hoc eius preciositatem quodammodo congeminat quod cum adepta teneatur
iocundissime adquiritur suaviter et non laboriose, sicut enim ex doctrina beati Augustini habere possumus. Non aliud
est in substancia amor quam voluntas, sed voluntas non adquiritur nisi volendo, et amor nisi amando. Sed nil est
facilius quam velle, nil facilius et suavius quam amare. Cum ergo voluntas volendo et amor amando adquirantur, non
solum adeptus est dulcis sed ad adipiscendum facilis et sauvis. Stultissime igitur contempnitur, et sapientissime
instanter queritur quod facillime adquiritur, et iocundissime et saluberrime tenetur.
fol. 70vb: Ista res, tam facilis adeptu et tam preciosa obtentu, radix est, ut dixi, de qua sola pululat arbor pastoralis cure.
Unde quisque sine hac radice pastoralis cure extra videtur agere officium, non est sicut arbor viridis sed sicut lignum
aridum, nullis usibus nisi soli combustioni accomodum. Profundetur igitur hec radix in terra cordium vestrorum.
Cumque sit res tam salubris sic in amore modus non habuisse modum. Sine modo enim et sine mensura amandum est
quod sine modo et mensura bonum est. Tantum enim unumquodque amandum est, quantum [quam MS] bonum ipsum
est. Ipse quoque creator et redemptor noster, ideo sine mensura et non aliquanto. [? aliquanter MS] Quin magis
amandus est? Quia sine modo magna est distancia per quam ab ymo ad sursum nos elevavit. Creando enim nos elevavit
a nichilo ad aliquid, inter que duo, scilicet inter nichilum et aliquid, est distancia infinita. Omne enim ens id quod nichil
est infiniter excedit.
fol. 70vb: Nec solum nos elevavit ad hoc ut ex nichilo aliquid essemus, sed ut creatura ipsius dignissima esssemus.
Recreando vero nos, elevavit ab eterna morte in eternam vitam, a tenebris in lucem, ab ymo inferni ad supremum celi.
[cf. Phil. 2:6-7] Ut eciam nos recrearet, qui equalis est in divinitate Patri suscepit formam servi. Tanto seipso pro nobis
effectus minor, quanto minor est homo Deo. Mortalis et passibilis Deo immortali et impassibili tantum pro nobis
humiliatus, quantum distant pena et ignominia crucis a gloria suppreme magestatis. Secundum igitur magnitudinem
huius pro nobis humiliacionis, et nostre ab ymo per ipsum exaltacionis, debemus ei magnitudinem nostre dilectionis,
que magnitudo tamen sit magna sine modo; debemus ei amorem cuius modus sit sine modo.
fols. 70vb - 71ra: Propterea, in amorem excedentem modum nos excitare debet, quod omnium creaturarum in utilitatem
nostram convertit ministerium. Omnia enim propter nos facta sunt, et homini subdito Deo omnis creatura lenior sit ad
benefaciendum. Ministrat enim nobis angeli boni custodiendo, angeli mali exercendo; sol et luna et corpora celestia
illuminando et calorem vitalem fovendo. Hec autem nota elementa, ignis videlicet, aier, aqua, et terra, tot habent
manifestas et omnibus notas quas nobis ministrant utilitates, quod magis videntur patere silencio quam manifestari
eloquio.
fol. 71ra: Omnium eciam creaturarum magnitudo, species, et ordo nos erigunt in Trinitatis cognicionem. Ipsa enim
creaturarum magnitudo Patris demonstrat potenciam, species Filii sapienciam, ordo Spiritus bonitatem. Unde cum
Trinitatis cognicio sit res utilissima, et in hanc utilitatem nobis serviat creatura eciam minima tocius creature nobile
ministerium nos excitare debet, merito in amorem excedente modum. Ipsa quoque que videntur in creaturis perniciosa,
sicut dicit beatus Augustinus, nobis sunt non modicum utilia, quia de ipsis [Augustinus, De Gen. contra Manich., 1
((PL 34.185))] "vel punimur, vel exercemur, vel terremur, ut non istam vitam, multis periculis et laboribus subditam,
sed aliam meliorem, ubi summa est securitas, diligamus et desideremus, eam et nobis pietatis meritis comparemus."
fol. 71ra: [Augustinus, De Gen. contra Manich., 1 (PL 34.185)] "In omnibus quoque," sicut idem Augustinus monet,
"cum mensuras et numeros et ordinem videas, artificem quere. Nec autem invenies nisi ubi summa mensura et summus
numerus et summus ordo est, id est Deum, de quo verissime dictum est quod omnia in mensura, numero et pondere
disposuerit. Sic fortasse uberiorem fructum capies cum Deum laudas in humilitate formice quam cum transis flumen in
alicuius iumenti altitudine."
fols. 71ra - 71rb: Profundemus igitur sine modo radicem hanc in cordibus nostris, quia tunc de ea prorumpet in altum
robur cure pastoralis. Et attendendum existimo quod ipse Filius, Verbum incarnatum videlicet, extorquet confessionem
amoris sui antequam tradat curam pastoralis officii. Ipse enim Filius non solum est Deus, sed Deus et homo, unus
Christus. Unde Filium, Christum videlicet, diligere est eundem Deum et hominem diligere. Hoc est diligere ipsum viam
secundum humanitatem et ipsum veritatem secundum doctrinam, et ipsum vitam secundum divinitatem. Ipse enim est
via secundum humilitatem assumpte humanitatis, ducens nos ad vitam divinitatis in luce sue veritatis. [Ioan. 14:6]
"Ego," enim inquit, "sum via, veritas et vita." Ambulare vis? ego sum via; falli non vis? ego sum veritas; mori non vis?
ego sum vita.
fol. 71rb: Si igitur Christum totaliter diligimus, non solum ipsum vitam laboris, vie mercedem, et veritatem viam, et vie
finem demonstrantem diligimus, sed et ipsum viam qua laborando perveniemus ad vite mercedem. Ipse autem, sicut
dictum est, via est secundum carnem assumptam et secundum ea que gessit et passus est in assumpta carne. Unde qui
ipsum viam diligit, eius opera que secundum hominem gessit, et passiones quas secundum hominem pertulit, imitare
pro modulo suo diliget. Qui enim dicit se in Christo manere, per dilectionem videlicet, debet sicut ille ambulavit et ipse
ambulare, hoc est per actionum et passionum ipsius imitacionem ipsum sequi. Ipse autem pro veritate et fide non
deserendis in se, et informandis et confirmandis in aliis, omne asperum et durum quod homines mundi amatores fugunt
in mansuetudine, sine vindicte libidine, cum persequencium amore et beneficiorum prestacione, amanter et pacienter
sustinuit. [cf. 1 Ioan. 2:16] Omne autem quod concupiscencie carnis suave est, quod concupiscencie oculorum et
superbie vite magnum est, que mundi amatores velud magna appetunt, pro fide et veritate fortiter recusavit.
fol. 71rb: Hec est igitur pars dilectionis que vera radix est cure pastoralis, ut diligat invincibiliter omnium adversorum
tolleranciam pro fide et veritate non deserendis, sed observandis in se, et pro eisdem informandis et promovendis et

