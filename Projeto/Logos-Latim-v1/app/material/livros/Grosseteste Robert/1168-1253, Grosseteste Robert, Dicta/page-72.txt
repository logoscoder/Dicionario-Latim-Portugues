43

DICTUM 43 QUOMODO ANIMA EST CIVITAS ET MUNDUS ISTE SIMILITER

Manuscript Source: Oxford, Bodleian Library MS Bodley 798 (SC 2656), fols. 31vb - 32rb.
INC: In civitate Iherusalem, anima scilicet, preest rex superior, scilicet facies racionis secundum leges scripture recte
regens populum virium inferiorum.
EXPL: In hac civitate est ymus et tenebrosus locus carcere, infernus scilicet, in ymo terre, qui factus est non ut
punirentur aliqui, sed ut punicio vitaretur.
fol. 31vb: In civitate Iherusalem, anima scilicet, preest rex superior, scilicet facies racionis secundum leges scripture
recte regens populum virium inferiorum. Idem est iudex quia secundum eandem legem iuste iudicat. Idem et sacerdos
quia in ara fidei mactat arietem iracundie, et capram luxurie, et taurum superbie, et cetera talia.
fol. 31vb: Populus autem in hac civitate regendus est tota multitudo bonarum voluntatum, que omnes nascuntur ex una
bona voluntate prima et gracia sicut ex viro uno et una femina. Sicut enim, si Adam et Eva stetissent absque peccato, ex
illis nati essent, vel immediate vel mediate, omnes boni, et non nisi boni et paradisi incole, nec succedentibus filiis
decederent patres per mortem, ita in civitate anime, ex bona voluntate prima et gracia nascuntur primo quattuor virtutes
cardinales, et ex illis innumerabilis successio bonarum voluntatum, nec decedunt virtutes generantes aliis generatis
succedentibus.
fols. 31vb - 32ra: Prima autem bona voluntas est qua vult homo omni modo esse talis qualis esse debet. Et hec voluntas
est iusticia universalis quam qui habet necessario vult cognoscere qualis in omnibus esse debet. Et hec voluntas est
prudencia qua vult statum debitum sibi agnoscere ut illum adquirat. Item, si vult in omnibus esse talis qualis esse debet,
vult ad superiores et pares et inferiores facere quod facere debet, et ita reddere unicuique quod suum est. Et hec
voluntas est iusticia specialis. Item, si vult esse in omnibus ut debet, vult cohibere quicquid trahit ipsum ultra modum
debitum, et tollere quicquid retrahit ne perveniat ad modum debitum, et hee due voluntates sunt temperancia et
fortitudo. Et ex hiis, iterum, nascitur innumerabilis multitudo cuius genituram prosequi longum est et supra vires
nostras.
fol. 32ra: Est igitur unaqueque bona voluntas in hac civitate sicut civis unus, cuius domus est cognicio, qua cognoscit
suum desideratum esse bonum et rectum et divine voluntati consonum. Utpote civis unus est largitas, voluntas scilicet
distribuendi sua eo modo quo per distribucionem factam melius et ordinacius subvenitur necessitatibus rei publice,
domus eius cognicio distribuendorum et retinendorum bene et recte et placenter voluntati divine, et quid, et cui, et
quando, et quomodo, et quo fine.
fol. 32ra: Platea coram domo est operacio voluta, utpote coram predicta domo ipsa larga distribucio. Super ipsam
namque operacionem quasi incedit pes voluntatis. Ministri sunt adminicula quibus voluntas operatur per plateam
dictam incessum domini sui comitantes.
fols. 32ra - 32rb: Murus huius civitatis est ex recordacione sive ymaginacione penarum infernalium debitarum
voluntatibus et operibus pravis, et ymaginacione celestium premiorum debitorum bonis, et exemplis Iesu Christi et
sanctorum. In quo muro pene infernales sunt sicut lapides rudes, et inpoliti, et asperi, positi in fundamento. Exempla
Iesu Christi et sanctorum sunt sicut lapides preciosi, politi, positi in muro ubi a terra surgit. Premia celestia bonis debita
sunt sicut lapides splendentes positi in muri eminencia. Ipsa affectuosa et perseverans ymaginacio horum omnium est
quasi cementum omnes lapides conglutinans. Si huic eciam ymaginacioni admisceatur velox transitus voluptatum et
amaritudinum temporalium, quasi sabulum cemento imponitur.
fol. 32rb: Quelibet autem specialis virtus quasi civis unus e directo domus sue debet huius muri partem fundare et
erigere. Utpote castitas debet iacere fundamentum coram domo sua de penis debitis luxurie, et super hoc fundamentum
erigere murum de exemplis castitatis Christi hominis, et beate Virginis, et ceterorum sanctorum qui celebem vitam
duxerunt. Summitatem huius muri debet consummare de premiis debitis castitati.
fol. 32rb: Et nota quod fundamentum huius muri ad ymum terre deorsum, et ad summum celi sursum pertingit.
Custodes super hunc murum sunt angeli, qui occulto instinctu sepe nos premuniunt ad devitandum hostium
machinaciones. Hostes autem sunt maligni spiritus qui ad hunc murum confringendum tormenta iaciunt cum
ymaginacionem nostram voluptuosis in principando, vel sciendo, vel senciendo tangunt, quod, si in hoc attactu separet
se ymaginacio nostra ab ymaginandis penis malorum et exemplis sanctorum et premiis, quasi cemento a lapidibus
diviso murus concutitur, et proiectum ad civem aliquem perveniens aut ledit, aut forte occidit. Utpote cum
ymaginacionem casti tangit voluptas luxurie, si separetur ab ymaginando et recolendo penas iehenne debitas luxurie, et
exempla castorum et eorundem premia, voluptas ymaginata sepe penetrat ad castitatis affectum, et in aliquo ledit aut
forte interimit.
fol. 32rb: Hic mundus sensibilis civitas est, vel comparacione celestis civitatis opidum vocari potest, cuius murus eam
cingens firmamentum, qui murus ambitur fluvio magno, aquis scilicet que sunt supra firmamentum. Cuius civitatis
incole sunt omnia intra firmamenti ambitum manencia, cuius rex homo in civitatis medio habitans, habens habitaculum
cui ministrant sol, luna, et sydera, et universa elementa, et suaviter obsequuntur dum suo superiori obedienter subditur.

