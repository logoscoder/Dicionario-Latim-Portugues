fol. 68vb: Odienda sunt enim vicia et amanda natura, et sic persequenda et destruenda sunt vicia ut reperetur tam ad
integritatem quam ad reformacionem per virtutes natura. [cf. Ex. 18:13-27] Sed cum in Exodo precipiatur ut eligantur
et statuantur iudices potentes, quomodo hic in vituperacionem ducitur eorum potencia? [cf. Augustinus, De Trinitate,
13, 13] Sciendum autem quod iusticia, sicut dicit Augustinus, debet precedere potenciam, [cf. Augustinus, Enarrationes
in Psalmos, 95, 7] nec exercenda est contra aliquem rebellem potencia, nisi prius convictus fuerit iusticia. Sed cum
convictus per iusticiam, iusticie renuit obtemperare, iam iudicis contra eundem exercenda est potencia. Qui autem
iusticie preponunt potenciam, et omissa iusticia potenciam statim exercent, in hoc loco de potencie sue abusione
redarguuntur.
fols. 68vb - 69ra: Bene autem malis pastoribus comminatur ve, quia hii sunt, cum filiis Heli, [1 Reg. 2:12-13] "filii
Belial, nescientes Dominum, neque officium sacerdotum ad populum," magis delicata a subditis vi tollentes, cum
mulieribus ad ostium tabernaculi observantibus dormientes, [cf. 1 Reg. 2:12-25; 8:1-3] cum filiis Samuelis in viis patris
non ambulantes, sed post avariciam declinantes, munera accipientes, et iudicia pervertentes. [cf. 3 Reg. 12:31] In oculis
propriis cum Saule magni, cum tamen ipsi sunt sacerdotes de extremis populi, neque sunt de filiis Levi, sed muneribus
implendo Ieroboe manum, ad gradum sacerdocii provecti, et in excelsis et fanis sublimibus constituti. [cf. Is. 3:12] Hii
sunt exactores, qui populum Dei spoliant, adulacionibus beatificando gressus populi dissipant, [cf. Is. 3:14-15] vineam
Domini depascunt, populum Dei atterunt et facies pauperum confundunt, [cf. Amos 3:10] rapinam pauperis
thesaurizant. [cf. Is. 5:3] Impium pro muneribus iustificant, et iusticiam iusti ab eo auferunt, [cf. Is. 10:1-2] leges
iniquas condunt, et scribentes iniusticias scribunt, in iudicio pauperes opprimunt, cause humilium vim faciunt, ut sint
vidue preda eorum, et pupillos diripiant. [cf. Is. 52:5] Hii sunt iniqui dominatores, [cf. Is. 56:10-11] ceci speculatores,
muti latratores, sompni amatores, intelligencie et saturitatis ignoratores.
fol. 69ra: [cf. Is. 28:7-8] Hii enim sunt sacerdotes et prophete qui a vino absorti nesciunt pre ebreietate, errant in
ebrietate, implentur ebrietate, sicut hodie, sic et cras et multo amplius, quorum mense replete sunt vomitu sordiumque,
ita ut non esset ultra locus. [cf. Ier. 5:5] Hii, secundum Ieremiam, magis aliis iugum Domini suave confringunt,
mandatorum ipsius vincula rumpunt, [cf. Ier. 5:31] mendaciis applaudunt, [cf. Ier. 6:13-15] dolum faciunt, falsam
pacem promittunt, abhominacionem faciunt, et hinc erubescere nesciunt. [cf. Ier. 23:15] Ab hiis super omnem terram
egressa est pollucio. [cf. Ier. 25:35] Ab hiis deperiit salvacio. Ex hiis processit discurrens vagacio. In hiis maxima Dei
oblivio. [cf. Lam. 4:13] Per hos sanguinis iustorum effusio. [cf. Lam. 1:6] Hii sunt arietes non invenientes pascua, [cf.
Lam. 2:8] murus dissipatus, [cf. Lam. 4:1] lapides sanctuarii dispersi in capite omnium platearum.
fol. 69ra: [cf. Ezech. 13:3-4] Hii, secundum Ezechielem, sunt spiritum suum sequentes, quasi in desertis vulpes, [cf.
Ezech. 13:19] propter pugillum ordei et fragmen panis, Dominum ad populum violantes, animas que non moriuntur
interficientes, et animas que non vivunt vivificantes, [cf. Ezech. 16:49] manum egeno non porrigentes, in saturitate et
habundancia panis ociantes, [cf. Ezech. 13:5] murum pro domo Domini non se exponentes, neque in prelio stantes, sed
in bello ruentes, quia sine consilio ad bellum exeuntes. [Ezech. 22:26] Hiis legis contemptores, sanctuarii Domini
pollutores, inter sanctum et prophanum nullam habentes distanciam. [Ezech. 22:27] Lupi rapaces ad predam. [Ezech.
34:21] Cornibus potestatis infirma pecora mutulant, et sic pravis operibus sciencie legis Dei puritatem perturbant.
fols. 69ra - 69rb: Hii, secundum Osee, [cf. Os. 4:6] scienciam repellunt, [cf. Os. 4:8] peccata populi comedunt, et
animas eorum ad iniquitates suas sublevant. [cf. Os. 5:1] Hii rethe expansum super Thabor, et super omnes vias laqueus
ruine, nichilque compacientes super ruencium contricione. Hii sunt, secundum Paulum, qui cum predicant non
furandum, furantur, et cum dicunt non mechandum, mechantur, qui abhominantes ydola sacrilegium faciunt, qui in lege
gloriantes, per prevaricacionem legis Deum inhonorant, ac per hoc nomen Dei blasphemant; qui sibi non spiritualibus
filiis thesaurizant, non que Christi, sed que sua sunt querunt.

