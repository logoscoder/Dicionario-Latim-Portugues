multitudo, quod non est in his. -- Ad hoc enim, quod talis argumentatio esset necessaria oporteret sic addere: A
non est B et A est et B est et utrumque est aliud a reliquo et utrumque secundum idem, quod ipsum est, aliud a
reliquo praesentialiter est. Tunc enim bene sequeretur plura esse. In dictis autem illis, quorum termini nihil
significant extra divinitatem vel personas aeternas, non est essentia divisa ab essentia divina.
p. 194: In dictis vero disciplinabilibus ut: "diametrum esse costae asymmetram" est aliud ab essentia divina
secundum istud, secundum quod est aliud ab essentia divina, non est ante creationem coexistens cum essentia
divina, nec attribuitur ei esse ante rerum creationem propter aliquid, quod est aliud, sed propter relationem
aliquam, unde denominatur illud aliud antequam sit. Quae relatio nullam habet ante creationem essentiam
subsistentem praeter essentiam divinam. Ideo neque hinc, neque illinc ex tali pluralitate aeternorum sic sequitur,
quod sit vere subsistenter aliquod aeternum praeter unum solum.
p. 194: Similiter de relationibus aeternis Dei ad creaturas dicendum, quod ipsae Deus sunt, aut quod nec idem,
nec aliud a Deo. -- Potest enim relatio uno modo dici illa essentia, supra quam fundatur praecise ipsa relatio et a
cuius essentiae esse suscipit ipsa relatio denominationem essendi, qua praedicatur de relatione, quod ipsa est. Si
itaque per nomen relationis subiciatur essentia, a cuius essentiae esse ipsa est relatio et denominatur quod est, est
vere dicere quod haec relatio est haec essentia. Si autem per nomen relationis subiciatur ipsa ordinatio unius ad
aliud, tunc ipsa relatio non est ipsa essentia nec aliud ab ipsa. Et propter hoc nulla sequitur ex talium relationum
multitudine essentiarum multitudo.
pp. 194 - 195: De ipsis autem relationibus creaturarum ad Deum non videtur concedendum, quod ipsae sunt
Deus vel quod sunt ipsae creaturae, et tamen sunt, sicut supra dictum est. Et ex parte extremitatis quae est
creatura, super cuius essentiam fundatur relatio illa, est illa relatio aliud a Deo. Sed secundum illud aliud non est
aeternaliter cum Deo. Nec ab ipsius creaturae esse, quae nondum est ante creationem, denominatur ipsa relatio
quod est, sed, ut dictum est, ab esse aeterno. Et ideo non sequitur ex his aliqua pluralitas essentiarum aeternarum,
cum tamen de qualibet tali relatione dicatur, quod sit aeterna et de rebus, secundum quod a talibus relationibus
denominantur. Quod si aliquis cavillando dicat non esse alietatem, nisi inter simul existentia, tunc concedet,
quod tales relationes non sunt idem cum Deo nec aliud ab ipso. Et semper erit verum, quod non valet supradicta
argumentatio, quae pluralitatem existentiarum plurium aeternorum videtur inferre. Tamen videtur magis
concessibile, Deum esse aliud a creatura quae nondum est, et esse aliud ab antichristo qui nondum est, quam nec
idem nec aliud, quia si Deus, qui est in aeternitate, est aliud a re, quae videtur esse in tempore, quod est alia
mensura, durationis, quam sit aeternitas, quomodo non magis erit hoc in parte una temporis aliud ab illo, quod
erit in parte alia temporis, cum magis sint differentes mensurae aeternitas vel tempus, quam una pars temporis et
alia?
pp. 195 - 196: Non habent igitur relationes essentiam aliam et divisam ab essentiis extremitatum relatarum et
comparatarum, sicut habent qualitates et quantitates essentias alias, quam sint essentiae subiectorum, sed ab
essentia alterius extremitatis semper denominatur relatio ens vel esse. Propter hoc in talibus non multiplicat
essentiam multiplicatio praedicationum essendi, et etiam ipsa relatio tum denominatur ens ab extremitate, quam
ipsa relatio denominat, tum vero ab ipsa essentia extremitatis, non quam determinat, sed ad quam refertur, utpote
posterioritas antichristi ad me et similia. Item cum dicitur pluralitas aeterna esse, sicut dicit Augustinus leges
aeternas, res aeternas, disciplinabilia aeterna, aut rerum est initiandarum non coaeternarum Deo, sed
comparatarum ad eius aeternitatem et denominatarum a relationibus non initiatis, nullam habentibus essentiam
extra essentiam divinam. Et ideo non ponetur ex vi talis sermonis aliqua pluralitas entium, aut est pluralitas
relationum vel rationum aeternarum in Deo, ubi non est nisi unica et indivisa essentia. Et ideo haec pluralitas
nullo modo infert essentiarum aeternaliter existentium pluralitatem, ut cum dicitur: "tres personae aeternae sunt",
vel "notiones aeternae sunt", "rationes rerum in mente divina innumerabiles et aeternae sunt." In qua tamen
pluralitate non ponitur nisi simplex et indivisa essentia, et tamen nulla persona est alia, nulla notio est alia, nulla
forte similiter ratio est alia, et tamen haec omnia non sunt nisi una essentia.
p. 196: Redeamus igitur ad propositum.

9

<Caput 9>

p. 196: Sicut ex praemissis patet, praescientia Dei liberum arbitrium non destruit. Videndum igitur nunc est,
utrum praedestinationis ordinatio simul cum libero arbitrio possit consistere?
p. 196: Haec enim addit praedestinatio supra praescientiam, quod est penitus causa sufficiens praedestinatori,
quae etiam ab effectu suo nequeat frustrari, sed eius effectum esse necessarium. Erit ergo effectus huius causae
necessarius. Potest ergo sic syllogizari: Omnis causae necessariae necessarius est effectus. Causa eius, quod est
A, est causa necessaria. Ergo A necessarium; ergo non ex libero arbitrio. Et sit A aliquis effectus praedestinatus
fieri a rationali creatura. Sic ergo, ut videtur, praedestinationis necessitas arbitrii destruit libertatem.
13

