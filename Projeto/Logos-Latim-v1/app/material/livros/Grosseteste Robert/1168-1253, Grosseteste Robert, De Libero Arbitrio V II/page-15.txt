actum; servat, ne sentiat defectum." Sic autem ista cum libero arbitrio operatur, ut tantum in primo illud
praeveniat in ceterisque comitetur: ad hoc utique praeveniens, ut iam sibi in ceteris cooperetur, ita tamen, quod a
sola gratia coeptum sit pariter ab utroque perficitur, ut mixtim, non singillatim, simul, non vicissim per singulos
profectus operentur, non partim gratia partim liberum arbitrium, sed totum singula opere individuo peragunt:
totum quidem hoc et totum illa, sed ut totum in illo, sic totum ex illa."
p. 202: Ex his inquam verbis Bernardi sic solvuntur obiecta, ut idem dicatur totum effici a libero arbitrio et
totum a gratia. Nec sequitur: si A efficit totum C, quod B non efficiat C vel aliquid ipsius, quia scilicet A et B
operantur C opere individuo. Duo autem individuo opere operantia necessario agent idem et unum, cum indivisa
sit illorum actio. Si autem agerent divisis actionibus, oporterent operata esse divisa, sicut e contrario actio
indivisa non potest facere divisa opera.
p. 202: Hae quoque ratione non tenent superius obiecta, quia proceditur velut si gratiae et liberi arbitrii essent
opera dividua, nec agerent idem opere individuo singula. Cum autem agunt duo aliquid unum opere individuo,
non habet unum reliquum secum coagens eo quod ipsum sit insufficiens vel aliquo ad agendum egens, quia
quicquid facit Pater, eadem facit et Filius una cum Patre. Nec tamen Pater est insufficiens vel aliquo ad agendum
egens, sed cum aliquid exigit secum coagens opere dividuo, ipsum est ad agendum insufficiens vel aliquo ad
agendum egens.
p. 202: Exemplum autem indivisae actionis gratiae et liberi arbitrii est lux et color. Cum enim radius solis
transit per vitrum coloratum, efficitur in obiecto radiositas colorata et color radiosus, quem totum efficit color
vitri et totum efficit solis radius, non divisim, sed mixtim opere individuo, non vicissim, sed simul. Nihil enim
est in colore radioso, quod non efficiat color vel quod non efficiat lux. Similiter est in speciebus colorum
omnium ad visum venientium et per aërem transeuntium. Species enim coloris in oculo meo vel in aëre medio
tota efficitur a colore rei visae et tota a luce superfusa et redeunte ad oculum per aërem a solis luce. -- Aliud
exemplum in libro "Hypognostico" est de sessore et equo, quorum uterque totum peragit iter et quamlibet itineris
partem.
pp. 202 - 203: Sed si dicatur de actione Dei et liberii arbitrii, scilicet quod mixtim, non singillatim, simul, non
vicissim, per singula operentur et quod totum singula peragant opere individuo, numquid consimiliter potest dici,
quod in omni effectu cuiuslibet creaturae Deus et proxima per se causa eiusdem creaturae operentur illam
mixtim, non singillatim, simul, non vicissim, non partim haec, partim illa, sed totum singula opere individuo? An
quia ipse est causa primaria totam penetrans causam secundariam et proximam, et non solum ipsam, sed et eius
causationem, nilque efficiat causa secundaria proxima, quod ipsa causa prima non efficiat etiam propinquius?
Numquid si causa secundaria faceret aliquid opere dividuo ab ipsius opere, oporteret necessario eandem aliquid
facere, quod ipsa non faceret? Et si ipsa ageret opere dividuo, ipse non esset efficiens intime eiusdem causae
secundariae operationem.
p. 203: Si autem similiter currit res in aliis causis et libero arbitrio collatis ad causam primam, cur non similiter
currit sermo, ut, sicut dicitur "Deus adiutor noster" et nos "adiutores, vel coadiutores Dei", sic dicatur adiutor
aliarum causarum et aliae causae eius coadiutrices? An forte, quia adiutorium non dicitur, nisi ubi est liberum
arbitium, quod sponte potest praestare consensum adiuvanti vel obsequium agenti, libereque et sponte relinquere
adiutorium praestitum vel non praestare, ut in nomine adiutorii importetur haec libertas faciendi et non faciendi?
p. 203: Quod autem dicit Augustinus "si est adiutus, sibi insufficiens est", verum est, si dicatur "adiutus"
adiutore divisim operante, vel quod ipse non fecerit, sicut esset, si materia ab ipso creata non esset, sed ab
aeterno extitisset, sicut ponit Aristoteles , et esset ei subiectum solum, in quo et quo operaretur, sicut est ferrum
fabro et lignum carpentario.

11

<Caput 11>

pp. 203 - 204: Item: fatum si est, destruit libertatem arbitrii. Verumtamen sciendum, quod fatum dicitur
dupliciter: uno modo secundum, quod dicit Boëtius in libro Consolationis philosopliae IV: fatum esse idem cum
providentia. -- Tamen secundum diversas considerationes dicitur fatum et providentia, quia providentia est
divina ratio in summo omnium principe constituto, quae cuncta disponit. Fatum vero est inhaerens rebus
mobilibus dispositio, per quam providentia suis quaeque nectit ordinibus. -- Providentia namque cuncta pariter
quamvis infinita, quamvis diversa complectitur. Fatum singula digerit in motu locis, formis ac temporibus
distributa, ut haec temporalis ordinis explicatio in divinae mentis adunata prospectu providentia sit, eadem vero
adunatio digesta atque explicata temporibus fatum vocetur. Quae licet, diversa sint, alterutrum tamen pendet ex
reliquo. Ordo namque fatalis ex providentiae simplicitate procedit."
p. 204: Et paulo post dicit Boëtius : "Manifestum est immutabilem simplicemque gerendarum formam rerum
esse providentiam, fatum vero eorum, quae divina simplicitas gerenda disposuit mobilem nexum atque
temporalem."
15

