est aeterna, propter cuius aeternitatem suscepit aeternitatis praedicationem eius correlata laudatio. Tales autem
correlationes, ut est laudatio, passio, non exigunt subiectum aeternum aut ens aut aliquam alicuius existentiam
extra laudantem praeter positionem ante factam.
p. 191: Exemplum bonum est ad hoc, quod Deus scit omnia ab aeterno. Quapropter si scit A, cuius definitio sit
"Socrates scitus a Deo" et B, cuius definitio sit "Plato scitus a Deo", per se loquendo verum erit, quod A
aeternaliter est et B aeternaliter est, et A non est B, nec e contrario, et neutrum eorum Deus est. Et tamen solus
Deus aeternaliter est; quia, cum dicitur "A non est B et B non est A et neutrum horum est Deus" redditur
praedicatio pro subiectis corruptibilibus. Cum vero dicitur "A vel B, aeternaliter sunt" redditur praedicatio per se
gratia formae, a qua nomnina haec imponuntur, quae scilicet aeterna dicitur propter scientiam Dei aeternam; nec
exigit veritas talis sermonis alicuius extra Deum existentiam aut coaeternitatem. Similiter igitur, cum dicitur "hoc
verum aeternum aut enuntiabile aeternum est", suscipitur praedicatio haec propter formam correlativam dictioni
in Verbo aeterno, propter quam tamen relationem nihil exigitur extra Deum esse.
pp. 191 - 192: Hoc itaque modo respondebitur ad supradictas oppositiones, aut cogemur fateri enuntiabilia
nihil aliud esse, quam rationes aeternas rerum in mente divina. -- Pono itaque A Deum, B et C duo dicta Dei
disciplinabilia vel duas res suppositas sub aeternis relationibus. Dico itaque A esse aeternum et B esse aeternum
et C esse aeternum, et nullum eorum esse alterum, et tamen unicum solum, scilicet A, esse aeternum, nec
aliquam essentiam nec aliquid aeternum praeter A unicum et solum. Dicuntur haec tria esse altera ab invicem
propter res alteras suppositas. Sed res suppositae per B et C non sunt, posito, quod sit sermo noster secundum
statum ante creationem; propter autem ipsas relationes attribuitur esse et B et C, quae relationes nullam habent
essentiam vel existentiam extra suas extremitates et quarum multiplicitas nullam facit multiplicitatem vel
numerositatem essentiae. Propter talem igitur alterationem non sequitur, quod multa sunt, quia dicuntur altera
propter res alteras, quae nihil sunt. Propter relationum autem numerositatem non sequitur, quod multa sint, quia
earum numerositas non exigit numerositatem aliquam existentiarum vel essentiarum. Si autem B et C dicerentur
alia vel altera ab A vel ab invicem propter alietatem existentium subiectorum ab invicem, vel propter alietatem
formarum, quae essent in se essentiae et multiplicarent essentias, ut faciunt qualitates et quantitates, bene
sequeretur, plura esse aeterna. Nunc autem ex neutra parte sequitur pluralitas essentiarum neque ex parte
subiectorum cum non sint, neque ex parte formarum, cum sint relationes essentiam non multiplicantes.
p. 192: Quod autem tales relationes essentiam non multiplicant, patet. Ponatur enim nunc unicum solum aliquid
subito creatum ceteris omnibus manentibus: manifestum est, quod illius ad singula ceterorum multae
connascentur relationes et singulorum ad ipsum multae relationes. Ergo si relationes istae haberent essentias
praeter essentias extremitatum, unico nato et unico addito numero rerum duplabitur et triplabitur vel forte
multiplicabitur numerus rerum, immo et in infinitum augmentabitur numerus earum, quia cuiuslibet relationis
essentia connata ad singulas rerum habebit multas relationes, et e contrario et similiter relationes illarum
relationum, et sic in infinitum. Sed hoc est inconveniens, essentias scilicet infinitas esse, si unum quid solum
generetur, vel si musca nascatur.
pp. 192 - 193: Item loquamur pro statu, quo Deus creavit caelum et terram, et intelligamus nondum egressa in
esse opera sex dierum: numquid tunc erant plura quam tria, scilicet Deus, caelum et terra? Et tamen non erat
necessario creatio, dominatio, suppositio Dei ad has duas creaturas, et utriusque harum duarum erant
correlationes his correspondentes. Illae relationes correspondentes nec erant Deus, nec erant hae creaturae, quia
subiectio caeli et terrae ad Deum nec est Deus nec caelum nec terra. Haec itaque suppositio est, et non nihil sed
aliquid est; et tamen nec est caelum, nec terra, nec Deus. Et tamen non sunt nisi haec tria, scilicet Deus, caelum
et terra, quia suppositio haec essentiam nullam habet nec multiplicat extra has extremitates. -- Dico ergo, quod
cum res non aeterna denominatur a relatione correlativa relationi aeternae in Deo ad rem non aeternam, utpote
cum dicatur intellectum, scitum futurum conforme rationi in aeterno verbo, attribuiturque a denominatis esse et
aeternum esse et aeternum, sic praedicatum nullam dicit essentiam et aeternitatem aliquam vel alicuius essentiae
vel entem vel existentem praeter essentiam et aeternitatem, quae Deus est, sed hanc essentiam et hanc
aeternitatem praedicat ad rem non aeternam, sive rem non aeternam ad illam, et non hanc esse illam vel semper
coesse cum illa; et propter hoc non sequitur, quod, licet talia dicantur aeterna, aliquid sit aeternum praeter solum
Deum.
pp. 193 - 194: De his autem dictis, quae de Deo solummodo sunt, in quorum terminis nihil creaturae
significatur, patet, quod penitus nullam habent essentiam extra divinam essentiam. Unde aut concedendum de
quolibet illorum, quod ipsum est Deus, scilicet ut quod dicendum "Deum esse est Deus" et "Patrem gignere
Filium est Deus"; aut dicendum de quolibet tali, quod nec Deus est nec aliud est a Deo, sicut dicimus de Patre et
Filio, quod Pater non est Filius nec aliud a Filio; et sic non sequitur Pater vel paternitas est et Filius, et Filius vel
filiatio est et Pater; et Pater non est Filius, nec paternitas filiatio: ergo plura sunt -- sicut non sequitur: "Deus est;
et Patrem gignere Filium est; et Patrem Filium gignere non est Deus: ergo plura sunt", -- quia non valet haec
argumentatio, nisi quando inter ea, quorum unum abnegatur a reliquo, est essentiarum divisio et alietas et
12

