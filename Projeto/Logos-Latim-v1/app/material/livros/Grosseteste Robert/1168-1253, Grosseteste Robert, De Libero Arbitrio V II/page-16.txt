p. 204: Cicero vero de divinat. libro I ait : "Fatum appello, quod Graeci Imarmenen id est ordinem seriemque
causarum, cum causa causam ex se gignat. Ea est ex Dei parte fluens veritas sempiterna. Ex quo intelligitur, quo
fatum sit non id, quod superstitiose, sed id, quod physice dicitur causa aeterna rerum."
p. 204: Secundum itaque iam dictam fati acceptionem manifestum est fatum esse, et illud sicut divinam
providentiam libero arbitrio non repugnare. Verba enim fati dicunt exitum rerum in esse a divina voluntate. Et
sicut divina providentia scit multa contingenter et non necessario, sed ex libertate voluntatis futura, et ideo
providentia non destruit libertatem arbitrii vel futurorum contingentiam: ita divina voluntas et ordinatio ordinat
et vult multa contingenter et non necessario, sed ex voluntatis libertate futura. Et ideo fatum hoc modo dictum
non solum non destruit, sed magis ponit multorum esse contingens et esse liberi arbitrii.
p. 205: Intelligunt autem quidam aliter fatum, scilicet "quod flecti nequit", sicut Cicero testatur de divinat. libro
II; et ut in eodem dicit: "Anile sane et plenum superstitionis fati nomen ipsum." -- Secundum hoc namque, quod
communiter intelligitur nomen fati, fatum est necessitas omnium inferiorum ex ordine et conversione siderum.
Nec solum secundum communem fati intellectum est necessitas eorum, quae praeter liberum arbitrium fiunt, sed
etiam omnium, quae ex libero nostro geruntur arbitrio. Ipsa quoque omnia opera nostra ex libero arbitrio facta
vel facienda astrologi ex constellationibus nituntur praedicere. -- Si itaque fatum secundum hunc intellectum
aliquid esset, manifestum est, quod omnia ex necessitate contingerent et nil ex arbitrii libertate. -- Quod etiam
insinuat Augustinus super Psalm. XXXI dicens: "Describunt de stellis mores humanos. Cum libero arbitrio me
creavit Deus. Si peccavi, ego peccavi, ut ita pronuntiem iniquitatem meam Domino, sed adversus me, non
adversus eum." -- Hoc idem insinuat et versus ille poëtae : "Desine fata Deum flecti sperare precando." Quem
versum cum quodam loco introduxisset Seneca, subiungit : "rata et fixa sunt fata et magna atque aeterna
necessitate ducuntur"
p. 205: Hoc itaque modo dictum fatum si est, destruit liberum arbitrium. Quapropter hic esset locus ostendere,
fatum hoc modo dictum nihil esse. Sed quia hoc plene ostendit Augustinus in libro V de Civitate Dei, huic
ostensioni hic supersedemus, hoc breve verbum addentes, quod anima rationalis sublimior est stellis, cuius
sublimitas est immediate iungi Deo et ab eius aeterna ratione regulas recte vivendi addiscere et secundum eas
regulas, quas in aeterna veritate prospexerit, inferiorem rationem et motus corporis voluntarias dirigere, ut
proveniant motus voluntarii et opera rationalia et voluntaria in corpore non per cursus et motus siderum medios,
sed a summa ratione per mediam ipsius hominis rationem et vires animae proprias usque in suum corpus.
p. 206: Est itaque corpus hominis duplici motivo subiectum; cum enim pars sit huius mundi sensibilis, multas
recipit mutationes et alterationes a motibus caelestibus, suscipit quoque similiter multas ab anima. Quod si ad
oppositos actus impellant haec duo motiva, sine dubio potentior est potestas et impulsus rationabilis maxime ad
omnes actus voluntarios.
p. 206: Propterea nulla mens cogi potest, maxime si bona est, quia a mente mala cogi non potest, cum sit mens
mala infirmior; similiter nec a corpore cogi potest, cum omne corpus omni mente sit infirmius. Nec a bona mente
cogitur, quia, si par est, nec potest nec vult cogere, si superior est, cogere inferiorem non vult, quia si vellet
cogere ad malum, eo ipso et ipsa mala esset; si ad bonum, hoc adhuc esset iniustum, quia ex eo, quod iam per
coactionem faceret, nullum consequeretur praemium. Sic igitur patet, quod voluntas a nullo cogi potest.

12

<Caput 12>

p. 206: Alterius modi quoque rationibus videtur posse argui liberum arbitrium nihil esse. Supponatur enim
Deum fecisse universum creaturae suae bonum valde, hoc est quam bonum esse et fieri potuit ipsum universum.
Hoc enim congruit potentiae, sapientiae et bonitati eius.
pp. 206 - 207: Insuper quoque ponatur tria bona esse A, B, C; quartum et quintum sint D et E. Sed sit D melius
quam E, et sit idem D non deteriorans, sed tantum vel plus meliorans praedicta tria, scilicet A, B, C, ex sui ad
haec adiectione, quantum eadem tria meliorat E, si eisdem tribus adiciatur. Igitur aggregatum ex his quattuor,
scilicet A, B, C, D, melius erit aggregato ex A, B, C, E. -- Sit igitur D "non posse peccare" ; et E sit "posse
peccare". Cum igitur non posse peccare sive naturâ, ut Deus, sive confirmatione, ut angelus, sit melius, quam
posse peccare, si universitati creatae adiectum esset a principio non posse peccare in homine et angelo, loco eius,
quod est posse peccare, melior fuisset universitas. Sed facta est, quam bona fieri potuit. Ergo facta est cum non
posse peccare in homine et angelo: ergo sine arbitrio ad utrumque flexibili. Nec potest dici, quod non posse
peccare non sit melius, quam posse peccare, quia hoc in patria commutabitur in illud, nec erit ibidem
commutatio nisi in melius. -- Nec potest dici, quod non posse peccare auferret naturam hominis, quia in patria
erit homo et simul non potens peccare.
p. 207: Item: in patria erimus ex confirmatione non potentes peccare. Sed bonum, quod diuturnius est, melius
est. Diuturnius autem fuisset hoc bonum si ab initio fuisset. Ergo melius esset universum, si sic esset conditum.
16

