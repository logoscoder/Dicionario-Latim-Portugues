p. 170: In his vero de futuro et qualia dicta sunt de praesenti, ut "Deus scit A" et de praeterito, ut "Isaias
praescivit et praedixit hoc verum", est quaedam contingentia cuidam necessitati admixta, sequiturque ex parte
talis contingentiae rerum ad hoc futurarum contingentia et per viam syllogisticam ex parte necessitatis sequitur
talis necessitas conclusionis, qualis est in antecedente. Sicut enim veritas huius "Deus scit A" vel "antichristus
fuit futurus" vel "Isaias praedixit hoc verum" non potest desinere, sic veritas vel futuritio huius antichristus est
futurus vel erit" non potest desinere, nisi per exhibitionem esse antichristi.
pp. 170 - 171: Concedendum est igitur, quod haec est necessaria "antichristus est futurus" ex hoc intellectu,
quod eius veritas et eius futuritio non potest desinere. Nec tamen antichristus necessario est futurus vel
necessario erit, id est habebit esse ex necessitate in futuro. -- Verumtamen haec est duplex: "antichristus
necessario est futurus", quia potest poni necessitas hoc est non-finibilitas super futuritionem attributam
antichristo; et sic est vera et sequitur syllogistice ex consimiliter necessariis. -- Vel potest poni necessitas super
esse antichristi, quod est futurum, ut is sit sensus: "antichristus habebit in futuro esse in necessitate": et sic est
falsa. Nec sequitur hoc ex aliquibus praemissis vel veris vel necessariis; habebit enim in futuro esse contingens.
p. 171: Similiter est haec duplex: "antichristus contigenter est futurus, vel contingenter erit," quia potest poni
super illam futuritionem contingentia et sic est falsa, vel super esse antichristi, quod futurum est, et sic est vera.
p. 171: Per viam igitur syllogisticam ex necessariis sequitur necessarium eo modo necessitatis, quem modum
necessitatis habent antecedentia, quia conclusio sicut antecedentia habet veritatem, quae non potest desinere in
futuro, et a qua non potest alterari. Tamen ipsa res conclusionis nullam propter hoc habet necessitatem ad
essendum, immo propter posse antecedentium ad utrumque, scilicet ad verum et falsum sine initio, habet ipsa res
conclusionis necessario contingentiam ad utrumque, scilicet ad essendum et non essendum, et verum est, quod
ex necessario sequitur res contingens. Numquam tamen ex propositionibus necessariis sequitur conclusio, quae
non habeat necessitatem correspondentem cum praemissis, quemadmodum supra dictum est, ex "deum scire
antichristum fore", vel ex hoc "antichristum fuisse futurum", vel "Isaiam hoc praedixisse vel praescivisse"
sequitur, antichristum fore, quod habet cum praemissis consimilem necessitatem, quia veritatem, quae non potest
desinere. Quod tamen antichristus habet posse ad esse et ad non-esse in futuro, non ideo, quia poterunt haec
praemissa desinere esse, sed ut dictum est, quia est posse ad hoc, ut semper sine initio non fuissent vera.
pp. 171 - 172: Totum igitur quod in his generat caliginem est, quod contingentia rerum in ipsis videtur
repugnare necessitati earundem in mente et scientia divina; similiter necessitati illi, quae est immutabilitas
praesentialis veritatis in his de praeterito et de futuro; et quod non distinguitur, quomodo in eadem propositione
ex parte aliqua est necessitas propter hoc, quod non finibilis est eius veritas, et ex parte alia contingentia quia
quae est vera potuit sine initio non fuisse vera, ex qua potentia sequitur rerum contingentia; et quia non
distinguitur multiplicitas talium "antichristus necessario est futurus" et "contingenter est futurus".
p. 172: Notandum quoque, quod haec est concedenda: "Deus potest nescire A" et similiter talis "antichristum
fuisse futurum potest esse falsum" et "antichristum fore potest esse falsum et potest in futuro esse falsum" et
similiter: "Deus potest in futuro nescire A, quia si sine initio et ab aeterno nescivit A, in futuro nesciet A." Sed
est posse ad hoc, ut sine initio et ab aeterno nesciat A ut dictum est. Ergo est posse ad hoc, ut in futuro nesciat A.
-- Et similiter est de hoc: "antichristum fuisse futurum" et sic de similibus.
p. 172: Verumtamen haec est duplex: "antichristum fuisse futurum potest esse falsum in futuro." Nam potest
esse falsum, vel quia potest vocari, quod sit posse ad falsitatem initiabilem post veritatem, quam habet, et sic est
sermo impossibilis sicut cum dicitur "Socrates est albus et potest esse niger", intelligitur, quod sit posse ad
nigredinem initiabilem in futuro post albedinem, quae modo inest Socrati -- vel quia potest significari, quod sit
posse ad falsitatam simpliciter in futuro non initiabilem post veritatem, sed continuatam cum falsitate, quae sine
initio est, potuit fuisse. -- Et similiter est haec duplex: "Deus potest nescire A", quia potest intelligi, quod habet
posse ad nescire post scire, et sic est falsa; vel quod habet posse ad nescire simpliciter in futuro, -- nescire dico
continuatum cum nescientia aeterna -- et secundum hunc modum sequitur "antichristus potest non fore". Ergo
Deus sciens antichristum fore potest nescire in futuro ipsum fore, et e contrario.
pp. 172 - 173: Unde manifestum est, quod simul stant "Deum nescire A esse necessarium" id est verum
veritate, quae non potest desinere esse, et tamen "hoc idem posse esse falsum", nec tamen potest fieri nesciens A
nec alterari a sciente in non scientem. Et licet modo locuti simus de scientia Dei per modum protensionis
temporalis, notissimum est tamen, nihil in aeternitate esse secundum talem modum protensionis temporis. Sed
non est facile de simplici statu aeternitatis aliter loqui intellectui infirmo et adhuc versanti in phantasmatibus
temporalibus.

7

<Caput 7>

p. 173: His praedictis bene inspectis soluta sunt omnia, quae prius videbantur ad solvendum difficilia; et re vera
sunt difficillima.
6

