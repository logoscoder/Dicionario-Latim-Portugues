p. 224: Item: peccare est velle quod iniquum est. Non est autem iniquum, nisi quia verae aequitati et verae
rectitudini, hoc est divinae voluntati, est contrarium. Hoc est ergo peccare: velle contrarium ei quod Deus vult,
velle inquam hoc, secundum quod est ei contrarium. -- Contrarium autem peccandi, scilicet bene agere, consistit
in volendo illud, quod Deus vult secundum quod Deo beneplacitum est.
pp. 224 - 225: Sed vertibilitas voluntatis est in volendo utrumlibet oppositorum in se consideratorum in seipsis,
non relatorum ad Dei placentiam vel displicentiam. Et haec voluntas ei naturalis est, scilicet quod per se velit id,
quod in se est indifferens et non habens relationem ad Dei placentiam vel displicentiam. Velle autem hoc aliquid,
secundum quod beneplacitum est Deo, non potest nisi adiuta per gratiam. Velle autem hoc, inquantum est
contrarium voluntati Dei hoc defectio est a bono naturali, quod est velle hoc nudum, et ipsam naturalem
libertatem voluntatis diminuit. Minus enim est velle aliquod Deo displicens, quam velle indifferens. Potestas
itaque peccandi potestas defectionis est, nec est illud bonum naturale, quod est vertibilitas voluntatis ad
utrumque oppositorum, sed est quaedam illius boni defectio vel corruptio seu depravatio.
p. 225: Quod autem homo habet ex se potestatem bonorum naturalium, id est indifferentium et solum ex gratia
gratuitorum et ex defectione malorum, patebit postea.
p. 225: Est itaque arbitrii libertas ipsa naturalis et spontanea voluntatis vertibilitas ad volendum utrumque
oppositorum in se consideratorum. In Deo autem idem est velle aliquid et velle consonum suae voluntati et ita
rectitudini et aequitati. Et ita idem est illi velle aliquid et velle bonum.
p. 225: In creatura autem non sic, cum creaturae voluntas non sit ipsa rectitudo, nec sit illi essentiale conformem
esse voluntati divinae. Sed praedicta vertibilitas ad volendum utrumque oppositorum in se consideratorum, in
creatura iuvat per gratiam ad volendum unum oppositorum, inquantum beneplacet Deo. Et per se deficit ad
reliquum volendum, secundum quod displicet Deo.
p. 225: Est itaque in creatura liberum arbitrium praedicta vertibilitas, quae est voluntatis rationalis facultas ad
eligendum bonum iuvante gratia et malum eadem desistente.
p. 226: In creatore autem huic facultati essentiale est eligere bonum, quia ex ipsa electione est bonum et aequum
quod eligitur.
p. 226: Praedicta autem vertibilitas voluntatis ad utrumque oppositorum in se consideratorum potest dici
potestas peccandi et non peccandi per accidens loquendo, quia est potestas eligendi illud oppositum, cui accidit
esse divinae voluntati contrarium et illud oppositum, cui accidit esse divinae voluntati beneplacitum.
p. 226: Auctores itaque, qui dicunt potestatem peccandi et non peccandi esse quiditatem et essentiam liberi
arbitrii per accidens loquuntur. Qui vero hoc abnegant per se loquuntur.
p. 226: Supradictam voluntatis vertibilitatem intelligunt, qui sic definiunt liberum arbitrium, quod ipsa sit
libertas voluntatis inclinatio. -- Hanc credo quod Bernardus intelligit, cum dicit: "consensus voluntarius ob
voluntatis inamissibilem libertatem et rationis, quod secum trahit semper et ubique indeclinabile iudicium, non
incongrue dicitur, ut arbitror, liberum arbitrium, "ipse liber sui" propter voluntatem, "ipse index sui" propter
rationem. Et merito libertatem comitatur iudicium, quoniam quidem quod liberum sui est, perfecto ubi peccat,
ipse se iudicat; est autem iudicium, quia iuste profecto, si peccat, patitur quod nolit, qui non peccat, nisi velit."
p. 226: Secundum istum itaque auctorem arbitrium dicitur a iudicio rationis sequente actum voluntatis, quo
scilicet iudicio condemnatur, si libere male egerit, aut absolvitur si iuste egerit.
p. 226: Non minus tamen congrue dicitur arbitrium a iudicio rationis naturaliter praecedente actum voluntatis.
Ipsius enim rationis prius est apprehendere et inter apprehensum eiusque oppositum iudicare, utrum verum
falsumve sit, utrum bonum an malum, et utrum melius an peius, et quod invenerit eligendum vel fugiendum
voluntati proponere. Nec tamen ipsa ratio aliquam necessitatem inducit voluntati ad eligendum vel fugiendum,
quia ipsa ratio sic iudicavit, sed relinquitur voluntati librum sententiam iudicii rationis sequi aut abnuere. Ideo
rationis est arbitrium, voluntatis liberum.
p. 227: Dicitur etiam arbitrium rationis liberum non ut subiecti, sed eius, qui libertatem dimittit ei, cui iudicat
utpote voluntati. Arbiter enim est, qui iudicat de actis vel agendis alterius, qui sponte se subdidit iudicio
iudicantis, ut eius sententiam imitetur. Sed qui se subdidit alterius arbitrio, aut cogitur subire sententiam
iudicantis, aut liber est a coactione arbitrantis. Arbitrium itaque, sub quo qui se subdidit habet libertatem
subeundi sententiam iudicantis vel non subeundi, liberum arbitrium dicitur. Hoc modo est de voluntate et ratione.
Voluntas enim naturaliter se debet sponte subdere iudicio rationis, ut eius pareat iudicio; non subit tamen
necessitatem parendi, immo in sui relinquitur potestate, ut pareat vel non. Arbitrium igitur illud liberum est, quia
non cogit eum, qui se subdit arbitrio iudicantis, explere sententiam.
p. 227: Secundum Bernardi auctoritatem praedictam videtur dici "liberum" eo quod diiudicat libertatem
voluntatis agentis, aut actionem, quae fuit in libera voluntatis potestate. "Arbitrium" itaque ad rationem,
23

