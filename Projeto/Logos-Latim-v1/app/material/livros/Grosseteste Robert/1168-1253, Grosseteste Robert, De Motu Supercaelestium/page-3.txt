in loco alio secundum subiectum et secundum formam, erit potentia in ipsis existens finita. Si igitur aliquid
movetur motu infinito, motus eius est propter aliquid semper in actu. Sed quod actu semper est, non est corpus,
nec virtus in corpore. Sed motus caeli primi est infinitus, sicut ostensum est in VIII; igitur propter aliquid, quod
est actu. Sed praeostensum est, quod motus qui est in his secundum finem et secundum agens est idem. Igitur
proximus motor in istis secundum agens est semper in actu. Ergo nec est corpus, nec virtus in corpore.
p. 98: Hoc habito revertamur ad praedictum sermonem. Dicamus igitur, quod in corpore caelesti non est
possibilitas ut corrumpatur, quia non habet contrarium. Est ergo permanens in se et per suam substantiam. Motus
autem est impossibile ut sit permanens, cum habeat contrarium, scilicet quietem. Item, quoniam corpus caeleste
movetur ex se, et omne, quod movetur ex se, possibile est, ut quiescat dicitur enim motum ex se hoc omne, quod
per voluntatem et desiderium movetur: ergo corpus caeleste possibile est, ut quiescat ex se. In corpore enim
caelesti sunt haec duo scilicet possibilitas quiescendi et permanentia in substantia. Sed quomodo hoc, cum motus
sit in substantia et esse?
p. 98: Et verum est, sicut dictum est, quod hoc corpus intendit, ut, quod est in potentia in formis abstractis, exeat
per motum in actum, sed non ut illud sit in eo prima perfectio, sed consequens primam perfectionem. Et propter
hoc est quies in eo ex sua substantia possibilis, corruptio autem non. Nunquam tamen quiescit, sicut ostensum est
in libro de caelo et mundo, ideo cum motus non sit permanens in se, sed ab alio. Secundum igitur permanentiam
motus oportet ponere substantiam fixam et permanentem in substantia sua. Et non est hoc propter corpus
caeleste, quia in ipso, est possibilitas motionis neque essentialiter neque accidentaliter. Et ideo dicit Aristoteles,
quod non est timendum caelum quiescere in aliqua hora, et non corrumpetur, quia corruptio non est possibilis
sicut quies; et in motu possibile est, ut sit possibilis ex se, necessarius autem ex alio, in moto autem non. Et haec
est causa, quod motus substantiam et esse habet ab alio, scilicet a motore ipso.
pp. 98 - 99: Concludens igitur ex praemissis intentionem meam dico, quod omne habens in loco motum
aeternum, necesse est, ut sit substantia eius aeterna. Sed si substantia eius fuerit aeterna, non est necessarium, ut
motus sit in veritate aeternus, Sed si motus eius sit in veritate aeternus, necesse est, ut sit a motore separato
aeterno et non corporeo, neque potentia in corpore, sive sit aeterna, sive non aeterna.
p. 99: Item ostensum est in VIII, quoniam motor est unus; similiter autem in XII et quod non est unus solum
definitione, sed definitione et numero. Multitudo enim numeralis non est nisi propter materiam. Sed ostensum
est, quod abstractus est a materia.
p. 99: Praeterea. Sicut ponitur a Ptolemaeo, duo sunt motus primi caelorum. Et unus eorum est motus caeli
supremi, quo movetur universum motu diurno ab oriente in occidentem; et duo poli huius motus sunt poli
aequatoris diei. Secundus motus est, quo movetur caelum stellarum et similiter sphaera planetarum ad diversos
motus primi describendo unum gradum in centum annis; et iste motus quandoque est ante, quandoque est post,
secundum quod imaginatur motus accessionis et recessionis; et sunt poli istius poli circuli inclinati, scilicet
zodiaci. Sed quomodo erit hoc, cum motor non sit nisi unus, et a motore uno non proveniat nisi motus unus?
Videtur enim, quod motus unus simplex non moveat nisi motu uno simplici, et quod non proveniant ab eo motus
duo neque motus oppositi.
p. 99: Item, si universum movetur istis duobus motibus, tunc sunt ei naturales, aut exeuntes a natura aut ambo
aut alter illorum; et ille qui exit a natura, est violentus, et non potest sustineri, quod caelum habeat motum
violentum. Tunc igitur sunt ei naturales et a duobus motoribus per naturam, quia omnis motus naturalis est per
motorem naturalem. Sic igitur a destructione consequentis: si motor naturalis est unus, tunc motus ei naturalis est
unus et solum ad unam partem.
p. 99: Item ponatur, quod motus planetarum diversificentur in suis excentricis secundum longitudinem et
latitudinem et motus epicycli secundum progressionem et retrogradationem: quomodo salvatur haec diversitas
cum motore uno simplici?
p. 99: Item ponatur in eis diversitas secundum velocitatem et tarditatem. Positum enim est, quod illud, quod
propinquius est caelo stellato, est tardioris motus, et illud, quod est remotius ab illo, est magis festini motus.
Dicunt enim stellas duas super solem tardas et ponderosas, quae autem sub sole, leves et veloces.
p. 100: Verum est autem, quod sicut dictum est, motor caeli componitur ex duobus motoribus: unus autem est
anima existens in eo; reliquus autem quaedam virtus non existens in materia. Motor autem, qui est virtus non
existens in materia, est unus aequalis et continuus in movendo infinite; reliquus autem, qui est anima, numeratus
secundum numerum corporum motorum et suorum motuum. Et secundum hoc dicit Aristoteles in XII
Metaphysicae, quod via numerandi substantias moventes sit secundum numerum corporum motorum intelligens
motorem coniunctum non separatum. In quantum corpora caelestia conveniunt in hoc, quod moventur a virtute
movente non in materia, habent perpetuitatem motus, continuitatem et aequalitatem, et finis motus est non
temporalis. Secundum autem quod moventur a motore, quae est anima, ideo quod est motor, multiplicantur et
diversificantur motus in ipsis, quia iste motor est motionis finitae. Est enim motor iste substantia perpetua, sicut
ipsum motum ab ipso, sed est possibilis in movendo, sicut suum motum in recipiendo. Erit ergo eorum motus in
tempore. Secundum etiam proportionem, quae est inter corpora caelestia et animas moventes, ipsa diversificantur
in velocitate et tarditate. Et hoc quod dicit Aristoteles in libro de caelo et mundo, quod in caelo sint stellae
quaedam velociores, quaedam tardiores, hoc non est quia accidit eis alteratio aut omnino fessitudo, sed hoc est
3

