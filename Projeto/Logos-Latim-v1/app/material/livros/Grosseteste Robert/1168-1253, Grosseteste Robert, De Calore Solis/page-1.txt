De calore solis
Printed Source: Die Philosophischen Werke des Robert Grosseteste, Bischofs von Lincoln (Münster i. W.,
Aschendorff, 1912.), pp. 79 - 84.
INC: Cum principalis intentio nostra sit de calore solis, cuiusmodi habet principium generationis quaeramus
universaliter: quot sunt principia generationis?
EXPL: Hic autem est maior incorporatio radiorum et propterea maior disgregatio et calor. Explicit.
pp. 79 - 80: Cum principalis intentio nostra sit de calore solis, cuiusmodi habet principium generationis
quaeramus universaliter: quot sunt principia generationis?Et cum tria sint, ex quibus generatur calor, scilicet
calidum, motus et collectio radiorum, sciendum quod calidum in his sit univocum; quo univoco fit in his passio
univoca. Cum ergo in his sit passio univoca, erit in his omnibus causa univoca: omnis enim passionis univocae
est causa univoca.
p. 80: Quod autem calidum in his omnibus sit univocum, patet: Calidum enim ex quocunque istorum generatum
eandem habet virtutem, idem facit opus. Ergo non est aequivoce dictum, sed univoce.
p. 80: Quaeramus ergo istam causam univocam! In omnibus autem illis est proxima causa calidi disgregatio.
Unde cum calidum generat calidum, hoc est per disgregationem materierum. Qualiter autem illud conveniat
motui et collectioni radiorum, difficile est videre.
p. 80: Motus autem localis, ex quo generatur calidum, dividitur in motum naturalem et motum violentum. Motus
naturalis dividitur in motum rectum et circularem.
p. 80: Primo loquamur de motu violento vel de gravi violenter moto. Contingit autem grave moveri violenter
tribus modis: aut sursum, aut deorsum, aut deorsum sed non directe ad centrum. In his omnibus patet in motu
violento fieri disgregationem ex motu. Est enim in motu violento duplex virtus motus naturalis scilicet et
violenta, quae in diversas partes movent unamquamque partem mobilis. Ad istam autem inclinationem in partes
diversas sequitur disgregatio. Et ita ex motu violento necesse est, illud, quod movetur, disgregari secundum suas
partes et ita fieri calidum. Et quia in modo primo movendi violenter est maior oppositio in inclinatione virtutis
moventium, quia movent in partes omnino oppositas, maxime consequitur disgregatio et maxime calidum, in
medio autem et in tertio mediocriter. Et illud maxime patet ratione et experimento.
pp. 80 - 81: Hoc idem patet in motu naturali. Generatur enim calidum in motu in eo quod movetur naturaliter
deorsum. Secundum unamquamque partem est duplex virtus movens actualiter, scilicet naturalis et violenta.
Quod enim ibi sit virtus naturalis patet. Sed quod ibi sit virtus violenta probo: Omne quod est ponderosum et
movetur deorsum non directe ad centrum, movetur violenter. Sed omnes partes ponderosi moventur deorsum non
directe ad centrum. Igitur omnes partes ponderosi moventur violenter. Probo minorem: Partes gravis aequalem
distantiam semper habent in toto. Ergo cum moventur deorsum motu totius, moventur lineis aeque distantibus.
Lineae autem aeque distantes in infinitum protractae ex alterutra parte nunquam concurrent. Ergo partes gravis
naturaliter moti moventur deorsum lineis non concurrentibus: ergo non directe ad centrum, quia si directe
moverentur ad centrum, moverentur in lineis directe ad idem centrum concurrentibus. Sic ergo patet prinicipium,
quod secundum unamquamque partem moti naturaliter deorsum est duplex virtus inclinans ad diversas partes.
Sed istarum inclinationum oppositio est minor valde oppositione inclinationum in partibus moti violenti. Et
propterea inter omnes generantes calorem motus naturalis minime generat calorem naturalem in moto. Sic ergo
patet, quod ex motu naturali recto et motu violento generatur calidum et ex calido generatur calidum secundum
causam univocam.
p. 81: In tertio autem patet hoc similiter: Quod enim ex collectione radiorum aliquid calidum generetur
secundum causam univocam caloris, patet per secundum "de Speculis", quod hoc speculo concavo ad solem
posito accenditur: et hoc est propter disgregationem. Radius enim in diaphano densiori habet maiorem
incorporationem, quam in subtiliori, et non dicimus incorporationem omnimodam sicut calor, sed quandam
levem incorporationem: ex hac autem incorporatione secum distrahet partes aëris, scilicet cum colliguntur radii
in punctum unum, in ipso puncto unusquisque secundum suam viam rectam, et propterea prope ipsum punctum
erit maxima distractio aëris in partes diversas; et ita erit disgregatio et consequitur calor. Sic ergo patet, quod in
his tribus generibus calidum inest causâ univocâ.
p. 81: Si vero sol generat calidum, erit hoc aut sicut calidum generat calidum, aut sicut motus generat calidum,
aut sicut collectio radiorum generat calidum.
pp. 81 - 82: Quod autem sol non generat calidum sicut calidum generat calidum patet sic: Probatur enim in VII
Phys. quod alterans et alteratum oportet esse immediata. Unde si inter primum alterans et ultimum alteratum
fuerit medium, oportet id medium prius alterari secundum calidum a sole calido, quam alteretur illud ultimum;
alioquin primum alterans et primum alteratum non essent immediata. Cum ergo inter solem et aërem sint plura
media et propinquum ipsi soli alteranti secundum calidum in ipso est quinta essentia vel pars quintae essentiae,
oportet, quintam essentiam prius alterari secundum calidum a sole calido, quam aërem. Sed hoc, est impossibile,
quia si esset alterabile, esset corruptibile. Igitur primum est impossibile, quod sol generat calidum sicut calidum
1

