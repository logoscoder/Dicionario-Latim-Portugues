p. 103: Dico, quod in hac ratiocinatione est deceptio propter hoc, quod intellectus non distinguit inter prioritatem
temporis et prioritatem, quae significat ordinem aeternitatis ad tempus. Nonesse namque mundi et eorum, quae
cum mundo coeperunt, non mensurat tempus sine initio, neque omnino tempus, sed aeternitas. Non ergo fuit
eorum non-esse prius i. e. tempore priori, quam eorum esse; sed fuit prius i. e. in superiori mensura quidem
eorum esse, quia eorum non-esse in aeternitate fuit et eorum esse in tempore.
p. 103: Tertia ratio Aristotelis sumpta est a natura instantis. Instans enim omne est continuatio praeteriti et futuri.
Non fuit ergo instans, ante quod non fuit tempus; nec erit instans, post quod non erit tempus. Et ita tempus fuit
sine initio et erit sine fine. Sed non est tempus sine motu, ut ostensum est tractatu de tempore. Ergo motus est
perpetuus.
pp. 103 - 104: Dico autem, quod haec est falsa: "Omne instans est continuatio praeteriti et futuri, sed fuit instans
primum et forte erit ultimum in tempore, sicut sunt puncta in ultimo lineae, licet Aristoteles et AverroÃ«s et
expositores alii habeant hoc pro inconvenienti. Sed sine dubio ipsi non habent ad hoc demonstrationem, sed sola
imaginatio perpetuitatis et infinitatis temporis fecit eos hoc falsum ponere. Et quod dicunt expositores
Aristotelis, quia in motu circulari non est primum in tempore, quod in eo non est primum in motu, falsum est: in
motu enim circulari primum est, sicut in aliis motibus. Manifestum est enim, quod omnis pars non sphaerica
circulariter moti habet initium in motu sibi proprio. Et dico, quod tota sphaera circulariter mota movetur per se et
non solum per accidens, eo quod partes eius per se moventur, et quod moventur etiam localiter, sicut dicit
Aristoteles. Sed localiter moveri, sicut dicit Averroes, est duobus modis: movetur enim localiter quia transit de
uno loco ad alium, et hoc est mutare locum secundum subiectum; vel quia aliter est nunc quam prius et posterius
in eodem loco, et hoc est mutare locum non secundum subiectum, sed formaliter; et sic movetur caelum localiter
et per se. Et in tali motu per se est sumere initium; et initium est modus caeli essendi in loco suo, in quo fuit in
sui creatione, a quo modo essendi in loco suo continue post sui creationem recessit et omnes modos essendi in
eodem loco renovavit, et in fine cuiuslibet revolutionis rediit caelum ad locum primum. Nec putet aliquis, quod
Aristoteles non intendit hoc ibi probare, quia tempus et motus sunt coaequaeva, quia dicit in complemento
rationis suae haec verba: "quia igitur non verum tempus erat vel erit, quando motus non erat aut non erit, tanta
dicta sint"" quia haec dixit supponendo perpetuitatem temporis et eius infinitatem ex utraque parte.
p. 104: Consimilibus rationibus eis, quae praedictae sunt, ostendit Aristoteles, quod motus est incorruptibilis, et
iste perpetuus ex parte post, et quod non interrumpitur quiete, nec erit post motum quies in infinito tempore. Si
enim ponatur motus ultimus, post quem non erit alius, necesse est, ut post motum adveniat conditio aut motori,
aut moto, aut utrisque, propter quam fiat de motore in actu non-motor in actu et de moto in actu non-motum in
actu. Et ista etiam conditio aut est motus, aut acquisita per motum; et ita post motum ultimum erit motus, quod
est impossibile.
pp. 104 - 105: Dico, quod in hac opinione est imaginatio temporis post omne tempus; et haec imaginatio est
falsa, si stabit caelum; et haec opinio solvitur ut supra.
p. 105: Item: ultimum motum aut est corruptible aut non. Si est ens corruptivum, aut est corruptor aut non. Quod
si est, erit processus in infinitum. Ergo oportet ponere ultimum motum incorruptibilem et motorem
incorruptibilem. Si ergo aliquando cessabit motus, quaeritur ratio, quare tunc plus, quam prius.
p. 105: Et manifestum est, quod istas quaestiones et opiniones non inducit nisi imaginatio temporis post omne
tempus et impotentia intelligendi aeternitatem simplicem motoris primi secundum dispositionem unam se
habentis, mutabilia tamen temporaliter variantis.
p. 105: Nec moveat aliquem, quod Aristoteles et alii philosophi probant Deum esse incommutabilem et
intemporalem et cetera talia, ut putet eum vel alios philosophos simplicitatem aeternitatis perspicue intellexisse.
Quare scire debemus, quod multa per discursum rationis convincimus esse vera, quorum essentiam non
intelligimus, sicut multi homines sciunt ostendere firma ratione, quod intelligentiae sunt et quod Deus est, non
tamen intelligunt essentiam divinam vel incorporeitatem intelligentiarum, sed ea sub phantasmatibus
corporalibus quasi solem sub nube vident, et si sequantur phantasmata, multas proprietates corporales de non
corporalibus false affirmant et dicunt et existimant contraria illis, quae alias per discursus rationis suae
invenerunt. Consimile accidit Aristoteli et aliis, qui per discursum rationis firmiter sciunt aeternitatem simplicem
esse et tamen ipsam aeternitatem simplicem perspicue non intellexerunt, sed sub phantasmate extensionis
temporalis quasi a longe speculantes eam viderunt et sequentes ipsum phantasma extensionis temporalis multa
inconvenientia affirmaverunt, sicut de perpetuitate motus et temporis et per consequens mundi. Et necesse fuit
philosophos in hunc errorem incidere, cum mentis aspectus vel intelligentia non possit superius ascendere, quam
ascendunt eius affectus, et ita, cum philosophorum affectus ligati erant plus cum transitoriis quam cum aeternis,
ipsorum apprehensiva in phantasmatibus mutabilium detenta simplicitatem aeternitatis attingere non potuit.
pp. 105 - 106: Arguit autem magister Ricardus de Sancto Victore, quod tempus non sit infinitum ex parte ante:
hoc scilicet totum tempus usque nunc praeteritum est; sed quicquid est praeteritum, aliquando fuit praesens. Ergo
nihil temporis eat praeteritum, quod non fuit praesens; ergo praesens fuit, antequam aliquid esset praeteritum. Et
ita praeteritum finitum est.
2

