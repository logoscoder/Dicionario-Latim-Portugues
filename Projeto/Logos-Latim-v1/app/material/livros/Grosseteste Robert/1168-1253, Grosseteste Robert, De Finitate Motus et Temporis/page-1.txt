De finitate motus et temporis
Printed Source: Die Philosophischen Werke des Robert Grosseteste, Bischofs von Lincoln (Münster i. W.,
Aschendorff, 1912.), pp. 101 - 106.
INC: Primum argumentum, quod ponit Aristoteles ad probandum perpetuitatem motus est hoc: Motus aut est
perpetuus, aut fuit motus primus ante quem non fuit alius.
EXPL: Stabit ergo caelum et finietur motus et tempus, cum cessabit hominum generatio.
p. 101: Primum argumentum, quod ponit Aristoteles ad probandum perpetuitatem motus est hoc: Motus aut est
perpetuus, aut fuit motus primus ante quem non fuit alius.Si fuit motus primus ante quem non fuit alius, ergo
motus alius fuit postquam non fuit. Sed omne, quod est postquam non fuit, prius fuit in potentia, quia omne,
quod est et prius non fuit, fuit in potentia. Sed omne, quod de potentia priore exit ad actum, non exit ad actum
nisi per motum praecedentem. Si ergo motus primus de potentia priore exit ad actum, non exit ad actum nisi per
motum praecedentem. Ergo si motus primus exivit de potentia ad actum, motum primum praecessit motus alius;
et ita motus primus non est motus primus, quod est inconveniens.
p. 101: Haec autem propositio: "omne quod est, de potentia priore exit in actum per motum praecedentem" sic
ostenditur: Cum aliquid est in potentia et nondum egreditur in actum, aut hoc est, quia causa efficiens nondum
est, aut si est, insufficiens est aut impeditur, aut quia illud in quod agit efficiens, nondum est, aut si hoc fuerit,
quia agens et illud in quod agit disiuncta sunt. Sed si agens nondum est, oportet, ut per motum fiat. Si
insufficiens est, oportet, ut per motum fiat sufficiens. Similiter si illud, in quod agat agens, nondum est, aut si
disiuncta sunt, necesse est, illud passim per motum fieri, aut ista disiuncta per motum coniungi.
p. 101: Et ut ad unum dicam: Causa, quare aliquid quod est in potentia nondum egreditur ad actum, est defectus
alicuius conditionis ex parte agentis, vel ex parte patientis. Quam conditionem oportet acquiri per motum,
antequam fiat de potentia agente actu agens. Ita in omni, quod fit sub tempore, necesse est, eius fieri praecedere
motum alium non disiunctum a sequente per quietem.
p. 102: Et in hac ratiocinatione manifestum est, quod omne, quod fit, necesse est reduci ad motum continuum
circularem.
p. 102: Haec autem ratiocinatio, quae convincit, primum motum non fuisse, convincit etiam, quod non fuit motus
ante motum infinitum, ita quod fuit aliquando quies absque motu intermedio.
p. 102: Dico autem, quod haec ratiocinatio Aristotelis et philosophorum est diminuta. Quod enim dicitur "motus
aliquando primo fuit, postquam non fuit", distinguendum est, quia, si haec dictio "postquam" significet ordinem
temporalem, implicata est in sermone ideo contradictio, quia implicatur, quod tempus praecesserit primum
principium motus et ita, quod motus fuerit ante motum primum et tempus ante tempus primum, quod est
impossibile. Et non est haec divisio sufficiens: motus aut est perpetuus et sine initio, aut fuit postquam non fuit,
quia sub neutram partem divisionis cadit mundus, vel tempus, vel motus, vel aliquid, cuius esse est esse cum
tempore, quia nullum horum est sine initio. Nec tamen aliquod horum habet initium sub tempore; tamen apud
imaginationem ponentem, quod idem est esse sine initio et habere esse extensum per moram infinitam, est illa
divisio necessaria. Si autem haec dictio "postquam" significet ordinem temporis ad aeternitatem et fuit primo
positum, quod significet tempus et secundo aeternitatem, verum est, quod mundus et tempus et motus fuerunt
postquam non fuerint, et priusquam essent, fuerunt in potentia, ut designetur prioritas aeternitatis ad tempus et
"potentia" non dicat potentiam causae materialis, sed solum potentiam causae efficientis. Haec autem propositio:
"Omne, quod de potentia priore exit ad actum etc." vera est, si significetur prioritas temporalis. Et sic tenet
probatio illius. Et si significetur prioritas aeternorum ad temporalia facta, haec eadem supradicta ratiocinatio
Aristotelis ostendit, quod non fuerunt mobilia prius quiescentia tempore infinito et coeperunt moveri.
pp. 102 - 103: Quia autem primum motum oporteret praecedere alium motum, quaestio est an acquiretur nova
conditio motori aut mobili, aut remotio impedimenti, per quam conditionem aut impedimenti remotionem de
movente et moto in potentia facerent moventem et motum in effectu. Ratio autem Averrois, qua putat, quod
intentio Aristotelis sit de perpetuitate motus unius continuantis motus ceteros est hoc, quod Aristoteles in
septimo ostendit, quod in motis localiter necesse est esse primum motum et primum motorem. Cuius ostensioni
ibi coniungitur haec ratiocinatio: convincitur primum motum moveri et primum motorem movere perpetuo
secundum dispositionem eandem, qua alterum nunc movet et alterum nunc movetur; et est intentio secundum
Averroëm ostendere, quod semper fuit et erit in dispositione, qua nunc est.
p. 103: Secunda ratio Aristotelis de perpetuitate motus est haec: Si ponatur motus simpliciter generatus et habens
initium: ergo eius non-esse praecessit eius esse; quia omne, quod habet initium, eius non-esse praecessit eius
esse; alioquin, cum non-esse alicuius initiati fuerit ab aeterno et sine initio, et eius esse similiter fuit sine initio,
quod est impossibile; ergo si motus simpliciter est habens initium, eius ease et eius non-esse dividuntur prioritate
et posterioritate. Sed prius et posterius non sunt sine tempore. Ergo cum prioritate non-esse motus fuit tempus.
Sed tempus non fuit sine motu. Ergo ante motum simpliciter fuit motus; quod est impossibile.
1

