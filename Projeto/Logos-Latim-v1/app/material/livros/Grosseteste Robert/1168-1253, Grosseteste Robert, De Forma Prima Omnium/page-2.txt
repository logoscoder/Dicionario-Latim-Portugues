octavo de Trinitate, et nubila phantasmatum et perturbabunt serenitatem, quae primo ictu illuxit tibi, cum
diceretur veritas vel formositas. Ecce in ipso primo ictu, quo velut corruscatione perstringeris, cum dicitur veritas
vel formositas, mane, si potes; si non potes, relaberis in ista solita atque terrena. - Ecce hoc modo Deus a se
forma est et dicitur.
p. 109: Ut autem aliquo modo clarescat, quomodo ipse sit forma creaturarum non enim sic est earum forma velut
pars earum substantialis completiva, ex qua et materia fit aliquid unum significationes huius nominis "forma"
aliquatenus sunt explicandae. Dicitur itaque forma exemplar, ad quod respicit artifex, ut ad eius imitationem et
similitudinem formet suum artificium; sic pes ligneus, ad quem respicit sutor, ut secundum ipsum formet soleam,
dicitur forma soleae. Sic etiam vita bonorum, ad quam respicimus, ut ad eius similitudinem mores vitae nostrae
formemus, dicitur nobis forma vivendi. Dicitur quoque forma, cui materia formanda applicatur, et per
applicationem ad illud recipit formam ipsius, cui applicatur, imitatoriam. Sic dicimus de sigillo argenteo, quod
ipsum est forma sigilli cerei; et de argilla, in qua funditur statua, quod ipsa est forma statuae. Cum autem artifex
habet in anima sua artificii fiendi similitudinem, respicitque ad illud solum, quod in mente gerit, ut ad eius
similitudinem suum formet artificium, ipsa in mente artificii similitudo forma artificii dicitur. Nec multum distat
in ratione haec significatio formae a primitus dicta significatione formae.
p. 109: Imaginare itaque in mente artificis artificii fiendi formam, utpote in mente architectoris formam et
similitudinem domus fabricandae, ad quam formam et exemplar solummodo respicit, ut ad eius imitationem
domum faciat; et imaginare cum hoc per impossibile ipsius architectoris volentis domum fabricare voluntatem
ita potentem, quod se sola applicet materiam formandam in domum formae in mente architectoris, qua
applicatione figuraretur in domum; et imaginare cum his, quod materia domus esset fluida, nec posset permanere
in forma recepta in se, si separaretur a forma in mente architectoris, sicut aqua figurata sigillo argenteo separato
sigillo statim amitteret figuram receptam.
p. 110: Imaginare itaque voluntatem artificis applicantem materiam domus ad formam in mente architectoris non
solum, ut per hanc applicationem formetur in domum, sed etiam applicantem illam ei, quamdiu domus manet in
esse domus, ut formata in esse servetur. Eo itaque modo, quo forma huius in mente huiusmodi architectoris esset
forma domus, est ars, sive sapientia, sive verbum omnipotentis Dei forma omnium creaturarum. Ipsa enim simul
et exemplar est et efficiens et formans est et in forma data conservans est, dum ad ipsam applicantur et
revocantur creaturae. Quod autem ex hoc intellectu dicatur Deus forma creaturarum, satis patet ex dictis
Augustini, utpote partim ex illa auctoritate, quam superius posui, ubi dicit omnia divina providentia gubernari,
ipsamque eorum providentiam esse formam incommutabilem, per quam mutabilia omnia subsistunt, ut
formarum suarum numeris impleantur et agantur. - Partim vero elucet haec intentio formae per reliquam
auctoritatem, quam de libro tertio decimo Confessionum posui, ubi dicitur angelus converti ad verbum Patris ad
id, a quo factus est, ut lux fieret et conformis formae aequali Patri id est sapientiae, in qua Pater fecit omnia. Ubi
etiam idem Augustinus haec verba proposuit: "Quid te promeruerunt spiritalis corporalisque natura, quas fecisti
in sapientia, ut inde penderent etiam inchoata et informia quaeque in genere suo vel spiritali vel corporali, euntia
in immoderationem et longinquam dissimilitudinem tuam: spiritale informe praestantius, quam si corpus
formatum esset; corporale autem informe praestantius, quam si omnino nihil esset, atque ita penderent in tuo
verbo informia, nisi per idem verbum revocarentur ad unitatem tuam et formarentur, et essent ab uno te summo
bono universa bona valde."
pp. 110 - 111: Item Augustinus super Joh. homil. prima: "Faber cum facit arcam, primo habet in arte arcam. Si
enim in arte arcam non haberet, unde illam fabricando proferret? Sed arca sic est in arte, ut non ipsa arca sit,
quae videtur oculis. In arte invisibiliter est, in opere visibiliter erit. Ecce facta est in opere: numquid destitit esse
in arte? Et illa in opere facta est et illa manet, quae in arte est. Nam potest illa arca putrescere et iterum ex illa,
quae in arte est, alia fabricari. Attendite ergo arcam in arte et arcam in opere! Arca in opere non est vita; arca in
arte vita est, quia vivit anima artificis, ubi sunt ista omnia antequam proferantur. Sic ergo, fratres carissimi, quia
sapientia Dei, per quam facta sunt omnia secundum artem, continet omnia, antequam fabricet omnia hinc, quae
sunt per ipsam artem, non continuo vita sunt, sed quidquid factum est, vita est in illo. Terram vides; est in arte
terra. Caelum vides; est in arte caelum. Solem et lunam vides; sunt et ista in arte, sed foris corpore sunt, in arte
vita sunt.
p. 111: Ex his auctoritatibus diligenter inspectis et ad invicem collatis scio prudentiam tuam facile percepturam,
aeternam Dei sapientiam sic esse formam omnium, velut si imaginareris figuram sigilli argentei esse vitam et
intelligentiam intelligentem se volentemque figurare ad sui imitationem et similitudinem magis minusve
expressam ceram fluidam non potentem per se manere in aliqua figuratione recepta, ipsaque hac sola voluntate
informem et fluidam ceram ad se revocaret sibique applicaret et ad se revocando sibique applicando sua
similitudine aliquanta imprimeret et in impressa similitudine servaret. Sic inquam percipies ex iam dictis
aeternam Patris sapientiam esse formam omnium, sicut talis figura sigilli argentei, si esset, esset forma cerae sua
similitudine praedicto modo impressae.Non tamen hanc similitudinem de modo, quo Deus est forma omnium,
sicut nec supradicta attuli sicut usquequaque congruam divinae excellentiae quia sicut creatura eius
similitudinem etiam non potest perfecte exprimere, sic nec mens creata potest aliquid perfecte et ei ex omni parte
simile fingere.
2

