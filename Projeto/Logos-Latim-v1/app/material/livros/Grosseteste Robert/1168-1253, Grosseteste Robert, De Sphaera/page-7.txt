p. 29: Excentricus lunae, ut praedictum est, secat eclipticam in duobus punctis oppositis, vocaturque punctus, per
quem transit luna a parte australi eclypticae in partem septentrionalem, caput draconis et punctus oppositus
cauda draconis. Coniunctio enim duorum circulorum, eo quod facit figuram tortuosam, vocatur draco lunae.
Luna igitur existente in capite vel in cauda draconis vel prope caput vel caudam draconis et sole in opposito
ipsius, erit eclipsis lunae. -- Si enim removeatur luna ab altero nodorum plus 12 gradibus, non patietur eclipsim.
Accidit enim eclipsis lunae per hoc, quod ipsa transit per umbram terrae, quae proicitur semper in oppositum
solis. Cum enim sol sit corpus luminosum et terra corpus umbrosum et radii recti sint et sol sit maior terra,
necesse est, ut sol proiciat umbram pyramidalem et ut umbrae conus terminetur e directo puncti oppositi soli in
ecliptica. Sicut igitur sol semper est sub ecliptica, sic conus umbrae terrae semper est sub ecliptica.
pp. 29 - 30: Corpus vero lunae corpus umbrosum est, et non habet lumen, nisi a sole. Unde pars illa, quam
respicit sol, semper est illuminata; reliqua vero umbrosa. Cum igitur currit luna inferior sole et cum sol et luna
coniunguntur, pars lunae, quae terram respicit, tota est umbrosa. Cum igitur paulatim recedit a sole, incipit pars
illa paulatim illuminari, quia radii solis paulatim eam attingunt. Et quanto plus a sole recedit luna, tanto pars eius
terram respiciens plus est illuminata. Cumque venit luna in oppositum solis, tota medietas terram respiciens est
illuminata. Et tunc dicitur panselenos quasi plena lumine. Deinde sicut paulatim accedit versus solem, sic
paulatim lumen decrescit in parte terrae opposita. Luna igitur plena existente in altero nodorum vel prope, cum
tunc sit sub ecliptica vel prope eclipticam, necesse est, ut transeat per umbram terrae et patiatur defectum luminis
aut in toto aut secundum partem. Si vero multum removeatur ab altero nodorum in plenilunio, cum tunc
removeatur ab ecliptica, et conus umbrae terrae feretur sub ecliptica, corpus vero lunae non attingit umbram, sed
a latere umbrae pertransibit, et ita non patietur luna defectum.
p. 30: Notandum, quod crebriores sunt defectus lunae quam solis propter diversitatem aspectus lunae. -- Est
autem diversitas aspectus lunae arcus circuli magni transeuntis per zenith capitis nostri interceptus inter verum
locum lunae et locum in visu apparentem. -- Verus locus est terminus lineae ductae a centro terrae per centrum
corporis eius in firmamentum. Cum igitur terra ad lunae circulum sensibilem habeat magnitudinem, linea recta
ducta ab oculo videntis non existentis sub luna per centrum corporis lunae in firmamentum secat praedictam
lineam in centro corporis lunae et terminatur alibi, quam praedicta linea, et locus, ubi terminatur, vocatur locus
lunae apparens.
pp. 30 - 31: Arcus vero inter haec duo loca comprehensus vocatur diversitas aspectus lunae. Haec tamen
appellatio diversitatis aspectus lunae divisa est in diversitatem aspectus lunae in longitudine et diversitatem
aspectus lunae in latitudine. Et neutrum eorum est diversitas aspectus lunae, quam supra diximus. Has duas
diversitates aspectuum lunae sic imaginabimur: imaginetur circulus ductus per verum locum lunae aequidistans
ab ecliptica, si non sit verus locus in ecliptica; si vero sit in ecliptica, ipsa erit circulus, quem quaerimus. Et
ducatur similiter alius circulus aequidistans priori per locum lunae apparentem. Deinde per polos orbis signorum
transeant duo magni circuli, quorum alter transeat per verum locum lunae et alter per locum lunae apparentem
intersecabunt se hi quattuor circuli, ita, quod constituent quadrangulum ex quattuor arcubus existentibus inter
sectiones.
p. 31: Arcus igitur circuli aequidistanter ducti eclipticae per locum lunae apparentem dicitur diversitas lunae
aspectus in longitudine. Arcus vero circuli transeuntis per polos orbis signorum interceptus inter duos circulos
ductos aequidistantes eclipticae dicitur diversitas aspectus lunae in latitudine. Diversitas autem prima, quam
praediximus, est sicut diagonalis huius, quem quaerimus quadranguli. Cum vero ita est, quod ambo circuli ducti
aequidistantes lineae eclipticae sunt simul loco, diversitas aspectus in latitudine nulla est. Cum vero accidit, quod
reliqui duo circuli sunt simul loco, diversitas aspectus in longitudine nulla est.
pp. 31 - 32: Ex his igitur patet, quod quamvis coniungantur sol et luna in puncto capitis vel caudae vel prope
caput vel caudam draconis, luna existente australi in regionibus septentrionalibus, non erit eclipsis solis, eo quod
locus lunae apparens erit tunc ex parte australi eclipticae. Sed ad hoc, quod esset eclipsis solis, opporteret, quod
locus lunae apparens esset simul cum loco solis, vel quod distantia inter ipsa esset minor quantitate duorum
semidiametrorum, scilicet solis et lunae.
p. 32: Cum vero coniunguntur sol et luna, luna existente septentrionali, accidit eclipsis in regionibus
septentrionalibus.Verumtamen non est necesse, quod in omnibus, sed in his locis, in quibus locus lunae apparens
in ecliptica vel prope eclipticam minus distat ab ea, quam quantitate duarum semidiametrorum scilicet solis et
lunae.

7

