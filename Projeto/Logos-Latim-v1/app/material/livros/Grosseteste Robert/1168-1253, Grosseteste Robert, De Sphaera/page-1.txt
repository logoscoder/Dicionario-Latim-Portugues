De sphaera
Printed Source: Die Philosophischen Werke des Robert Grosseteste, Bischofs von Lincoln (Münster i. W.,
Aschendorff, 1912.), pp. 11 - 32.
INC: Intentio nostra in hoc tractatu est describere figuram machinae mundanae et centrum [et situm] et figuras
corporum eam constituentium et motus corporum superiorum et figuras circulorum suorum.
EXPL: Verumtamen non est necesse, quod in omnibus, sed in his locis, in quibus locus lunae apparens in
ecliptica vel prope eclipticam minus distat ab ea, quam quantitate duarum semidiametrorum scilicet solis et
lunae.

<Caput 1>
p. 11: Intentio nostra in hoc tractatu est describere figuram machinae mundanae et centrum [et situm] et figuras
corporum eam constituentium et motus corporum superiorum et figuras circulorum suorum.Quia igitur huius
mundi machina sphaerica est, dicendum est in primis quid sit sphaera? -- Est autem sphaera transitus semicirculi
diametro eius fixa, quousque ad locum suum, unde incepit, redeat. -- Sit igitur semicirculus A B C;
circumvolvatur super A B diametrum fixam: manifestum est, quod motu suo describit corpus, a cuius medio scil.
0 omnes lineae exeuntes ad eius circumferentiam sunt aequales et erit corpus illud cuiusmodi corpus dicimus
esse sphaeram. -- Tale autem corpus est tota mundi machina.
p. 11: Imaginemur igitur super 0 centrum D E F semicirculum describi: manifestum est ergo, quod superficies
inter A B C semicircumferentiam et D E F semicircumferentiam si circumvolvatur super A B diametrum, motu
suo describet corpus, cuius ultima superficies et intima, erunt sphaericae. Et corpus illud totum interius et
exterius sphaericum nihil habens extra se omnia corpora continens in se consimilis figurae et situs corpus huius
mundi est unum, quod quintam essentiam nominant philosophi, sive aethera, sive corpus coeli, et praeter
elementares proprietates circulariter mobile. In quo septem planetae cum stellis fixis continentur.
p. 12: Posito iterum 0 centro et pauciore spatio occupato describatur semicirculus G H J: superficies igitur
contenta inter D E F semicircumferentiam et G H J semicircumferentiam, corpus interius et exterius sphaericum
describet contiguum exterius quintae essentiae et intra se continens reliqua corpora. Huius figurae et situs est
corpus ignis.
p. 12: Superficies iterum inter G H J semicircumferentiam et K L M contenta circumvolutione sua describet
corpus, cuius figurae et situs similitudinem obtinet aër.
p. 12: Item superficies inter K L M et N R P semicircumferentiam contenta circumrotatione sua describet corpus,
cuius corporis figurae et situs similitudinem obtinet aqua. -- Circuitio iterum N R Q semicirculi describet corpus
sphaericum in medio praedictorum corporum contentum, cuius figurae et situs similitudinem obtinet terra. -Verumtamen ut animalia terrena habitaculum et receptaculum haberent, aqua in concavitates terrae recessit et
apparuit superficies terrae arida et separata. Estque terra cum aquis in se contentis sicut sphaera terrae solum.
p. 12: Quod autem omnia praedicta corpora sphaerica sunt et rationibus naturalibus et experimentis astronomicis
ostenditur. Quia namque a natura rei est forma et unumquodque praedictorum corporum naturalium naturae
unius est, cuius scilicet quaelibet pars participat cum toto in nomine et diffinitione, necessefuit, ut unumquodque
haberet uniformem figuram, cuius quaelibet pars esset toti consimilis. Talis autem nulla est praeter sphaericam.
-- Praeterea quia omne ponderosum tendit ad centrum et locus profundior est, qui est circa centrum, necesse fuit,
duo corpora ponderosa sphaericam habere figuram. Et similiter est de duobus levibus, quia locus levis elevatior
est, qui magis distat a centro: et omne leve ad magis elevatum tendit.
p. 12: De quinta essentia ostendit philosophus, quod ipsa est sphaerica: quia necesse est motus rectos, qui sunt
gravium et levium elementorum, reduci ad motum circularem, qui est de necessitate quintae essentiae. Sed si
movetur circulariter, de necessitate est sphaerica, quia sit esset angulosum, de necessitate esset locus vacuus.
p. 13: Experimento etiam scitur, quod terra est rotunda. Si enim esset plana, cum visus recte protendatur, visus
omnium hominum supra superficiem terrae existentium ad eundem locum in coelo terminarentur. Sed notum est
experimento, quod, qui sunt in terra in die super Arim civitatem vident polum septentrionalem et ipse est
terminator visus eorum et quanto homines magis accedunt ab illa civitate versus septentrionem, tanto magis
elevatur eis polus et finitur visus eorum sub polo. Hoc autem non posset accidere, nisi terra esset rotunda. -Quod autem sit rotunda versus oriens et occidens, patet per hoc, quod prius est dies his, qui magis accedunt
orienti et tardius his, qui sunt propinquiores occidenti. Et similiter nox. -- Et hoc scitur per eclipses lunares.
Eadem enim eclipsis visa est apud Arim in vespere eorum, quae fuit in media nocte eorum, qui fuerunt in
oriente, et non apparuit eis, qui fuerunt in occidente. Similiter alia eclipsis, quae fuit in media nocte eorum, qui
fuerunt apud Arim fuit in vespere occidentalium et in mane orientalium.
p. 13: Quod autem coelum sit sphaericum, patet per apparentiam nobis in visu. Videmus enim stellam unam in
coelo non motam et omnes reliquas stellas moveri circulariter circa ipsam et stellas ei propinquiores circulos
breviores describere, et remotiores maiores. -- Apparet etiam nobis unaquaeque stella in ortu suo et in medio
coeli et in occasu eiusdem magnitudinis. Istae autem dispositiones non possent esse nisi in sphaerico et in
1

