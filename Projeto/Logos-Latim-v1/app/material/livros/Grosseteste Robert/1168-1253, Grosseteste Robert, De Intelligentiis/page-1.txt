De intelligentiis
Printed Source: Die Philosophischen Werke des Robert Grosseteste, Bischofs von Lincoln (Münster i. W.,
Aschendorff, 1912.), pp. 112 - 119.
INC: Voluisti insuper a me scire, quid sentiam de intelligentiis, h. e. de angelis: utrum sint distinctae loco, an in
quolibet loco simul?
EXPL: Et si per eos vel per te alicubi a vero me deviasse invenias, rescribendo errorem meum corrigas.
pp. 112 - 114: Voluisti insuper a me scire, quid sentiam de intelligentiis, h. e. de angelis: utrum sint distinctae
loco, an in quolibet loco simul?Ad quod in primis respondeo, quod solus Deus totus ubique simul est. "Ipse
enim", ut ait Augustinus in libro quinto de Trinitate, " sine situ praesens est, sine loco ubique totus, sicut sine
qualitate bonus, sine quantitate magnus, sine indigentia creator, sine habitu omnia continens, sine tempore
sempiternus, sine ulla sui mutatione mutabilia faciens nihilque patiens". " In eo tamen ipso, quod dicitur Deus
ubique diffusus, carnali resistendum est cogitationi", ut ai Augustinus in libro de Praesentia Dei et " mens a
corporis sensibus avocanda, ne quasi spatiosa magnitudine opinemur Deum per cuncta diffundi, sicus humus aut
humor aut aër aut lux ista diffunditur. Omnis enim huiusmodi magnitudo minor est in sui parte, quam in toto!" "
Deus vero ita ubique diffusus est, ut non per spatia locorum quasi mole diffundatur, ita ut in dimidio mundi
corpore sit dimidius et in alio dimidio mundi corpore sit dimidius et in alio dimidio dimidius ac ita per totum
totus. Sed in solo caelo totus et in sola terra totus et in caelo et in terra totus, nullo contentus loco, sed in se ipso
ubique totus" nec maior in toto, quam in parte, nec minor in parte, quam in toto, nec in maiori parte maior, nec in
minori minor. Licet autem ista intelligere sit supra nos, ut tamen aliquo modo in aenigmate ea conspiciamus,
exemplo tali iuvat nos Augustinus in eodem libro sic dicens: " Ipsa immortalitas corporis, quae in Christi carne
praecessit nobisque in fine promittitur futura, cum magna sit res, non est profecto mole magna, sed licet
corporaliter habeatur, incorporea quaedam excellentia est. Nam cum ipsum immortale corpus minus sit in parte,
quam in toto, immortalitas eius tam plena est in parte, quam in toto. Et cum sint aliis alia maiora, non tamen aliis
alia immortaliora sunt membra; sicuti nunc, quando omni ex parte sani sumus secundum modum praesentis in
corpore sanitatis, non quia maior est manus tota quam digitus, ideo totius manus sanitatem maiorem dicimus esse
quam digiti; sed in illis inaequalibus aequalis est ipsa, quando ita breviora grandioribus comparantur, ut, quod
tam magnum esse non potest, quam est aliud, possit tamen esse tam sanum. Esset autem maior sanitas in
maioribus membris, si essent maiora saniora. Cum vero non ita est, sed maiora atque minora tam sana sunt,
dispar est profecto in membrorum molibus quantitas, sed par est in disparibus sanitas. Cum ergo sit corpus aliqua
substantia, quantitas eius est in magnitudine molis eius. Sanitas vero eius non est quantitas, sed qualitas eius est.
Non ergo potuit obtinere quantitas corporis, quod potuit qualitas. Nam ita distantibus partibus, quae simul esse
non possunt, quoniam sua quaeque spatia locorum tenent, minores minora et maiores maiora, non potuit esse in
singulis quibusque partibus tota vel tanta. Sed amplior est quantitas in amplioribus partibus, brevior in
brevioribus et in nulla parte tanta, quanta per totum. Qualitas vero corporis, quae sanitas dicitur, cum sanum
corpus est totum, tanta est in maioribus, quanta est in minoribus partibus. Non enim, quae minus magnae sunt,
ideo minus sanae sunt, aut quae ampliores ideo saniores. Absit ergo, ut quod potest in corpore qualitas creati
corporis, non possit in seipsa substantia creatoris. Est ergo Deus per cuncta diffusus. Ipse quippe per prophetam
ait: 'Caelum et terram ego impleo' . . . Sed sic est Deus per cuncta diffusus, ut non sit qualitas mundi, sed
substantia creatrix mundi, sine labore regens et sine onere continens mundum".
p. 114: Ex his verbis Augustini, ut supra dixi, aliquatenus iuvatur noster intellectus ad comprehendendum, licet
velut de longe in nubilo, quomodo Deus ubique est, quia plene comprehendere, quomodo ipse ubique est, supra
viventis hominis capacitatem est.
p. 114: Sicut autem Deus simul totus est ubique in universo, ita anima simul tota est ubique in corpore animato.
Unde Ambrosius exponens, qualiter homo sit factus ad imaginem Dei, ita ait: "Sicuti Deus unus semper ubique
totus est, omnia vivificans, movens et gubernans, sic anima in suo corpore ubique tota viget, vivificans,
gubernans et movens illud; neque enim in maioribus corporis membris maior et in minoribus minor, sed in
minimis tota est et in maximis tota. Et haec est imago unitatis omnipotentis Dei, quam anima in se habet". Item
idem Augustinus ad b. Hieronymum de origine animae: " Quemadmodum anima per omnes particulas corporis
tota adest simul, nec minor in minoribus, nec maior in maioribus est, sed tamen in aliis intentius, in aliis
remissius operatur, cum in singulis particulis corporis essentialiter tota sit ", ita et Deus, cum sit in omnibus
essentialiter et totus in illis, tamen plenius esse dicitur in eis, quos inhabitat.
pp. 114 - 115: Ecce ex his verbis aperte habes, quod anima tota essentialiter ubique est in corpore, quod vivificat,
sicut Deus ubique totus essentialiter est in universo, quod regit. Neque anima in corde solo aut solo cerebro est
per essentiam et alibi in corpore non per essentiam, sed per virtutem suam, ut forte sentiunt aliqui non
considerantes, quod virtus animae aut est accidens eius, aut substantia tota, aut pars substantiae. Quod si virtus
animae sit tota eius substantia vel pars eius, ubicumque est eius virtus, est ipsa tota, quia etiam ubi est eius pars,
est ipsa tota, cum non sit magnitudine molis distenta. Si vero dicatur virtus eius esse eius accidens, cum accidens
1

