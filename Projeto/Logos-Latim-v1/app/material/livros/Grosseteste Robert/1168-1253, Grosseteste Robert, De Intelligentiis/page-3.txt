pp. 117 - 118: Diciturque angelus de loco ad locum transire, cum relicto ad unius loci contenta praesidentis
ordine ad alterius loci contenta suscipit praesidentis praefecturam. Non est igitur angelus ubique totus simul, quia
hoc est solius Del proprium, qui simul omnia vivificat, movet et gubernat, ut sit ubique in seipso totus, nullo loco
circumscriptus. Sed ut dictum est, quandoque alicubi dicitur esse, non quod ambiente locali superficie claudatur,
vel punctuali situ in termino lineae figatur, sed quod in illo loco contentis praeficiatur speciali aliqua agentis seu
praesidentis operatione ad illa recepta. Si etiam angelus alicui contento vel contentis ministerium exhiberet
servitutis, nihilominus ibidem esse diceretur.
p. 118: Dicuntur quoque mali angeli esse in isto aÃ«re caliginoso et in inferno et similiter animae malorum in
inferno loco, scilicet quadam corporali poena, quia spiritus incorporeus in illo loco esse iure dicitur, ad cuius loci
contentorum corporum corporales motiones ipse spiritus patitur. Sicut enim anima dum est in corpore, quod
vegetat, ad motiones corporis per qualitates sensibiles excellentes patitur et torquetur, sic anima separata, quae
male meruit, et daemones prave affecti ad alicubi contenta corpora ad illorum corporum motiones per qualitates
sensibiles patiuntur et torquentur. Sicut enim spiritus non unitus corpori aliquo modo affectus ad illud potest
movere corpus, quomodo movet illud anima corpori unita, sic nimirum spiritus non unitus corpori aliquo modo
affectus ad illud potest pati moto corpore, ad quod afficitur, sicut anima corpori unita patitur moto corpore, cui
unitur. Sed numquid sicut ad motiones corporis, ad quod prave afficitur, patitur et torquetur spiritus malus, sic ad
motiones corporis, ad quod bene afficitur, potest pati delectabiliter spiritus bonus, ut hoc sit etiam spiritui bono
esse in aliquo corporali loco, quod ad eiusdem loci contentorum corporum motiones delectabiliter pati? Est enim
passio delectabilis, sicut et passio poenalis: in sentiendo enim media delectabiliter patitur anima, sicut poenaliter
patitur in sentiendo excellentia extrema. De hoc mallem sapientem humiliter audire, quam temerarie aliquid
definire.
pp. 118 - 119: Ex praedictis tamen, si vere dicta sint, colligi potest, hoc esse spiritum creatum incorporeum
alicubi esse, quod ad ibidem contenta comparationem praesidentis aut ministrantis aut aliquo modo agentis vel
ad ibidem contentorum motiones aliquo modo patientis habere. Et non est hoc ipsum esse alicubi, quod
superficie locali circumscribi aut in situ punctuali figi, ut possit inter ipsum et alia situm habentia certis linearum
mensuris distantia seu propinquitas metiri. Dixi spiritus malos et malorum animas et omnes animas, dum sunt in
corpore, ad motiones quorundam corporum poenaliter pati, et non dixi eas a corporibus pati, quia licet
substantiae incorporeae possint agere in corpora, utpote nobiliora in minus nobilia, non tamen, ut videtur, e
converso corpora possunt agere in substantias incorporeas, quia ignobilius non potest agere in id, quod nobilius
est. Substantia autem incorporea etiam informis quovis formato corpore nobilior est.
p. 119: De hoc Augustinus in libro sexto Musicae ita ait: " Ego ab anima hoc corpus animari non puto, nisi
intentione facientis; nec ab isto quicquam illam pati arbitror, sed facere de illo et in illo tanquam subiecto
divinitus dominationi, suae, aliquando tamen cum facilitate, aliquando cum difficultate operari, quanto pro eius
meritis magis minusve ei subiecta est natura corporea. Corporalia ergo quaecunque huic corpori ingeruntur aut
obiiciuntur extrinsecus, non in anima, sed in ipso corpore aliquid faciunt, quod eius operi aut adversetur aut
congruat". Ex his verbis Augustini patet, animam, dum est in corpore, a corporali non pati, quam tamen necesse
est pati corpore passo. Consimiliter videtur, quod substantia incorporea separata a corpore a corporali non
patitur, quae tamen aliquando necessario patitur, passo et moto corpore. De hoc tamen nihil est temere
definiendum; hoc autem pro certo tenendum, malorum animas et daemones in igne pati, sive agente in eos igne,
sive ipsis necessario patientibus igne calescente, sicut anima in corpore necessario poenaliter patitur corpore
fervente vel nimio frigore rigente, nullo tamen corporali agente in animam, sed existente occasione necessaria
actionis in ipsam, sicut speculum motum necessaria est occasio motionis radiorum reflexorum a speculo, nec
tamen speculum motum movet radios, sed ipsi movent se ipsos.
p. 119: Putavi aliquid breviter et succincte tibi scripsisse. Sed me dilucida brevitate rem difficilem et obscuram
perstringere nesciente excrevit in prolixum et vereor, ne ipsa prolixitate ad legendum tibi sit taediosum. Rogo
tamen legas et ingenia profunda sapientium, cum quibus conversaris, qualiter de his sentiant, diligenter
interroges.Et si per eos vel per te alicubi a vero me deviasse invenias, rescribendo errorem meum corrigas.

3

