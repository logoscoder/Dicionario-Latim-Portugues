transversales contrahuntur, donec perveniant ad terminum motus sui localis; eruntque tunc diametri transversales
in termino suae diminutionis et longitudinales in termino suae majorationis. Deinde, cum redierit, erit extensio et
contractio diametrorum via conversa. Hanc autem extensionem et contractionem ingredientem profunditatem
materiae et praecipue id, quod est aëreum subtile in corpore, sonativum esse intelligo. Cumque inter quoslibet
motus contrarios sit quies media, necesse est, sonum quantumcumque parvum audibilem non esse continuum,
sed interruptum et numerosum, licet hoc non percipiatur.
p. 3: Cum itaque eisdem proportionibus humanae vocis et gesticulationibus humani corporis modulatio
temperetur, quibus soni et motus corporum reliquorum, speculationi musicae subjacet non solum harmonia
humanae vocis et gesticulationis, sed etiam instrumentorum et eorum, quorum delectatio in motu sive in sono
consistit et cum his harmonia coelestium sive noncoelestium. Et cum a motibus coelestibus sit concordantia
temporum et compositio et harmonia mundi inferioris et rerum omnium compositarum ex quatuor elementis
necesseque sit harmoniam efficientium in effectis reperire et extendit se speculatio musicae, ut proportiones
temporum et elementorum mundi inferioris constitutionem cognoscat et etiam omnium elementorum
compositionem.
pp. 3 - 4: Et quia sono numeroso sive mixto sonanti correspondet numerus in progressione ad auditum, cumque
sonus auri illabitur, exercet anima numerum in aëre generali in auribus aedificato, quo numero exercito numero
sonanti occurrit et ipsum sentit numerum sonantem. Exindeque progrediens in memoriam, [desinens]que extra et
in sensu totus simul et in memoria totus simul reponitur. Exinde in tota anima aptatur numerus quidam, quo
aptato cum numero, qui extra jam desinit per ipsum numerum, qui jam totus est in memoria, delectatur anima
absque rationis judicio in numero sonantis, si sit consonus, aut offenditur, si sit dissonus. Qui numerus, cum sit
praestans delectationem, aut contrarium, sensualis congrue nominatur. Tandem adhibet anima numeros
judiciales, quibus de reliquis discernit.
p. 4: Cum inquam ita sit in numeris sonantibus, protendit se musica speculatio ut harmoniam cognoscat, non
solum in numeris sonantibus seu corporalibus, sed etiam in progressoribus et occursoribus, recordabilibus,
sensibilibus et judicialibus.
p. 4: Cum autem per motus nostros praeter ipsos motus aliquid intendamus, aut conjuncta dividimus, aut divisa
conjungimus, aut ordinem, aut situm damus, aut figuras extrahimus. In his configurandis arithmeticam et
geometriam constat esse rectificantes. Quibusdam tamen rebus non damus absque errore, nisi praecognito mundi
situ; et quaedam opera nostra non exstant usquam ordinata, nisi certis temporum spaciis fuerint mensurata.
Propter hoc praedictis tribus accessit astronomia, mundi situm et spacium temporum motibus astrorum docens
dignoscere.
p. 4: Cum igitur sint opera quaedam naturae tantum, quaedam nostra tantum, quaedam vero nostra et naturae, et
hae solae philosophiae partes, quae dicta sunt tantum opera nostra et etiam opera naturae et nostra, in quantum
quae nostra sunt rectificent et perficiant, et artis sit diffinitio seu dispositio, quod sit regula nostrae operationis,
merito hae solae artis vocabulo nuncupantur.
p. 4: Hae septem naturalis et moralis sunt ministrae: nam grammatica et logica cum habeant sermonem rectum,
habent probationem rectam: manifestum est, quod probationem veram ministrant.
p. 4: Moralis scientia etiam, quid appetendum, quid fugiendum est, edocet. Rhetorica vero movet
concupiscibilem ad appetendum, vel irascibilem ad fugiendum. Quapropter moralis scientia cum ornatu rhetorico
vult doceri et sciri, ut proveniat morum informatio. Reliquae vero ornatum repudiant, in quibus quaeritur sola
veritatis ordinatio.
pp. 4 - 5: Musicae ministerium in philosophia naturali non minus utile, quam ad medendum, cum omnis
aegritudo et in ordinatione spirituum et in temperantia curatur et omnis etiam, qui per ordinationem aut spirituum
temperantiam curatur, musicis sanatur modulationibus et sonis, ut etiam credunt philosophi. Et dicunt etiam
vulneribus et surdidati musicis modulationibus posse mederi. Cum enim anima sequatur corpus in suis
passionibus et corpus sequatur animam in suis actionibus, corpore patiente ex numeris sonantibus extrahit anima
in se numeros proportionatos secundum proportionem numerorum sonantium, movetque spiritus ipse easdem
numerorum proportiones. Sapiens igitur est, qui corporis humani signati novit debitam proportionem et quibus
proportionibus fiunt elementorum et humidarum partium principalium spirituum et animae cum corpore
concordiae et easdem proportiones in numeris sonantibus effectas ut progressores et occursores animae
illabantur et ex incommensuratione omnia redeunt ad propriam commensurationem; qui novit etiam, qualiter
spiritus dilatantur in gaudio, qualiter in tristitia contrahantur, qualiter circumferantur in ira, qualiter in animosis
super seipsis innudando [?] sese impellunt et excitant, qualiter in timidis sese fugiant, qualiter in mitibus sese
quadam tranquillitate sedant et proportionatos sonos in musicis instrumentis, qui sciat educere, facile poterit, in
quos voluerit affectus animi permutare.

2

