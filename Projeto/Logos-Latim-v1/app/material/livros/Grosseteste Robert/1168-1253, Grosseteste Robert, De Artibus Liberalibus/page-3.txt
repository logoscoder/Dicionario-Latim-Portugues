p. 5: Astronomiae ministerio plus ceteris eget philosophia naturalis: nulla enim aut rara est operatio, quae
naturae sit et nostra, utpote vegetabilium plantatio, mineralium transmutatio, aegritudinum curatio, quae possit
ab astronomiae officio excusari. Non enim agit natura inferior, nisi cum eam movet et de potentia in actum
dirigit virtus coelestis. Luna autem est, quae virtutes coelestes mundo conjungit inferiori. Quapropter cum in
hora plantationis fuerit luna aucta lumine in quarta orientali seu medio coeli a fortunis [?] respecta, quarum
virtutem applicet inferius, quia tunc in fortitudine operationis suae calorem vitalem in plantam fortiter movebit,
accelerabitque ac confortabit crementum eius et fructificationem. Si vero fuerit in eadem hora respectus Saturni,
movebit in plantam frigus impediens vel destruens. Si vero fuerit respectus Martis, movebit calorem urentem
impedientem vel coquentem eritque planta tardi crementi vel fructificationis modicae, vel penitus marcescit.
p. 6: In praeparatione vero lapidis, quo metallorum fit transmutatio, non minus necessaria est horarum electio.
Omnia enim metalla de intentione naturae aurum esse debuerunt: nec differunt ab auro, nisi sicut imperfectum a
perfecto. Cum enim virtus solis movet fumum sulfureum mundum commiscens illum cum argento vivo et
decoquit ipsum decoctione temperata, fit aurum. Cum vero calore solis complectitur frigiditas lunae, ita quod
parva sit praedictorum decoctio, nascitur argentum. Sed si calori solis commisceatur frigiditas Saturni, quia ipse
est terreus, movetur fumus sulphureus cum immunditia terrestri et commiscetur cum argento vivo (et) mundo et
decoquitur decoctione parva, nascitur plumbum. Si autem calori solis commisceatur calor et humiditas Jovis,
movetur fumus sulphureum ingressione sua et commiscetur cum argento vivo (et) mundo, sed propter
humiditatem Jovis parva fit decoctio et oritur stagnum. Cum autem calori solis admiscetur calor superfluus et
siccitas Martis, sulphur grossum cum argento vivo grosso, superflue excoquitur et ferrum estrahitur. Calor autem
Veneris cum calore solis proxime dicta decoquens plus decoctione temperata, minus tamen quam sit decoctio
excussa per Martis lotionem excutit. Virtus vero Mercurii cum aqua viscosa fumum sulphureum commiscens
vivum efficit argentum. Reliqua vero ab auro non differunt, nisi secundum immunditiam materiae aut
complexionis inaequalitatem. Quapropter transmutare ista est immunditias abstergere et mundificatis
substantiam apponere assimilatam soli in virtute et operatione, quae ipsa reducit ab inaequalitate. Haec
substantia non qualibetcumque hora praeparatur, sed cum fuerit sol in exaltatione librae ab aspectu malorum;
quae tunc est in fortitudine et extrahit in materia huius(modi) substantia virtutem sibi assimilatam, quam non
potest nisi in certis horis de potentia ad actum producere.
p. 6: In morbis iterum valet horarum electio, quia, si hac postposita morbus curatur, magis est fortunae, quam
artis. Medicina enim est instrumentum vel coadjutrix naturae, ut morbum expellat: nec sanat medicina, sed
natura per medicinam adjuta. Quapropter oportet considerare, quibus horis natura, quae languet, a virtute coelesti
movetur, ne medicus operetur cum errore;et in quibus horis a virtute coelesti natura movetur immo regitur, et in
quibus naturam movet debiliter et in quibus fortiter et secundum has diversitates motionis naturae a virtute
coelesti eam regente observanda est in virtute et duratione et quantitate praeparatio medicinae.

3

