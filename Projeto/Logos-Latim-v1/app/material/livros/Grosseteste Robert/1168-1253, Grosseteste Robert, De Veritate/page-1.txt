De veritate
Printed Source: Die Philosophischen Werke des Robert Grosseteste, Bischofs von Lincoln (MÃ¼nster i. W.,
Aschendorff, 1912.), pp. 130 - 142.
INC: "Ego sum via veritas et vita".
EXPL: Quapropter intentio veritatis, sicut intentio entis ambigua est: ex parte aliqua est una in omnibus veris et
tamen per appropriationem diversificata in singulis.
p. 130: "Ego sum via veritas et vita".Hic ipsa Veritas dicit se esse veritatem. Unde dubitari non immerito potest,
an sit aliqua alia veritas, an nulla sit alia ab ipsa summa veritate? Si enim nulla est alia veritas, tunc veritas est
unica et singularis nec recipit distributionem aut pluralitatem, ut dicatur "omnis veritas", aut "multae veritates".
Sed e contra in Evangelio legitur: "Ipse docebit vos omnem veritatem".
p. 130: Item: si non est alia veritas, ubicunque praedicatur aliquid esse verum, praedicatur de eodem Deus, licet
adiacenter et denominative et nuncupative. Numquid igitur idem est esse verum et esse divinum? Sic videtur per
locum a coniugatis. Si non est alia veritas, quam Deus, esse verum est esse divinum, et hoc est vera arbor, quod
divina arbor, et vera propositio, quod divina propositio, et ita de ceteris.
p. 130: Item: in futuris et contingentibus videtur esse veritas corruptibilis. Veritas autem, quae Deus est, nullo
modo est corruptibilis. Est igitur alia veritas ab illa, summa veritate.
p. 130: Item: veritas propositionis est adaequatio sermonis et rei Deus autem non est haec adaequatio, quia non
erat haec adaequatio, antequam esset sermo et res; cum Deus et veritas summa et sermonem et res creatas
sermone significatas praecesserit. Est ergo aliqua veritas, quae non est summa veritas.
pp. 130 - 131: Item dicit Augustinus in libro Soliloquiorum, quod veritas est id quod est. Uniuscuiusque igitur rei
entitas est eius veritas. Sed nullius creaturae entitas est summa veritas, quae Deus est. Ergo est aliqua alia veritas
a summa veritate.
p. 131: Item: Augustinus retractat hoc verbum, quod dixit in libro Soliloquiorum: "Deus, qui non nisi mundos
verum scire voluisti", ita inquiens: "responderi potest: multos non mundos multa vera scire." Multi igitur non
mundi veritatem vident, qua verum est verum, quod sciunt. Sed soli mundi corde summam veritatem vident:
"Beati enim mundo corde, quoniam ipsi Deum videbunt". Et secundum Platonem teste Augustino in libro de
vera religione veritas pura mente videtur, cui inhaerens anima beata fit. Idem quoque Augustinus ait in libro "de
agone christiano: "Errat quisquis putat veritatem se cognoscere, cum adhuc nequiter vivit". Est igitur alia veritas
ab hac summa, quam aliam vident non-mundicordes.
p. 131: Item scriptum est in Evangelio: "Qui facit veritatem venit ad lucem". Facit igitur homo aliquam
veritatem; sed nullus facit summam veritatem. Est igitur alia veritas ab illa.
pp. 131 - 132: Item: Ex verbis Augustini in libro de mendacio potest haberi, quod duplex est veritas: una scilicet
in contemplando, altera in vero enuntiando. Et illam, quae est in contemplando praeponit Augustinus animo ita
inquiens: "ut animus corpori, ita veritas etiam ipsi animo praeponenda est, ut eam non solum magis quam corpus,
sed etiam magis quam se ipsum appetat animus". Sed cum nihil praeponendum sit animo, nisi Deus, patet, quod
veritas, de qua hic intendit Augustinus, Deus est. Postea veritatem, quae est in enuntiando, non audet praeferre
animo, sed innuit eam temporalibus omnibus praeferendam sic inquiens: "Si quisquam proponeret sibi sic
amandam veritatem non tantum quae in contemplando est, sed etiam in vero enuntiando, quod in suo quoque
rerum genere verum est, et non aliter proferendam motu corporis sententiam, quam in animo concepta atque
conspecta est, ut fidei veridicam pulchritudinem non solum auro et argento et gemmis et amoenis praediis, sed
etiam ipsi universae temporali vitae, omnique corporis bono praeponeret, nescio, utrum sapienter a quoquam
errare diceretur." In his satis evidenter distinguit Augustinus duas veritates, quarum secundam non audet aequare
animo, nedum praeferre. Sed nisi crederet, aut saltem dubitaret, veritatem enuntiationis aliam esse a veritate
summa, non dubitaret eam praeferendam esse animo.
p. 132: Quod autem non sit alia veritas a veritate summa, videtur secundum Anselmum, qui in libro suo de
veritate concludit ad ultimum, quod unica est omnium verorum veritas, et quod illa est summa veritas, sicut
unum est tempus omnium illorum, quae sunt simul in uno tempore.
p. 132: Item: verisimile est, quod, si unius alicuius enuntiationis veritas, qua enuntiatio vera est de creaturis, sit
summa veritas, et omnium enuntiationum et enuntiabilium veritas sit eadem veritas, nihil iam caret initio et fine,
nisi suprema veritas. Atqui veritas huius: "septem et tria sunt decem" caret initio et fine. Ergo haec veritas est
summa veritas. Huic consonat Augustinus in libro de libero arbitrio ita inquiens: "septem et tria sunt decem et
non solum nunc, sed etiam semper; nec ullo modo septem et tria non fuerunt decem aut aliquando septem et tria
non erunt decem. Hanc ergo incorruptibilem numeri veritatem dixi mihi et cuilibet ratiocinanti esse communem."
Aeterna est igitur talium veritas ac per hoc summa veritas.
pp. 132 - 133: Similiter sine initio fuit verum "aliquid fuisse futurum"; sed non fuit verum, nisi veritate sua. Sua
igitur veritas aeterna est et summa; similiter omnium conditionalium veritas ut: "si est homo, est animal." Per
hypothesim igitur omnis enuntiabilis veritas est summa veritas. Item dicit Augustinus in libro de vera religione,
1

