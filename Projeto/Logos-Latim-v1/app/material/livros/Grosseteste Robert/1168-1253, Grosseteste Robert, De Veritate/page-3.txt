quod componitur ex corpore et anima rationali. Idem quoque Augustinus: "si mendax est et vitiosus, falsus homo
est." Similiter vera propositio est hominem esse asinum, quia habet plenum esse primum enuntiationis; sed falsa
est, quia caret plenitudine esse secundi. Haec enim est secunda perfectio enuntiationis: significare id esse, quod
est, et non esse, quod non est. Cumque hoc modo dicitur res una simul vera et falsa, non est assertio de eodem
contraria, quia non eiusdem esse asseritur plenitudo et defectio. Sed cum dicitur falsitas, est vera falsitas et
falsum est verum falsum. Numquid inest contrarium suo contrario, et fallit id his terminis regula logicorum, sicut
secundum Augustinum in bono et malo? Et si fallit in his, sicut in bono et malo, suntne plures contrarietates his
duabus, in quibus fallit? Quaeque est differentia contrarietatum, in quibus fallit regula logicorum, ad
contrarietates, in quibus non fallit? Numquid in his solis contrarietatibus fallit regula logicorum quarum alterum
contrariorum sequitur esse? Omne namque, quod est, bonum est; et omne quod est, verum est. Unde aut falsum
et malum omnino non sunt, aut falsum et malum non sunt nisi in vero et bono.
p. 136: Item: quodlibet est verum id, cuius esse conformatur rationi suae in Verbo aeterno; et falsum id, quod
fingit esse eiusque rationi in Verbo aeterno non conformatur. Cum autem omne, quod est, solum id est et totum
id est, quod aeterno Verbo dicitur esse, omne quod est, inquantum est et quantumcunque est, verum est. Sed
numquid e contrario omne, quod est citra Deum, est falsum aliquid? Cum enim falsum sit, quod ad similitudinem
alicuius accommodatum est, nec tamen est id, cuius est simile, omnis autem creatura alicuius habet
similitudinem, quod tamen ipsa non est, videtur, quod omnis creatura sit falsum aliquid. Quod si verum est,
numquid homo, qui est similitudo et imago Dei, nec tamen Deus est, est falsus Deus, sicut statua hominis est
falsus homo? Absurdum videtur hoc dicere. Et quia ad praesens non occurrit auctoritas, quae istud determinet,
interim differatur a nobis huius solutio.
p. 136: Deus autem nullo modo est falsum aliquid, eo quod similitudo omnis est paris ad parem, aut inferioris ad
superiorem, Deus autem nec parem habet nec superiorem, ad cuius similitudinem accommodetur. Filius autem,
qui similis est Patri plenissime, est id quod Pater. Unde ibi nulla ex parte aliqua falsitas est, sed plena veritas et
lux, "et tenebrae in eo non sunt ullae".
p. 137: Cum autem, ut praedictum est, veritas cuiuscunque est eius conformitas rationi suae in aeterno Verbo,
patet, quod omnis creata veritas non nisi in lumine veritatis summae conspicitur. Quomodo enim conspici posset
conformitas alicuius ad aliquid, nisi conspecto etiam illo, cui est conforme? Aut rectitudo rei quomodo
agnoscitur, quoniam rectitudo est, cum non sit secundum se rectitudo, nisi in regula sua, quae secundum se recta
est, et secundum quam ipsa res est rectificata? Quae regula non aliud est, quam ratio rei aeterna in mente divina.
Aut qualiter cognoscetur, quod res est, ut esse debet, nisi videatur ratio, secundum quam sic esse debet?
p. 137: Quod si dicatur, hanc esse rationem rectam, secundum quam res sic esse debet, iterum quaeritur: ubi haec
ratio videatur esse recta ratio huius et talis, qualis esse debet, nisi in sua iterum ratione? Et sic erit recursus usque
dum videatur res esse ut debet in sua ratione prima, quae secundum se recta est. Et ideo res est ut debet, quia
huic conformis est. Omnis igitur creata veritas intantum patet, inquantum conspicienti praesto est lux suae
rationis aeternae, sicut testatur Augustinus. Nec potest aliqua res in sua tantum creata veritate conspici vera, sicut
corpus non potest conspici coloratum in suo colore tantum, nisi superfuso extrinseco lumine.
pp. 137 - 138: Veritas igitur etiam creata ostendit id, quod est, sed non in suo lumine, sed in luce veritatis
summae, sicut color ostendit corpus, sed non nisi in luce superfusa. Nec haec est lucis insufficientia, quod per
colorem ostendit corpus, cum ipse color non sit lux lucens adiuncta luci superfusae; sed haec est lucis potentia,
quod lux non colorem praeter se lucentem offuscat, sed non praeter se lucentem illustrat. Similiter potentia est
lucis summae veritatis, quae sic illustrat veritatem creatam, quod ipsa etiam illustrata ostendit rem veram. Non
est igitur lux veritatis summae ad veritates alias, sicut sol est ad cetera caeli luminaria, quae fulgore suo offuscat,
sed potius sicut sol ad colores, quos illustrat. Sola igitur lux summae veritatis primo et per se ostendit id, quod
est, sicut sola lux ostendit corpora. Sed per hanc lucem etiam veritas rei ostendit id, quod est, sicut color ostendit
corpora per lucem solis. Verum est igitur, sicut testatur Augustinus, quod nulla conspicitur veritas nisi in luce
summae veritatis. Sed quemadmodum infirmi oculi corporis non vident colorata corpora, nisi superfuso lumine
solis, ipsam autem lucem, solis non possunt contueri in se, sed solum superfusam coloratis corporibus, sic
infirmi oculi mentis ipsas res veras non conspiciunt nisi in lumine summae veritatis; ipsam autem veritatem
summam in se non possunt conspicere, sed solum in coniunctione et superfusione quadam ipsis rebus veris.
p. 138: Hoc modo puto, quod etiam immundi multi summam veritatem vident et multi eorum nec percipiunt se
videre eam aliquo modo, quemadmodum si aliquis primo videret corpora colorata in lumine solis, nec unquam
deflecteret visum ad solem, nec didicisset ab aliquo, solem aut aliud lumen esse, quod illustraret corpora visa,
nesciret omnino se videre corpora in lumine solis, ignoraretque se videre aliquid nisi corpus coloratum tantum.
Mundicordes vero et perfecte purgati ipsam lucem veritatis in se conspiciunt, quod immundi facere nequeunt. -Nemo est igitur, qui verum aliquid novit, qui non aut scienter aut ignoranter etiam ipsam summam veritatem
aliquo modo novit. Iam igitur patet, quomodo soli mundicordes summam vident veritatem et quomodo nec etiam
immundi penitus eius visione frustrantur.
p. 138: Putamus etiam, sicut innuit Augustinus in libro de mendacio, multiplicem esse rerum veritatem. Alioquin
non susciperet nomen veritatis pluralitatem et distributionem. Unius enim ad multa sola comparatio non facit
illud unum multa, sicut comparatio unius temporis ad plura temporalia, quae simul sunt, non facit illud multa
3

