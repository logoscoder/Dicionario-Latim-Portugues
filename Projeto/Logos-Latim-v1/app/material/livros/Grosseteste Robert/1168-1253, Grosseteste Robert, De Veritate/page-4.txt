tempora. Non enim sunt multa tempora simul. Similiter, si non esset veritas nisi summa, quae in se est unica
propter collationem illius nominis ad multa, possent esse multa vera, sicut simul sunt multa temporalia. Sed
propter hoc non essent multae veritates, sicut nec multa simul tempora.
p. 139: Nomen enim plurale aut distributum signum universale exigit multa supposita. Quapropter non possent
dici "plures veritates", aut "omnis veritas", nisi essent multae veritates suppositae. Supponuntur ergo in talibus
locutionibus veritates rerum, quae sunt conformitates rationibus rerum in aeterna veritate. Sed forte nusquam
ponitur nomen veritatis quin significet ut formam nominis aliquo modo saltem adiacenter vel oblique veritatem
summam. Sicut enim veritas rei nec intelligi potest nisi in luce veritatis summae, sic forte nec supponitur per
nomen veritatis nisi cum significatione veritatis summae. Unica est ergo veritas ubique significata et praedicata
per hoc nomen veritas, sicut vult Anselmus, scilicet veritas summa. Sed in multis veritatibus rerum dicitur illa
una veritas multae veritates. Cum autem veritas sequatur ad omnia, etiam ad contrarium suum, quia falsum
necessario est verum falsum, et contra regulam logicorum etiam ad omnem negationem sequatur veritatis
affirmatio et insuper etiam ad sui ipsius destructionem, quia sequitur: si nulla veritas est, patet quod veritas est,
quia veritas est id, quod per se necesse est esse. Unde enim, nisi quia per se necesse est esse, sequitur ad omnia
etiam ad sui ipsius destructionem? Est igitur veritas, quod per se necesse est esse vel saltem necessario
consequens ad per se necesse esse. Aliter enim non sequeretur ad omnem affirmationem et negationem. Sed
numquid hic vere fallit regula logicorum? an super omnis, negationis divisionem cadit esse, ex quo esse
affirmato de divisione sequitur veritatis affirmatio? Quomodocunque sit, manifeste inextinguibilis est lux
veritatis, quae etiam sui illustrat extinctionem, nec aliquo modo corrumpi potest.
pp. 139 - 140: Sed dubitari potest, an aliqua rerum veritas, quae est conformitas earum ad suas rationes aeternas,
aeterna sit et sine initio? Veritates namque mathematicarum propositionum videntur esse aeternae et
condicionalium omnium et veritates negationum omnium de creaturarum existentia videntur habuisse veritatem
sine initio ante rerum creationem, utpote "mundum non esse" verum fuit et sine initio verum ante mundi
creationem et fuit conforme dictioni suae, qua dicitur Verbo aeterno. Huius igitur enuntiabilis conformitas, ad
dictionem suam in aeterno Verbo non est Deus. Ergo aliud a Deo fuit sine initio.
p. 140: Similiter veritates talium dictorum "aliquid fuisse futurum", sine initio sunt; et alterae ab invicem sunt.
Non enim est eadem veritas huius dicti "aliquid fuisse futurum" et huiusmodi "septem et tria esse decem". Altera
est enim conformitas huius ad suam dictionem in aeterno Verbo et altera illius. Sunt igitur plura immo
innumerabilia sine initio et erunt sine fine.
p. 140: Similiter quaeri potest de ipsis enuntiationibus. Aeternum namque est "aliquid fuisse futurum"; similiter
"septem et tria esse decem" et neutrum eorum est reliquum neutrumque Deus: alia igitur a Deo eademque
plurima aeterna sunt.
pp. 140 - 141: Ad respondendum autem ad haec obiecta pono exemplum tale; ponatur, quod ab aeterno fuisset
laudans Caesarem et similiter laudans Socratem. Secundum hanc positionem ab aeterno verum est "Caesar
laudatus est et Socrates laudatus est", quia si est laudans Caesarem, Caesar laudatus est. Sit igitur hoc nomen A,
cuius definitio sit "Caesar laudatus" et hoc nomen B, cuius definitio sit "Socrates laudatus" ; ergo verum est A
esse aeternum et B esse aeternum, ut sit praedicatio per se et non per accidens, sicut per se verum est "album non
potest esse nigrum" Nec tamen sequitur Caesarem et Socratem esse aeternos, aut aliquid esse aeternum praeter
laudantem, quia non redditur aeternitas, cum dicitur A aeternum, nisi propter laudationem, quae in laudante
aeterna est. Propter cuius aeternitatem suscipit aeternitatis praedicationem eius correlativa laudatio. Tales autem
correlationes, ut est laudatio, passio non exigunt subiectum aeternum, aut ens vel aliquid vel aliquam existentiam
extra laudantem praeter positionem. Exemplum ad idem est, quod Deus scit omnia ab aeterno. Quapropter si scit
A, cuius definitio sit: "Socrates scitus a Deo" et B, cuius definitio sit "Plato scitus a Deo", per se loquendo verum
erit "A aeternaliter est", B aeternaliter est", quia scilicet scitur a Deo aeternaliter ipsum B, et A non est B nec e
converso, neutrumque eorum Deus est et tamen solus Deus aeternaliter est; quia cum dicitur "A non est B et B
non est A, et neutrum horum est Deus" redditur praedicatio pro subiectis corruptibilibus. Cum enim dicitur "A
vel B aeternaliter sunt", redditur praedicatio per se gratia formae, a qua nomina haec imponuntur, quae scilicet
aeterna dicuntur propter scientiam Dei aeternam. Nec exigit veritas talis sermonis alicuius extra Deum
existentiam aut coaeternitatem. Similiter igitur cum dicitur "hoc verum aeternum est aut enuntiabile aeternum
est", suscipitur praedicatio haec propter formam correlativam dictioni in aeterno Verbo; propter quam tamen
relationem nihil exigitur extra Deum esse.
p. 141: Hoc itaque modo respondebitur ad supra dictas oppositiones, aut cogemur fateri, enuntiabilia nihil aliud
esse, quam rationes aeternas rerum in mente divina. Potest autem quaeri, cum idem sit veritas et esse, quia
veritas est ut dicit Augustinus "id, quod est", an sicut non videtur aliqua veritas, nisi in luce supremae veritatis,
sic non videatur aliquid esse, nisi in ente supremo?
pp. 141 - 142: Quod videtur exemplo tali: aqua fluida in se ex se nullam habet determinatam figuram, sed
figuratur semper figura continentis. Unde non potest sciri et vere mente conspici, hanc aquam esse quadratam,
nisi cognito et conspecto, quod figura continentis eam quadrata est et nisi conspecta eius figuratione in
coaptatione ad figuram continentem figurantem et in figuratione sua supportantem aquam fluxibilem et per se, si
sibi relinqueretur, ab hac figuratione labentem. Similiter omnis creatura ex se, si sibi relinqueretur, sicut est ex
4

