105

EPISTOLA 103: ALIONORAE, REGINAE ANGLIAE, DOMINAE HIBERNIAE, DUCISSAE NORMANNIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 310 - 311.
INC: Scriptum est in libro Sapientiae: Sicut sol oriens mundo in altissimis Dei, sic mulieris bonae species in ornamentis
domus suae; sol autem oriens mundo tenebrarum propellit horrorem, luminis inducit jocundam suavitatem, nocturnos
timores et turbulentias abigit, securitatem et tranquillitatem tribuit, et ut brevi sermone comprehendamus plurima,
quicquid naturaliter in hoc mundo visibili viret, viget, et proficit, hoc ex radiorum solis orientis mundo vitali confotione
naturaliter suscipit.
EXPL: Valeat serenitas vestra semper in Domino.
(Luard's dating: 1243)
Excellentissimae Dominae suae Alionorae, Dei gratia illustri Reginae Angliae, Dominae Hiberniae, Ducissae
Normanniae, Aquitaniae, et Comitissae Andegaviae, devotus suus Robertus, miseratione divina Lincolniensis ecclesiae
minister humilis, salutem et quam debitam tam devotam cum sincera dilectione reverentiam.
p. 310: Scriptum est in libro Sapientiae: Sicut sol oriens mundo in altissimis Dei, sic mulieris bonae species in
ornamentis domus suae; sol autem oriens mundo tenebrarum propellit horrorem, luminis inducit jocundam suavitatem,
nocturnos timores et turbulentias abigit, securitatem et tranquillitatem tribuit, et ut brevi sermone comprehendamus
plurima, quicquid naturaliter in hoc mundo visibili viret, viget, et proficit, hoc ex radiorum solis orientis mundo vitali
confotione naturaliter suscipit.Igitur vestrae benignitatis, bonitatis, et virtutis decorem et speciem in ornamentis domus
vestrae, quae specialiter est ecclesia et regnum Angliae, similia oportet soli orienti efficere; horrorem errorum
dissuadendo, veritatem suggerendo, ut optata cunctis mortalibus pacis tranquillitate sacerdotium et regnum perfruantur,
prudentissime procurando in qua vireant, vigeant, et proficiant usque ad perfectum;
pp. 310 - 311: sacerdotio igitur, clero et etiam populo regni Angliae his temporibus quasi noctis tenebrosis horroribus
plurimum turbatis, causis quas longum esset vobis scribere, quas dilectus clericus noster, lator praesentium, vobis
melius poterit, si placet, voce viva monstrare; nunc locus est et tempus, ut vestra, quam praediximus, species suam
promat refulgentiam, domino regi, si placet, suadendo, ut ipse, sicut regiam decet majestatem, exortas turbationum
novas causas resecet, nec repullulare de caetero permittat; sed in solio judicii residens, sicut de rege bono scriptum est,
omne malum intuitu suo dissipet; quod enim ipsae ad vestram suasionem fecerit, vos per ipsum in ipso facietis. Ad
instar igitur Hester, optimae, sanctissimae, prudentissimaeque reginae, populum suum morti ex decreto regio addictum
de morte liberantis, non solum populum, sed et clerum et sacerdotium regni Angliae de insolitis et novis angustiis per
vestram apud dominum regem instantiam liberare curetis. Valeat serenitas vestra semper in Domino.

