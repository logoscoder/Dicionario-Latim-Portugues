81

EPISTOLA 079: OTHONI, SANCTI NICHOLAI IN CARCERE TULLIANO DIACONO CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 250 - 253.
INC: De rescripti vestri melliflua dulcedine et de vestra benignissima remissione, licet non condignas, quia ad eas non
sufficimus, quantas tamen et quam devotas possumus vestrae sanctae paternitati gratiarum actiones referimus.
EXPL: Valeat paternitas vestra per tempora longiora.
(Luard's dating: 1239)
Reverendo patri in Christo, Othoni, Dei gratia Sancti Nicholai in Carcere Tulliano diacono cardinali, Apostolicae sedis
legato, Robertus, miseratione divina Lincolniensis Ecclesiae minister humilis, salutem et quam debitam tam devotam
obedientiam et reverentiam.
pp. 250 - 251: De rescripti vestri melliflua dulcedine et de vestra benignissima remissione, licet non condignas, quia ad
eas non sufficimus, quantas tamen et quam devotas possumus vestrae sanctae paternitati gratiarum actiones
referimus.De vestrae autem caritatis affectione irremissibili et infrangibili, quinimo per intentionem continuam
profundius semper radicata, superius elata, latius diffusa, et firmius roborata, quam erga parvitatem nostram, vestram
gerere sanctam paternitatem absque haesitationis titubatione constanter credimus, gaudemus inexplicabiliter, et favente
Domino gaudebimus semper. Desiderium quod geritis de pacis et benevolentiae conservatione inter nos et capitulum
nostrum retribuat vobis Ipse qui est pax vera, qui fecit utraque unum.
pp. 251 - 252: Noverit autem vestrae sanctitatis discretio quod nos desiderio toto pacem, quam vos desideratis,
annuente Domino desideramus; illam scilicet quae est "tranquillitas ordinis," quae paribus disparibusque singulis sibi
competentia loca tribuit et disponit, quae diversas gratias, ministrationes, et operationes in unam conjungit voluntatem
unumque finem omnium Salvatorem nostrum Dominum Jesum Christum. Tranquillitas autem perturbatae collationis,
cum videlicet inferiora superiorum loca occupant et superiora subpeditant, quae pax reputatur a desiderantibus se supra
se elevare, nolentibus subesse sed praeesse, desideranda non est, imo nec sustinenda; quia hanc pacem non venit
Dominus mittere in terram, sed contra hanc pacem gladium evaginavit; haec enim pax requies est in faecibus vitiorum:
hujusmodi pacis scimus vos esse oditorem, oppugnatorem, perturbatorem, imo usque ad internecionem devastatorem;
prius vero dictae pacis fervidum amatorem, inchoatorem, promotorem, et validissimum consummatorem; et licet vestra
caritas irrevocabiliter currat, etiam non stimulata, in hujus pacis aedificationem, quantis tamen possumus supplicum
precum stimulis eam interpellando incitamus, quatinus ad hanc pacem inter nos et capitulum nostrum formandam et
firmandam laborare dignetur.
p. 252: Noverit insuper caritatis vestrae discretio quod libenti animo secundum commonitionem vestram, usque ad
adventum vestrum in partes nostras, temperaremus ab his in quibus novimus capitulum nostrum juste vel injuste
molestari, nisi per dilationem executionis officii nostri crederemus firmiter nobis praejudicium generari. Intonuit enim
nobis pro certo post recessum vestrum a partibus nostris, quod decanus et capitulum nostrum a festo Pentecostes
proxime praeterito habuerunt procuratorem in curia ad impetrandum contra nos, ad judices non immerito nobis
suspectos, literas executionis officii nostri impeditivas, et hoc, ut creditur, ab eorum aliquibus, ne dicam ab omnibus,
intenditur, ut litibus immortalibus detenti ab officii nostri executione perpetuo praepediamur.
pp. 252 - 253: Quantum enim nos secundum modicitatem nostram dijudicare possumus, nihil in eos vel eorum subditos
exercere contendimus, nisi quod secundum jus divinum et canonicum ad episcopale spectat officium, quodque a sede
apostolica in fulcimentum juris communis et ordinariae potestatis nobis specialiter est concessum et indultum, et quod
omittere non possumus absque discrimine animarum. Siquid autem per imperitiam nostram decepti minus canonicum
attemptaverimus, cum hoc nobis patuerit, semper juvante Domino, parati erimus ab attemptato desistere, errata
corrigere et de transgressione satisfacere; quod pluries tam dicto quam scripto, decano et capitulo nostro intimavimus,
et ut nobis errores nostros ratione seu jure scripto, non sola eorum assertione, amicabiliter ostenderent, supplicavimus,
ut patefacta veritate desisteremus ab errore; quod non curarunt facere, nec rationibus quas eis pro nobis scripsimus
respondere. Valeat paternitas vestra per tempora longiora.

