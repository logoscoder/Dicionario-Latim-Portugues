sanciant, ex quibus videtur sufficienter posse colligi, quod clericus ante civilem judicem non sit conveniendus, nisi
forte agatur principaliter de feodo laicali.
pp. 111 - 112: Si igitur religiosi peccent seculare judicium exercendo, et clerici in actionibus personalibus accusati,
seculari judicio se subiciendo; nunquid et nos qui curam eroum pastoralem habemus, non peccabimus, etiam semel eos
hoc modo peccare permittendo? Nunquid si hoc vel semel permittimus, cum obstare possimus (licet forte non sine
temporali dispendio) non erimus sicut murus dirutus et maceria depulsa, non suscipientes prius nec repellentes
petrariorum ictus, sed ad cives occidendos, qui sub munimine nostro tuti esse deberent, lapidibus de petrario
proruentibus patentem et liberum dantes progressum? Nunquid sic non erimus mercenarii, videntes persecutionem
imminentem, quasi lupum venientem, dimittentes oves et fugientes? Persecutio enim regiae potestatis, quae religiosos
et clericos ad praedicta compellit, si ea faciendo peccent, quid aliud est quam lupus, morte peccati ad quod trahit oves
occidens? Nos vero si persecutioni non occurramus, ejus impetum prius sustinentes, et ne oves nostras peccato occidat
fortiter obsistentes, quid aliud sumus quam pastores viso lupo timide fugientes? Praeterea si clerici libertati ecclesiae
derogant et sic matrem ecclesiam inhonorant, ac per hoc peccant cum seculari judicio se subiciunt; nos praelati qui ad
mandatum regium compellimus eos super delicto accusatos in foro laicali respondere, non solum trepide fugiendo,
eosdem a lupo crudeliter occidi damnabiliter permittimus, sed magis ipsimet, pro quibus fortiter mori debemus, in
mortem atrocissime detrudimus. Absit hoc procul ab animarum episcopis et pastoribus; quibus, ut dilucide novistis, et
praeclare frequenter docuistis, magis eligendum est non solum omnium terrenorum detrimentum facere, sed etiam
mortem acerbissimam et probrosissimam, si posset etiam infinities, sustinere, quam vel semel peccare.
p. 112: Nec est praesulum peccatum in hujusmodi mediocre; praesertim si contra statuta Canonum et decretalium
epistolarum talia permittendo seu faciendo veniant; cum in consecrationibus suis solenni voto promiserint traditiones
orthodoxorum patrum ac decretales sanctae et apostolicae sedis constitutiones se veneranter suscepturos, docturos,
atque servaturos.
p. 113: Quapropter paternitatis vestrae sanctitatem obtestor et adjuro per tremendum judicium, quatenus evidenter et
dilucide mihi rescribat, sicut bonam vult reddere rationem pro me in eodem districto examine, utrum religiosi et clerici
praescripta faciendo, et praelati qui curam eorum gerunt haec aliquando permittendo vel dissimulando, vel quod majus
est, ad mandatum regium ad talia compellendo, vel ob timorem insurgentis adversitatis correctionem talium, dummodo
interim agantur, differendo, peccent, an non? quidque mihi meisque subditis, non secundum mundanae sapientiae, quae
deorsum est, consilium, nec etiam humanae sapientiae, quae de medio est, sed divinae sapientiae quae de sursum est, in
tot et tantis e diverso venientibus impulsibus, sit certe et determinate faciendum? Et si in praescriptis peccetur, "hic
estote murus aeneus," omni persecutionis impulsui pro nostra pusillanimitate prius oppositus. Hic estote dux in castris
Israel, praeliantes praelium Domini cum viro fortissimo Juda Machabaeo, accipientes armaturam Dei ut possitis
resistere in die malo, et in omnibus perfecti stare; succincti lumbos in veritate, induti loricam justitiae et calceati pedes
in praeparatione Evangelii pacis: in omnibus sumentes scutum fidei, in quo possitis omnia tela nequissimi extinguere;
et galeam salutis assumentes et gladium spiritus, quod est verbum Dei. Sic enim armati praecedentes scapulis vestris
obumbrabitis nobis, et sub pennis vestris sperabimus, et cadent a latere vestro mille et decem milia a dextris vestris; ad
vos autem non appropinquabit laqueus venantium neque verbum asperum, quia in omnibus viis vestris portabit vos
angelus Domini ne unquam offendatis ad lapidem pedem vestrum.

