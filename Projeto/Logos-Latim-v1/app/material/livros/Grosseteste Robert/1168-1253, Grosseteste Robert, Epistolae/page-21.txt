p. 53: Non igitur est, ut videtur, in mea correptione reprehensibilis, aut mendacii insinuatio aut reticendae veritatis
elocutio. An forte non debui palam corripere peccantem palam, cum dicit Apostolus ad Timotheum: Peccatores coram
omnibus argue, ut caeteri timorem habeant. An forte molliter debui corripuisse errorem vergentem in periculum
animarum, cum de talibus errantibus dicat Apostolus ad Titum: Quamobrem increpa illos dure, ut sani sint in fide?
Ideoque sic Heli sacerdos condemnatus est, quia filios suos peccantes nimis molliter corripuit. Errores qui non vergunt
ad interitum animae, corripi possunt molliter et ferri patienter; sed mortale virus non molliter exprimit sapiens medicus.
pp. 53 - 54: Cum igitur neque dicta correptio, neque correptionis modus a regula Scripturae videatur discrepare, videtur
mihi quod correptores, et reprehensores dictae correptionis, quae Deo teste, processit ex dilectione salutis animarum et
timore magno perditionis earum, salva eorum reverentia, plus curant quae sua sunt, quam quae Jesu Christi; plus lac et
lanam, quam ipsas oves; lucem ponunt in tenebras, et tenebras in lucem; malum dicunt bonum, et bonum malum; nihil
patiuntur super contritione Joseph: qui si essent veri amatores Jesu Christi, non me, sed mecum in hac parte corriperent;
non me, sed mecum in hac parte damnarent; non me morderent, sed de luporum morsibus oves mecum eriperent: quod
si facerent, proculdubio, quod solus facere nequeo, eas mecum eriperent et salvarent; quod quia non faciunt, sed etiam
meum tantillum conatum impediunt, timeant se futuros reos mortis ovium in tremendo judicio.
p. 54: Judicet igitur vestra discretio, an apud Deum et zelatores animarum sit tam reprehensibilis ut putatur, mea
correptio. Utinam conveniat mihi illud evangelicum: Beati eritis cum maledixerint vobis homines, et persecuti vos
fuerint, et dixerint omne malum adversum vos propter me; gaudete in illa die et exultate, quoniam merces vestra
copiosa est in caelis.

