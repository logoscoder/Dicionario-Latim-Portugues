48

EPISTOLA 048: DOMINO SIMONI DE MONTEFORTI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 141 - 143.
INC: Sicut sentiunt sancti et justi, aequa iniquitas est non punire nocentes et punire innocentes.
EXPL: ut sitis exemplum clementiae et mansuetudinis et non magister crudelitatis. Valete.
(Luard's dating: 1238)
Viro venerabili et in Christo carissimo domino Simoni de Monteforti, Robertus miseratione divina Lincolniensis
ecclesiae minister indignus, salutem et sincerum dilectionis affectum.
pp. 141 - 143: Sicut sentiunt sancti et justi, aequa iniquitas est non punire nocentes et punire innocentes.Is igitur ad
quem ex officio spectat aliorum correctio, si transgressiones eorum non puniat, iniquus est; unde et regem Saulem
legimus reprobatum, quia pepercit regi Amalechitarum, quem debuit ex Domini praecepto interfecisse. Ex adverso
igitur colligimus quod punire nocentes aequum est et pium, apud Deum et homines approbatum; innocentes autem
punire, crudele est et ferinum, imo et diabolicum; quid enim est hoc aliud quam lupino more in agnos desaevire, vel
more diaboli innocentes arripere et vexare? Nocentes autem citra meritum punire, misericors justitia est et imitatio
Christi qui omnes punit citra meritum. Punire autem nocentes ad meriti correspondentiam et aequalitatem, severa
justitia est, vel potius forte justitia non est, cum careat admixtione misericordiae, nec aliud est quam promereri judicium
sine misericordia; cum scriptum sit: Judicium sine misericordia erit ei qui non fecerit misericordiam. Nocentes autem
punire supra meritum manifesta iniquitas est; in quantum enim punitio excedit delictum, in tantum punitur innocentia.
Qui igitur supra mensuram delicti nocentes puniverint, in crimen et reatum punitionis innocentiae incidunt. Punientes
autem innocentiam socii sunt Herodis, qui innocentes occidit; imo socii eorum qui Agnum innocentem, Dei Filium,
crucifixerunt. Si autem punitio, quae modum excedit delicti, poena fuerit pecuniaria, hujusmodi punitores de tanto sunt
fures et praedones, quanta est portio pecuniae secundum quam exceditur mensura culpae. Fures autem et praedones,
judicio tam veteris legis quam novae, nisi resipuerint et ablatum restituant, condemnati sunt perpetuis ignibus
gehennae; plerumque etiam in hac vita recipiunt poenam quam ipsi intulerunt, dicente Scriptura: Vae qui praedaris,
nonne et ipse praedaberis? "Neque enim lex justior ulla est, Quam necis artifices arte perire sua." Exuunt quoque tales
praedones naturam humanum et induunt ferinam, mutati interius in leones, licet exterius in corpore figuram gestent
humanam. Unde et propheta de singulis talibus dicit: Leo factus est, et didicit capere praedam, hominesque comedere.
Talium manus, sicut dicit Esaias, sanguine plenae sunt; quibus non solum homines excoriant sed etiam exossant;
nunquid igitur tales regnum Dei possidebunt? Absit; quia vestimentum mixtum sanguine erit in combustionem et cibus
ignis. Audi adhuc quid per os prophetae promittat Dominus thesaurizantibus iniquitatem et rapinas in aedibus suis:
Propter haec, inquit, tribulabitur et circuietur terra et detrahetur ex te fortitudo tua, et diripientur aedas tuae. Et iterum
per eundem prophetam dicit: Pro eo quod diripiebatis pauperem et praedam electam tollebatis ab eo, domos quadro
lapide aedificabitis et non in eis habitabitis; vineas amantissimas plantabitis et non bibetis vinum earum. Humano
generi et singulis de humano genere in poenam primi peccati dictum est: In sudore vultus tui vesceris pane tuo; non
dixit, in sudore vultus alieni vesceris pane alieno. Qui ergo aliena rapientes de lacrymis et laboribus alienis vivunt, in
communi poenitentia humani generis non sunt; et ideo non cum hominibus sed cum daemonibus flagellabuntur. Quam
horrendum sit itaque innocentes punire et depraedari; quod crimen etiam committunt, qui nocentes supra modum
puniunt, aliquantulum ex praescriptis potest elucere.
p. 143: Quia igitur vestram ingenuitatem brachiis caritatis arctius amplexamur; si in tam horrendum malum incideretis,
doleremus quamplurimum. Videntes igitur vos, si vera sunt quae audivimus, quasi titubantes ad hujusmodi lapsum,
praesentis paginae commonitione volumus labentem a lapsu eripere. Audivimus enim quod S. burgensem vestrum de
Leircestria disponitis punire, non quidem secundum modum et mensuram culpae suae, sed supra modum culpae suae,
modum excedentes in punitione; quod, Deum oro, longe sit a vobis; ne exuentes hominem, induamini leoninam imo
diabolicam feritatem, hominum facti manibus excoriatores sanguinolentis, exossatores, et tandem comestores, Herodis
et crucifixorum Christi effecti socii, furti et depraedationis criminis rei, ac per hoc ignibus gehennae addicti, in hac vita
forte propter hoc depraedandi fortitudinem amissuri, direptionem expulsionemque passuri, in communi hominum
poenitentia non victuri. In praedictum itaque burgensem non saeviat atrocitas; non rigida sit severitas; sed superexaltet
judicium vestrae misericordiae pietas; ut sitis exemplum clementiae et mansuetudinis et non magister crudelitatis.
Valete.

