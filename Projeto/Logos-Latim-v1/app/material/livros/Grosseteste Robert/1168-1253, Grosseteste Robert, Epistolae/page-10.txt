4

EPISTOLA 004: ABBATI ET CONVENTUI DE REDDINGE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 25 - 33.
INC: Scripsi vobis literam humiliter supplicantem ut diem pacis inter nos reformandae dare velletis diffusiorem,
videlicet usque ad reditum meum a peregrinatione, quem speravi futurum circiter Pentecosten, litigio similiter insimul
dilato;
EXPL: Valeat in Domino veneratio vestra. Amen.
(Luard's dating: 1231)
Dominis in Christo dilectis Abbati et Conventui de Reddinge, Robertus Archidiaconus Leircestriensis salutem et
sincerae caritatis affectum.
pp. 25 - 26: Scripsi vobis literam humiliter supplicantem ut diem pacis inter nos reformandae dare velletis diffusiorem,
videlicet usque ad reditum meum a peregrinatione, quem speravi futurum circiter Pentecosten, litigio similiter insimul
dilato;vel si hoc non placeret, saltem differretur usque ad unum vel duos dies ante diem litigio statutum; quo tempore
promisi procuratorem meum procuratori vestro apud Sarum occursurum ad ibidem amicabiliter componendum. Et ecce
coram Deo quia in litera vobis directa nil erat a me mendaciter confictum, nil dolose simulatum, sed totum ex corde
simplici veraciter dictum.
p. 26: Vos autem rescripsistis mihi literam parvam, de qua viderit discretio vestra si non fuerit contumeliis et
derisionibus gravida, et oculo simplici verae religionis incongrua; haec namque erat primae clausulae post
salutationem, ut verba vestra ponam, continentia: "Discretioni vestrae innotescat quod redditum annuum, quem a vobis
et ante tempora vestra percipere consuevimus, tanto tempore percepimus per manus rectorum ecclesiae de Albodesl
continue et pacifice, quod jam hominum memoriam excessit:" haec clausula licet non expresse pronunciet quod dictum
redditum usque ad tempora mea perceperitis continue et pacifice, tamen eadem hoc continet ex insinuatione; quod vos
non latet esse falsum; quia redditus ille ante tempora mea, videlicet ultimis diebus praedecessoris mei usque ad tempora
mea, per ordinarium loci fuit sequestratus; ut sic compelleremini de jure perceptionis vestrae docere.
pp. 26 - 27: Scitis autem quod mendacii vitium committitur non solum audibili verbo, sed etiam visibili scripto; nec
solum expresso sermone, sed etiam obliqua insinuatione. Hoc autem vitium a viris religiosis maxime debet esse longe
alienum, quorum in caelis est conversatio, et ibidem sincerissimae veritatis contemplatio; quorum est citius hanc vitam
corporalem amittere quam levissimo mendacio a veritatis rectitudine declinare.
p. 27: Si autem in dicta clausula dictam insinuationem non intendebatis, otiose illam clausulam, ne dicam captiose,
inserebatis; cum licet aliquando perceperitis, sed usque ad tempora mea vestram perceptionem non continuaveritis, talis
perceptio non det vobis jus a me continuo percipiendi. Et cum quilibet redditurus sit rationem de omni verbo otioso in
die judicii, vobis minime congruit sermonis otiositas, quorum ori apposita est custodia et labiis ostium circumstantiae
ex regulari observantia, silentii taciturnitas, in quibus maxime compleri debet illud Scripturae, Cultus justitiae
silentium.
p. 27: Scripsistis consequenter: "Unde preces vestras exaudire non possumus sine gravi dispendio, quod tantundem
valet quasi diceretis quod propter falsum vel otiosum preces meas exaudire non possetis; cum jam liquidum sit illud
quod praemissum fuerat, falsum fuisse ex insinuatione, vel otiosum in sermonis expressione. Praeterea qui utrumlibet
duorum sub disjunctione petitorum praestat, petentem plene exaudit. Duo petii, sed utrumque sub disjunctione; quorum
unum si non potuistis concessisse sine vestro dispendio, reliquum potuisitis forte cum vestro compendio.
pp. 27 - 28: Subjungebatis quoque in litera vestra: "Nec etiam tenemur; quia, ut ex tenore literarum vestrarum poterit
conjectura capi, magis tendit prudentia vestra ad dilationem quam ad pacem." Etsi forte non unde estis homines, tamen
unde estis religiosi homines et vitae perfectionem habitu profitentes, omnium preces exaudire tenemini, dummodo
exauditio puritati fidei vel honestati morum non sit impedimentum; et multo amplius si his promovendis sit
adjumentum. Praeterea si ex literis meis posset conici quod astute sub specie pacis tenderem ad dilationem, verba
literarum mearum posuisse debuistis, ut non ex assertione vestra, sed ex ore meo convincerer, aut quae ego dixi, non
qualia me dixisse scribitis, vera ratione defenderem. Absit autem ut sic injurier paci, quod ea velut pallio contegam
pacis dilatonem et discordiae fomitem, et eam quam omnia appetunt, omniumque laborum est finis, a me sponte
elongem ordinisque tranquillitatem traham in perturbationem.
p. 28: Ad hoc autem quod consequenter subjungitis in litera vestra, videlicet, quod licet non possemus convenire die
statuto apud Dunelmum, potui tamen, si mihi placeret, diem citeriorem ad tractandum de pace vobis constituisse,
videlicet ante Natale jam praeteritum, vel statim post; respondeo, quod postquam firmaveram propositum de peregre
proficiscendo, non potui ante Natale vobis [apud] Dunelmum occurrisse, cum pro temporis brevitate, tum pro
negotiorum arctius urgentium occupatione. Disposueram quoque statim post Epiphaniam iter peregrinationis arripuisse;
et hujus rei testes mei sunt viri magni fide dignissimi, omni majores exceptione.
p. 28: Adnectitis autem me potuisse de facili voluntatem meam literatorie significasse, et non exprimitis super qua re
voluntatis meae significationem intelligitis: unde cum non possit significari voluntas nisi super re certa, cujusmodi

