pp. 153 - 154: Ideo sanctitati vestrae tota mente viribusque omnibus supplicamus, quatenus supradicto comiti
efficaciter persuadeatis, ut idoneum aliquem ad supradictae ecclesiae regimen praesentet; alioquin vestrae sanctitati,
quae multa potest facere licite quae nostra imperfectio non possit nisi illicite facere, commendamus quicquid hac vice
ad nos pertinet, de praefati Thomae clerici ad praefatam ecclesiam admissione, sperantes firmiter quod non aliter
ordinabit, quam noverit animarum saluti prodesse, Judici quoque omnium complacere; coram quo in die judicii etiam
de verbo otioso redditura est rationem. Si autem vestrae sanctitatis prudentia eundem Thomam clericum ad dictam
ecclesiam decreverit esse per vos admittendum et in pastorem praeficiendum, quia oves nostrae sunt quibus
praeficietur, pro quarum etiam salute tenemur, secundum Christi doctrinam et exemplum, animam ponere, et non
mediocriter timeamus de earum sub tali pastore periclitatione, ut saltem quoquomodo earum saluti provideatur, ad
pedes vestros prostrati rogamus quatenus idoneus vicarius ad bonam vicariam in saepefata ecclesia constituatur. Vel,
quod multo amplius mallemus, si fieri potest inoffenso jure, ut constituto in eadem ecclesia idoneo animarum pastore,
residentiam continuam in eadem faciente saepedicto Thoma clerico, aliqua annua praestatio de eadem ecclesia sine cura
animarum, nomine simplicis beneficii, conferatur. Valeat sancta paternitas vestra per tempora longiora.

