34

EPISTOLA 034: ALEXANDRO COVENTRIAE ET LICHFELDIAE EPISCOPO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 120 - 122.
INC: Religionis sanctitas, religosaeque personae, quam sint venerandae atque ad imitandum proponendae, multo melius
quam nos vestrae novit fraternitatis discretio.
EXPL: speramus quod perhibita deliberatione, dictos fratres non solum non repellet vestrae sanctitatis discretio, sed
desideranter sibi adsciscet in adjutorium, et quantumcunque fieri poterit per civitates vestrae dioecesis multiplicabit,
vano timore sublato, quod eorum multitudo sit aliis egestatis occasio.
(Luard's dating: 1236)
Venerabili in Christo fratri et amico carissimo Alexandro Dei gratia Coventriae et Lichfeldiae Episcopo, Robertus
miseratione divina Lincolniensis ecclesiae minister humilis, salutem et sincerum in Domino fraternae dilectionis
affectum.
pp. 120 - 121: Religionis sanctitas, religosaeque personae, quam sint venerandae atque ad imitandum proponendae,
multo melius quam nos vestrae novit fraternitatis discretio.Docuit enim vos efficacius tam religiosorum assidua
familiaritas quam in vobismet ipsis sanctae religionis jugiter experta veritas. Unde credibile non est, tantum sanctae
religionis amatorem, operisque factorem religiosi, religiosarum personarum existimationem religionisque earum
honestatem in aliquo velle apud quosdam minuere.
p. 121: Audivimus tamen a fide dignis, quod vos coram populo Cestriae quibusdamque magnatibus quosdam de
Fratribus Minoribus ita contumeliis affecistis, quod tam eorundem personae quam ordinis status in audientium odium et
contemptum non immerito possent adduci, causamque hujus rei audivimus fuisse, quod ipsi Fratres Minores in civitate
Cestriae simul cum Fratribus Praedicatoribus vellent cohabitare. Quod incredibile, si verum est, non ex animi vestri
deliberatione, sed ex ejusdem aliqua subita commotione credimus processisse. Scit enim vestra discretio, quam utilis
est populo, cum quo habitant, Fratrum Minorum praesentia et cohabitatio; cum tam verbo praedicationis quam exemplo
sanctae caelestisque conversationis et devotione jugis orationis continue et indefesse portent pacem et patriam
illuminent, suppleantque in hac parte, pro magna parte defectum praelatorum.
pp. 121 - 122: Si autem forte timuistis ad horam, quod Fratrum Minorum apud Cestriam praesentia Fratribus
Praedicatoribus ibidem degentibus obesset, quasi utrisque non foret sufficiens ad victum civium populique eleemosyna;
advertat diligentius vestra discretio, quam vana fuerit hujus timoris solicitudo, cum experientia compertum sit, quod
utrorumque fratrum in eadem civitate cohabitatio neutris vergat in egestatem sed utrisque in abundantiam. Eleemosyna
enim est sicut fons vivus qui tanto copiosius fundit aquas, quanto uberius hauriuntur. Haec est lecythus olei, qui non
minuitur, et oleum per Elysaeum multiplicatum, quo viduae filii liberantur. Nec mirum cum Ei in suis membris egenti
tribuatur qui simplicitatem materiae multiplicavit in mundi molem et grani parvitatem multiplicavit in arboris
magnitudinem, qui panes paucos multiplicavit in plurium milium satietatem, qui per se dives est et largus, plurium et
majorum beneficiorum retributor quam sit acceptor. Cum igitur eleemosynarum largitio sit facultatum largientium
copiosa multiplicatio, quomodo timeri potest, quod accipientium eleemosynas augmentatio sit ipsis egestatis occasio?
quin imo sperari debet ex hoc majoris plenitudinis susceptio.
p. 122: Quia igitur dictorum Fratrum Minorum conversatio est populi cum quo habitant ad agnoscendam veritatem
illuminatio, et ad currendum in viam pacis directio, tractus, stimulatio, et propulsio, defectuumque praelatorum sub
quibus habitant non modica suppletio, aliisque pauperibus non egestatis, sed abundantiae occasio; non potest verus
amator boni ex animi deliberatione tantum bonum repellere, sed magis totis conatibus attrahere. Cum igitur in vobis
semper abundaverit et abundet veri boni fervidus amor; speramus quod perhibita deliberatione, dictos fratres non solum
non repellet vestrae sanctitatis discretio, sed desideranter sibi adsciscet in adjutorium, et quantumcunque fieri poterit
per civitates vestrae dioecesis multiplicabit, vano timore sublato, quod eorum multitudo sit aliis egestatis occasio.

