70

EPISTOLA 069: FRATRI ERNULFO, DOMINI PAPAE POENITENTIARIO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 197 - 198.
INC: Aquae multae non poterunt extinguere caritatem et flumina non obruent eam.
EXPL: Valeat sancta paternitas vestra in Domino.
(Luard's dating: 1239)
Dilectissimo sibi in Christo Fratri Ernulfo, domini Papae poenitentiario, Robertus miseratione divina Lincolniensis
ecclesiae minister humilis salutem et sincerae caritatis affectum.
pp. 197 - 198: Aquae multae non poterunt extinguere caritatem et flumina non obruent eam.Non enim obfuscabit eam
fluxa voluptas, aut opprimet terrorum impetuositas, non abolebit eam edax fluentis temporis vetustas, sive labatur
fluens tempus suaviter in prosperis, sive currat cum impetu in adversis: sed magis de his omnibus proficit, et
occasionem crementi usque ad perfectum sumit; ideo quoquo modo mutentur mutabilia, quorsumcumque vertantur
vertibilia, vestra sincera caritas erga nos jam diu gratis concepta non tantum manebit fixa, sed in sua fixione stabilis
roborabitur augmentata, cujus calore, quia ignis vitalis est, speramus et rogamus nos confoveri, ejsque luce profundi,
cujus attractu, quia funiculus est, a puteo malorum in quo sumus extrahi, cujus protectione, quia clipeus est, ab
imminentibus malis defendi, sub cujus umbra, quia arbor est, contra calorem noxium, suave desideramus refrigerium.
Et licet certi sumus quod vestra caritas haec gratissima nobis gratis offerat solatia, supplicia tamen pro his vestrae
benignitati effundimus precamina, ut si forte prolixum medium inter vestram conversationem caelestem et nostram
terrestrem aliquo rerum volventium obducatur nubilo, precibus effusis velut aurae flatu serenetur, et liberior ad nostrum
unum vestrae dilectionis radiis transitus praeparetur. Valeat sancta paternitas vestra in Domino.

