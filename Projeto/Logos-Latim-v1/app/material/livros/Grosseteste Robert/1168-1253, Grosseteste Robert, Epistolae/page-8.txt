3

EPISTOLA 003: WILLELMO DECANO LINCOLNIENSI,

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 22 - 25.
INC: Unitati vestrae reverendae, quantas valeo, licet non quantas debeo, gratiarum actiones reddo, eo quod tam
favorabili affectu ad peregre proficiscendum me licentiavit; et super erogando collatam licentiam, literis patentibus
dignata est testificari.
EXPL: Valeat semper in Domino vestra veneratio.
(Luard's dating: 1231)
Venerabilibus dominis, patri in Christo reverendo, Willelmo decano Lincolniensi, et reverendis Fratribus, et
Concanonicis ibidem residentibus, Robertus Archidiaconus Leircestriensis salutem, et cum omni reverentia sincerae
caritatis affectum.
p. 22: Unitati vestrae reverendae, quantas valeo, licet non quantas debeo, gratiarum actiones reddo, eo quod tam
favorabili affectu ad peregre proficiscendum me licentiavit; et super erogando collatam licentiam, literis patentibus
dignata est testificari.Volo autem discretionem vestram non latere, quod a peregrinando paulisper adhuc supersedeo:
cujus causa haec est. Constitutus in procinctu itineris, accedens ad venerabilem patrem dominum Lincolniensem, ut ei a
quo priusquam a vestra dignatione licentiatus fueram, prout decuit, valefacerem; post tractatum habitum super
peregrinatione mea, ab eodem reverendo patre et domino, cum fratre ipsius domino Bathoniensi, et archidiaconis
Lincolniae, et Northamptoniae, Huntendoniae, et Bedeford, aliisque plurimis viris discretis et providis, et de mea salute
ex sincerae caritatis affectu non parum sollicitis,
pp. 22 - 23: ex communi omnium consilio, a domino Lincolniensi, patre dilectissimo et domino timendo, districtam
recepi prohibitionem, ne iter propositum adhuc arriperem, sed expectarem, donec agnoscatur plenius, ad quem
proveniet exitum commota perturbatio, per quorundam Romanorum depraedationem et captionem, et, ut dicitur, per
quorundam interfectionem; ne forte incidens in manus Romanorum, dum ex recentia injuriae fervet furens libido
vindictae, periculum incurrerem, aut aliquod grave dispendium. Decrevi itaque tantorum et tam sapientium virorum,
tantaque dilectionis sinceritate mihi consulentium, consilio adquiescere; ne recedens ab eorum consilio, in periculum
improvidus caderem, et tantorum dominorum et amicorum merito indignationem incurrerem, contumaciae quoque et
praesumptionis nota denigrarer.
p. 23: Spero autem quod hanc tardationem non imputabit Dominus, qui tamen jubet in hujusmodi non tardare, per quem
etiam dicitur: In omnibus operibus tuis esto velox. Hoc enim velociter fit, quod ultra temporis opportunitatem non
differtur, nec citra temporis opportunitatem praesumitur. Ultra namque dilatum, tarditatis habet vitium; citra vero
praesumptum non est velox, sed magis praeproperum.
pp. 23 - 25: Spero quoque quod vestrae venerationis discretio hanc meam expectationem ex tali causa non acribet
levitati inconstantiae, nec me propter hanc, utinam nec propter alia, connumerabit cum illis qui circumferuntur omni
vento doctrinae; qui, ut ait Seneca, "ex aliis propositis in alia transeunt aut casu quodam transmittuntur, qui more eorum
qui fluminibus innatant, non eunt sed feruntur." Manet namque mihi non motum, conceptum prius propositum, quo ad
hoc spero quod constem mihi, idem volens hodie quod heri. Non enim accessit prius habitae "voluntatis mutatio," quae,
ut dicit Seneca, "indicat animum natare alicubi atque alicubi properare, prout tulit ventus." Est autem, ut idem auctor
asserit, "constantia, quae deici loco non potest, et propositum nulla vi extorquente dimittit." Et utinam tam non possem
deici in aliqua a proposito bono, quam a concepto proposito actu non deicior. Cum igitur maneat mihi voluntas et
propositum ut fuerunt, licet ad temporis opportunitatem differatur actus propositi et executio, scio quod vestrae
discretionis benevola interpretatio dilationem meam levi levitatis et inconstantiae mutationi non reputabit. Quod si
aliquis, manentibus eodem honesto proposito et eadem agendi ratione, actuum dilationem vel etiam pro diversitate
causarum aut temporum aut aliarum circumstantiarum commutationem putet esse levitatis et inconstantiae convertibile
signum, repondeo ei per haec verba beati patris Augustini subscripta, quae licet prolixe sermonem jam protenderim,
vestrae patientiae ad legendum non sint taediosa. Ait enim in quadam epistola sua contra quosdam qui causabantur
sacramentorum veteris legis commutationem in sacramenta legis gratiae: "Rerum ipsa natura et opera humana certa
ratione mutantur; nec tamen eadem ratio est mutabilis, qua ista mutantur. Non autem opinor, cum agricola aestate aliud
inserit quam inserat hieme, ratio mutatur agriculturae; et cum mane surgit qui nocte quiescebat, vitae consilium non
mutavit. Aliud magister adolescenti, quam puero solebat, imposuit; doctrina igitur constans mutato praecepto non
mutatur. Magnus ille nostrorum temporum medicus, Vindiciamus, consultus a quodam, dolori ejus adhiberi jussit quod
in tempore congruere videbatur, adhibitum sanitas consecuta est. Deinde post aliquot annos eadem rursus corporis
causa commota est; hoc idem ille putavit adhibendum; vertit in pejus; miratus recurrit ad medicum, indicat factum; at
ille, ut erat acerrimus, ita respondit: "Ideo male acceptus es, quia ego non jussi, ut omnes qui audissent, parumque
hominem nossent, non eum arte medicinali fidere, sed nescio qua illicita potentia putarent." Unde cum esset a
quibusdam postea stupentibus interrogatus, aperuit quod non intellexerant, videlicet illi jam aetati non hoc se fuisse
jussurum. Tantum igitur valet ratio; ut artibus non mutatis, quod secundum eas fit, sit pro temporum varietate

