110

EPISTOLA 108: ABBATI ET CONVENTUI SANCTI BENEDICTI FLORIACENSIS

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 318 - 321.
INC: Regulam beati Benedicti, quae supereminentis est sanctitatis, professi estis; ad suam autem solennem
professionem observandam professum teneri, ac per hoc ex voluntate et deliberatione eam transgredientes mortaliter
peccare, nulli dubium est.
EXPL: ne et coram hominibus pro eis non correctis sustineatis ignominiam, et a Deo aeternam recipiatis in districto
judicio condemnationem. Valete semper in Domino.
(Luard's dating: no date)
Viris venerabilibus Abbati et Conventui Sancti Benedicti Floriacensis, Robertus, Dei gratia Lincolniensis Episcopus,
salutem et sincerum in Domino caritatis augmentum.
pp. 318 - 319: Regulam beati Benedicti, quae supereminentis est sanctitatis, professi estis; ad suam autem solennem
professionem observandam professum teneri, ac per hoc ex voluntate et deliberatione eam transgredientes mortaliter
peccare, nulli dubium est.Secundum autem doctrinam Apostoli, non solum qui mortalia faciunt, sed etiam qui
consentiunt facientibus, digni sunt morte; consentiunt autem etiam illi qui cum possunt malum impedire, non
impediunt. Cum igitur ad vos dictae regulae professores pertinet singulos monachorum vestrorum sic informare, ut non
solum quam professi sunt, sciant, sed et secundum illam vivant, nec aliquem de vestro emittere collegio, donec ex
longa consuetudine vivendi secundum regulam, versa sit ei conversatio regularis in habitum; sicque possitis, ne
criminosus sit aliquis ex vobis et maxime manifestus, efficere; quomodo cum hoc non efficitis non estis digni morte?
p. 319: Id autem vos non efficere, nobis et publice in partibus nostris est manifestum; mittitis enim tales ex vobis ad
cellam de Menting in nostra dioecesi constitutam, qui luxuriose cum meretricibus vivunt, proprietarii, inobedientes,
comessationibus et ebrietatibus jocisque vacantes, etiam quarta feria carnes comedere non erubescentes. Etsi igitur
vestra conversatio sit in vestro collegio non discrepans ab ea quam professi estis regula; in hoc tamen quod praedictum
est, non parva posita est in gloria vestra, sed turpis et notabilis valde macula.
pp. 319 - 320: Emisimus autem a cella praedicta fratrem Philippum super fornicatione, proprietate, inobedientia,
vagabundo discursu, carnium contra regulam comestione, judicialiter convictum. Theobaldum vero et Walrandum et
Girardum consimiliter quia proprietarii, intolerabiliter inobedientes, vagabundi, domos muliercularum perscrutantes,
ludis illicitis plusquam seculares intenti, ut ad unum dicamus, regularis observantiae tam manifesti et enormes
transgressores, qui totius patriae scandalum sunt et canticum. Cum enim de corpore vestro sint praedicti maculosi, non
potest eorum macula totum, cujus sunt pars, non deformare. Conicitur etiam saepe ex aegritudine partis, aegritudo in
toto; videns enim pedem alicujus, cujus non conspicit faciem, aut corpus reliquum scabiosum vel leprosum, nonne
facile judicat totum consimiliter infectum? Quid igitur mirum si ex scabiosis et leprosis praedictis consimile de vobis
faciant multi judicium?
p. 320: Secundum Apostolum, fornicatio aut immunditia aut aliquod crimen non solum non esse, sed nec nominari
decet in vobis. Ipsa enim sola nominatio, et maxime quae probabilem nacta est occasionem, lumen vestrae religionis
tenebrosa obfuscat caligine; debet autem lux vestra sine caligine lucere, ut perspicue videatur in vobis, ab omnibus in
vos contuentibus, omnium transitorium plenissimus contemptus, nulla in prosperis delectatio, nulla in adversis
contristatio; sed magis in his, secundum Apostolum, gloriatio: macilentae et pallentes facies ex vigiliis et jejunio, ex
lacrymarum frequenti profluvio in ipsis faciebus relicta signatio, orationis jugis continuatio, per humilitatem omnibus
subnjectio; per non contendere, nec repunire, nec recontristare quenquam, sed percutienti in maxilla dextra praebere et
alteram, evangelica perfectio.
pp. 320 - 321: Meminimus autem nos super hujusmodi vobis alias scripsisse, sperantes ex nostra scriptione hujusmodi
morbo medelam praeparasse; sed sicut accidit his qui medicis non obediunt, quod pharmacum utile vertitur eis in
augmentum morbi vel mortem, sic nobis videtur vobis accidisse. Est enim morbus iste novissimus 321 pejor priore;
more tamen medici multum compatientis aegroto, et ob hoc non desistentis a medicando, dum spes est aliqua
convalescentiae, vobis adhuc hanc pro medela rescribimus literam, rogantes et obsecrantes in Eo qui est verus et unicus
medicus, Dominus noster Jesus Christus, quatinus eam ad medelam suscipiatis, eos qui hujusmodi sunt in vobis
corrigentes, ne et coram hominibus pro eis non correctis sustineatis ignominiam, et a Deo aeternam recipiatis in
districto judicio condemnationem. Valete semper in Domino.

