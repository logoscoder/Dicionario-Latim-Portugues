129

EPISTOLA 127: [DECANO ET CAPITULO LINCOLNIAE]

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 357 - 431.
INC: Moyses, qui tradente Domino susceperat gubernaculum totius populi Israelitici, ut educens eum de Aegypto, et de
sub jugo Pharaonis liberans, in terram promissionis introduceret, sedit a mane usque ad vesperam, ut populum suae
curae traditum judicaret,
EXPL: Si igitur, sicut in his verbis expressum est, Dominus dignatus est voci hominis obedire, et obeditionis suae
signum dare, stationem solis supra cursum naturae, quanta est hominum superbia, qui superiori potestati a Domino
ordinatae aut obedire renuunt, aut obeditionis suae signum dare consuetum nolunt, cum in obediendo superiori
potestati, non tam ipsi potestati superiori quam Ipsi Domino omnium supremo in ipsa superiori potestati obeditur!
(Luard's dating: 1239)
[Decano et capitulo Lincolniae]
p. 357: Moyses, qui tradente Domino susceperat gubernaculum totius populi Israelitici, ut educens eum de Aegypto, et
de sub jugo Pharaonis liberans, in terram promissionis introduceret, sedit a mane usque ad vesperam, ut populum suae
curae traditum judicaret,nec habuit in judicandi potestatem ministerio secum quemquam participem, donec veniens ad
eum Jethro, videns ultra vires ipsius esse quod solus sustineret negotium judicandi populum universum, dedit ei
consilium quod ipse esset populo in his quae ad Deum pertinent, ostendens populo caerimonias, ritumque colendi,
viamque per quam ingredi deberent, et opus quod facerent; provideret autem de omni plebe viros potentes et timentes
Deum, in quibus esset veritas et qui odirent avaritiam, et constituerit ex eis tribunos et centuriones et quinquagenarios
et decanos, ut judicarent populum omni tempore; quicquid autem majus foret, referrent ad ipsum Moysen, et ipsi
tantum minora judicarent, ut sic levius esset ipsi Moysi, partito in alios onere. Cujus consilio adquiescens Moyses, fecit
omnia quae ipse suggesserat, electis viris strenuis et constitutis in gradibus praenominatis qui judicabant plebem omni
tempore, referentes ad Moysen quicquid gravius erat, ipsi tantummodo faciliora judicantes.
pp. 357 - 358: Ab hoc facto proculdubio edocemur, qualis debeat dignitatum et potestatum ecclesiasticarum esse per
gradus convenientes distinctio et ordinatio, et quod sit superioris et quid inferioris. Moyses namque non solum ex
nominis interpretatione gerit typum praelatorum qui assumpti sunt de fluctuatione vanae conversationis hujus mundi, ut
sit eorum conversatio in caelestibus, sed etiam ex ministerio sibi tradito a Domino; ipsi enim sunt quibus Dominus
commisit ut educant populum videntem Deum per fidem, et de tenebris peccati et ignorantiae et per sacramentum
Baptismi et poenitentiae in terram viventium sibi promissam et caelestem Jerusalem introducant. Pro hoc itaque, quod
Moyses a mane usque ad vesperam sedebat solus judicans populum, manifeste ostenditur quod ipsius erat plenitudo
potestatis omnem populum et singulos de populo judicandi, corrigendi, et reformandi. Non enim usurpavit sibi per
actum aliud quam ad se pertinebat per acceptam a Deo potestatem; sed quia solus non sufficiebat ad singulorum tantae
multitudinis disceptationes audiendas et negotia dijudicanda excessusque corrigendos et mores reformandos, ideo nihil
sibi de accepta potestate adimens, sed ejusdem potestatis plenitudinem retinens, alios sibi adscivit in partem suae
solicitudinis coadjutores, ne solus sustineret negotium quod ad complendum per actum erat supra vires ipsius solius,
sed levius sibi esset partito onere in alios.
pp. 358 - 359: Si enim sic aliis tradidisset judicandi potestatem quod sibi ademisset, non dictum esset ei, Solus illud
non poteris sustinere; sed dictum esset ei, quod totum aliis traderet qui totum sustinerent. Nunc autem in eo quod
dicitur, Solus illud non poteris sustinere, evidenter innuitur quod ipse debuit illud sustinere negotium, non tamen solus,
sed adjunctis sibi ad sustinendum illud coadjutoribus; nec diceretur ei iterum, leviusque tibi sit partito in alios onere,
nisi et ipse partem oneris deberet supportare, ut plures videlicet portarent totum ad quod unius vires non sufficiebant
portandum; nec intelligendum est quod in hac oneris partitione sit aliquo modo suae potestatis judiciariae et ordinariae
facta in se divisio vel diminutio, sed plenitudine hujus potestatis retenta et de affluentia plenitudinis ejusdem non
imminutae, potestate ad cooperandum in alios transfusa, oneris ministerii per pluralitatem cooperantium partitio. Haec
enim ex subsequentibus in libro Numerorum satis sunt manifesta. Cum enim flagraret populus desiderio carnium, flens
et recordans cibariorum Aegypti, manna fastidito, et inde affligeretur Moyses, ait ad Dominum, Non possum solus
sustinere omnem hunc populum, quia gravis mihi est; quasi diceret, Omnem hunc populum solus sustineo. Quod utique
non dixisset nisi onus populi adhuc sustinuisset; nec dixisset se solum sustinere, quia jam ut dictum est, partitum erat in
plures, nisi reputaret se in illis pluribus totum facere quicquid illi de sua faciebant potestate, ut in eorum opere ipse
esset semper inclusus et numquam exclusus, et nisi respectu aliorum tantum plus illis laboraret in onere populi
supportando quod earum labor in hac parte quasi nihil esset laboris comparatione sui.
pp. 359 - 360: Quae etiam ex verbis Domini consequentibus ita se habere satis manifestum est; ait enim Dominus
consequenter ad Moysen, Congrega mihi septuaginta viros de senioribus Israel quos tu nosti quod senes populi sint ac
magistri; et duces eos ad ostium tabernaculi foederis, faciesque ibi stare tecum, ut descendam et loquar tibi; et auferam
de spiritu tuo tradamque eis, ut sustentent tecum onus populi, et non tu solus graveris. In his namque verbis evidenter

