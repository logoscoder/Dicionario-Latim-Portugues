106

EPISTOLA 104: OTHONI, SANCTI NICHOLAI IN CARCERE TULLIANO DIACONO CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 311 - 313.
INC: Rediens ad nos a vestrae paternitatis praesentia magister S. de Ardene, clericus noster, retulit nobis se quaedam a
vobis audivisse, unde non modicum timuit vestrae consuetae dilectionis erga nos serenitatem obfuscatam fuisse.
EXPL: Valeat sancta paternitas vestra per tempora longiora.
(Luard's dating: 1238)
Venerabili in Christo patri Othoni, Dei gratia Sancti Nicholai in Carcere Tulliano Diacono Cardinali, Apostolicae sedis
legato, Robertus, miseratione divina Lincolniensis ecclesiae minister humilis, salutem, et quam debitam tam devotam in
omnibus obedientiam et reverentiam.
pp. 311 - 312: Rediens ad nos a vestrae paternitatis praesentia magister S. de Ardene, clericus noster, retulit nobis se
quaedam a vobis audivisse, unde non modicum timuit vestrae consuetae dilectionis erga nos serenitatem obfuscatam
fuisse.Quod si verum esset, plurimum inde doleremus, sicut et deberemus; novimus enim quod serena et suavis
dilectionis vestrae super nos irradiatio nostrae tenebrositatis est purgatio, frigiditatis calefactio, mortificationis
vivificatio, sterilitatis ad fructificationem reductio. Sunt insuper radiorum sincerae dilectionis spicula adversarias
potestates et earum conatus dissipantia. Quomodo igitur non doleremus, si tantis bonis nos privatos esse sentiremus?
Sed quicquid dictus clericus noster de verbis vestris conceperit, credere non possumus, quod vestrae caritatis sinceritas
erga nos sit immutata; praesertim cum, in quantum dictat nobis nostra conscientia, non meruerimus eam erga nos
immutari; sciamusque quod vestrae sanctitatis discretio non libenter audit linguas detrahentes, nec facile credit
malignorum susurris; sed sepit aures suas spinis ne audiat sanguinem detractionis: et vultum praetendit tristem, ut
audaciam deterreat susurronis. Scimus etiam quod vestra satis novit discretio, nos plurimos offendere qui omnibus
procurant versutiis et astutiis, ut per se vel per mediatores in aures vestras de nobis instillent sinistra; ut sic obfuscata
erga nos vestra dilectione, ac per hoc nobis privatis vestra protectione, ipsi liberius valeant in nos insurgere et licentius
in suis vitiis sordescere. Quomodo igitur, his consideratis, possemus credere vestrae dilectionis vultum immutatum
esse? Maxime cum sciamus vos tam arte quam experientia nosse nullum ab accusatore cujusquam persuaderi debere,
non audita prius adversa parte.
pp. 312 - 313: Tetigit autem dictus clericus noster quod misimus ad vos aliquotiens, vobis tamen non scribentes,
tanquam ex vestri contemptu hoc praesumpsissemus. De contemptu autem vestrae paternitatis, coram Deo et angelis
ejus nos excusamus, et secundum notitiam quam spiritus hominis qui est in homine habet de ipso homine, novimus nos
de hoc immunes esse; nec recolimus quod quisquam ad vos sine nostris literis a nobis fuerit missus, nisi quod
praedictus clericus noster dixit, quod vos ex parte nostra rogavit, quatinus gratiam priori de Davintre intuitu nostri
faceretis; qui clericus non ob hoc principaliter, sed ob alia negotia fuerat tunc missus; cui tamen, in recessu suo a nobis
ad instantiam dicti prioris, ut vobis pro eo supplicaret, injunxeramus, tempus scribendi tunc competens non habentes;
sive autem in his, sive in aliis, vestram offenderimus paternitatem, semper devote et humiliter veniam petimus, parati
ad omnem satisfactionem, supplicantes quam devote possumus et attente, quatinus semper erga nos vestra crescat
dilectio, sicut expetit dilectionis natura et ordo. Testante namque Scriptura, Amicus fidelis fortis est protectio, cui nulla
est comparatio, nec digna auri et argenti ponderatio; cum qui invenit illum, invenit thesaurum, et ipse sit vitae et
immortalitatis medicamentum. Valeat sancta paternitas vestra per tempora longiora.

