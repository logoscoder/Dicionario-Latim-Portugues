9

EPISTOLA 009: MAGISTRO ADAE DE MARISCO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 45 - 47.
INC: Recepta epistola tua dulcifluae consolationis, necnon et piae aggratulationis magnanimaeque corroborationis, non
modicum refocillatus est spiritus meus.
EXPL: si bonum, quod magis spero, ut maculas ex circumstantiis in eodem facto et in aliis bonis si qua gessi,
contractas, misericorditer abluat et abstergat.
(Luard's dating: 1232)
Dilectissimo sibi in Christo magistro Adae de Marisco suus Robertus Grosseteste salutem.
p. 45: Recepta epistola tua dulcifluae consolationis, necnon et piae aggratulationis magnanimaeque corroborationis, non
modicum refocillatus est spiritus meus.Postquam enim gravis sarcinae viribusque meis importabilis graviorem partem
deposui, usque ad tuam epistolam nullam inveni ab homine veram consolationem; sed nonnullas acerbas objurgationes,
mordaces detractiones, et etiam a familiaribus graves ad sustinendum contemptus. Crebro quoque ipsius sarcinae mea
depositio cum fatuitatis improperio mihi est objecta. Sic haec et hujusmodi, licet animum meum infirmum aliquando ad
horam molestaverint, ad me tamen reversus gratanter suscipio. Si enim fatue feci in his et hujusmodi, justam poenam
reporto; et veniam a Deo petens, justitiae illius laetabundus, et gratias agens, assentio. Si vero sapienter gravante onere
me relevavi, scio tamen, quod in eodem facto coinquinationis macula non careo, cum omnes justitiae nostrae sint
tanquam pannus menstruatae, et mala nostra pura mala sunt, bona autem nostra non pura bona. Unde contumelias et
contemptus tanto gratantius suscipere debeo, quanto magis pie sperandum est, quod admixtae coinquinationis sit
salubris purgatio.
pp. 45 - 46: Ad haec noverit tuae dilectionis discretio, quod adjuvante divina gratia, non me contristat, sed multo magis
laetificat aut ab altioris dignitatis gradu descensio, aut terrenarum opum minoratio. Novi enim altioris gradus non pauca
vel parva pericula; quam lubricus sit in ipso statu lapsus, quam pauci gradum celsiorem affectent, caritate consulendi,
quam multi cupiditate dominandi, quam difficilis superbiae repressio, quam rara propriae infirmitatis consideratio,
quam violenter se ingerit aliorum contemptus, quam vix admittitur infirmioribus condescensus, quam falsa et solum
imaginaria est haec dominatio, et quam vera et solida servitutis subjectio. Novi quoque experientia, unde adhuc doleo
latera, quantae sunt in divitiis punctionum spinae, quantae peccandi occasiones, quam vix aut nequaquam ubi multae
sunt, bene dispensantur, quam vere quo magis abundant possessorem suum non ditiorem faciunt, sed egentiorem, quam
caeca et consopita mente se somniat quis earum rerum possessorem, quarum non habeat potestatem. Quomodo namque
potestatis meae sunt, quae cum voluero retinere, me invito fugiunt? cum voluero apprehendere, evanescunt? cum
augmentare, diminutionem capiunt? cum stare, fluunt? cum his deinde voluero suaviter frui, aspere pungunt? Unde
significanter Psalmista ait: Dormierunt somnum suum et nihil invenerunt omnes viri divitiarum in manibus suis, id est,
in potestate sua.
pp. 46 - 47: Unum autem est quod quidam arbitrantur sagaciter se mihi obicere, videlicet, quod pastoralem curam ut
aiunt, minus provide deserui; ad quos ut mihi videtur, prompta est, quam etiam tu jampridem nosti, sufficiens
responsio. Hinc enim urgebat me impotentia agendi curam prout oportuit, quam minus circumspecte, nimisque audacter
susceperam, illinc vero obedientia qua teneor obtemperare constitutionibus sedis apostolicae. Verum autem est, quod
cura pastoralis semel suscepta deserenda non est, nisi is qui deserit in altioris professionis statum se transferat, vel
impotentem ad susceptam curam agendam se sentiat, vel ex cura sua in subditis fructum non speret, vel minus provide,
vel etiam si possibile est, provide sic se aliis implicuerit, quod cum eis susceptam curam licite tenere non possit.
Verumtamen in facto meo me non justifico, licet sperem, quod illud a timore Dei conceptum fuerit et partum. Vereor
enim cum afflicto Job omnia opera mea. Et scio quod sicut in libro eodem Job scribitur: Non justificari potest homo
comparatus Deo, aut apparere mundus natus de muliere; et quod luna non splendet, et stellae non sunt mundae in
conspectu ejus; quanto magis homo putredo et filius hominis vermis? Proinde dilecte mi, te cum lacrymis suppliciter
oro, quatenus non desinas orare Deum pro me, ut memoratum factum si malum fuerit, simul cum aliis malis meis
magnis et innumeris, per infinitam misericordiam suam dimittat; si bonum, quod magis spero, ut maculas ex
circumstantiis in eodem facto et in aliis bonis si qua gessi, contractas, misericorditer abluat et abstergat.

