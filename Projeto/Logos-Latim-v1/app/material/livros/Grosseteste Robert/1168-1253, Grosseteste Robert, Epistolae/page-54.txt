36

EPISTOLA 036: EGIDIO, SANCTAE ROMANAE ECCLESIAE CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 125 - 128.
INC: Sicut super mundi cardines mundus innititur, eorumque fulcimine supportatur, ut opinati sunt et scripserunt quos
mundi labor agitavit;
EXPL: in familiarem igitur et specialem dilectionem pronus in terram rogo, me vestrum specialiter vestra suscipiat
benignae caritatis amplexatio.
(Luard's dating: 1236)
Venerabili in Christo patri domino Egidio, sanctae Romanae ecclesiae Cardinali, Robertus permissione divina
Lincolniensis ecclesiae minister humilis, salutem et quam debitam tam devotam cum omni honore reverentiam.
pp. 125 - 126: Sicut super mundi cardines mundus innititur, eorumque fulcimine supportatur, ut opinati sunt et
scripserunt quos mundi labor agitavit;sic super sanctae Romanae ecclesiae cardinales, orbis terrarum qui non
commovebitur, id est, universalis ecclesia quae nullis commotionibus a stabilitate fidei deicietur, fixe innititur, et ab
eisdem fortiter et firmiter sustinetur; ipsi enim sunt quos vocat Psalmus fundamenta orbis terrarum; ipsi sunt de quibus
in Job scribitur: Sub quo curvantur qui portant orbem; dum enim curas ecclesiae oneraque cunctorum tolerant, quasi
sibi superimpositum orbem portant, et sicut in mundo visibili sol iste conspicuus suo praeminente lumine mundi
tenebras purgat, singulariterque mundum illustrat, motuque suo ordinatissimo, ut opinantur mundi sapientes, caeteros
motus corporales naturales ordinat et regulat; sic in orbe ecclesiae summus pontifex vicem solis obtinet praecellenti
luce doctrinae et eximiorum operum, mundum purgans errorum tenebris, ad veritatis cognitionem singulari
praerogativa eundem illuminans, omnes etiam motus actionum in universali ecclesia sua dispositione ordinans,
regulans, et gubernans. Quemadmodum igitur, ut sentiunt hujus seculi exquisitores prudentiae et intelligentiae, mundi
status, decor, et ordo, post mundi Conditorem angelicosque spiritus ad Conditoris nutum administratorios, debent se
soli visibili, mundique cardinibus; sic, ut veraciter sentiunt qui quae sursum sunt sapiunt, post mundi Conditorem et
Redemptorem, curiamque caelestem ex spiritibus beatis angelorum et sanctorum adunatam; status, decor, et ordo
universalis ecclesiae debet se suo soli, suisque cardinibus; hoc est, summo pontifici sibique assistentibus cardinalibus;
ideoque sanctae Romanae ecclesiae debetur ab universis ecclesiae filiis devotissima obedientia, honoratissima
reverentia, ferventissimus amor, subjectissimus timor; et haec et his similia ab eis debentur obligatius et fortius qui per
sublimitatem gradus ecclesiastici fastigio ecclesiae, id est, summo pontifici et cardinalibus adhaerent proximius;
pp. 126 - 127: et sicut in caelesti hierarchia, unusquisque inferior ordo angelicus, prout summo capiti Deo, sibique
immediatissime assistenti supremo ordini proximius adhaeret, ab eodem suscipit intelligentiae lumen limpidius et
caritatis ardorem ferventius, assistendique stabilitatem firmius et actum ministrandi nobilius; ideoque secundum gradus
majoris approximationis, sublimiorisque a Patre luminum susceptae illuminationis, fortius et consummatius in ejusdem
Patris assurgit incessabiles gratiarum laudes, et omnium imperatarum actionum obedientes, promptas, et efficaces
expletiones; sic et in hierarchia ecclesiastica, qui sacri principatus ordinem et universalis ecclesiae unitatem non
deserunt, quo sublimiores sunt in dignitatis ecclesiasticae gradibus, eo a summo Pontifice sibique conjunctissime
assistentibus cardinalibus lumen doctrinae fidei et moderamen, quo oportet et decet in domo Dei conversari,
suscipientes, propinquius rependunt etiam et mentis spontaneam devotionem et injunctae actionis executionem
efficacius. Quia igitur et ego, licet indignus, in dignitatis episcopalis gradum sim sublimatus, fateor me tanto arctius et
obligatius subjectionis et obedientiae summo pontifici, sanctaeque Romanae ecclesiae constitutum debitorem, quo
gradum adeptus sum altiorem.
pp. 127 - 128: Desiderans igitur, non coactus sed spontaneus, praedicti debiti patri summo pontifici sanctissimo et sibi
assistentibus venerabilibus patribus sanctae Romanae ecclesiae cardinalibus solutor fieri, nunc praesentis paginae
insinuatione, alias per Dei gratiam alteriusmodi ostensione, votum devotae solutionis vestrae specialiter discretioni
volui notificare, rogans quam possum humili et devoto affectu, quatenus in hoc meo voto suscipiat me favorabiliter
benignitatis vestrae devotio. Vobis autem prae caeteris venerabilibus patribus sanctae Romanae ecclesiae cardinalibus
confidentius praeelegi scribere, quia vestrae magnificentiae virtutes ex quorundam fido relatu novi amplius, et quia, si
recolitis, quando fui archidiaconus Leircestrensis, pro speciali et amicissimo mihi in Christo magistro P. bono nepote
vestro, in archidiaconatu praedicto beneficiato, mihi subscripsistis familiarius; in familiarem igitur et specialem
dilectionem pronus in terram rogo, me vestrum specialiter vestra suscipiat benignae caritatis amplexatio.

