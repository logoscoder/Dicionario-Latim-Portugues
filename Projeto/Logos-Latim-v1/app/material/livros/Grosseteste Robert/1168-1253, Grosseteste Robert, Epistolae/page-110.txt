76

EPISTOLA 074: OTHONI, SANCTI NICOLAI IN CARCERE TULLIANO DIACONO CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 241 - 243.
INC: Rogavit nos paternitatis vestrae sanctitas per magistrum P. clericum vestrum, ut praebendam quae fuit magistri H.
clerici nostri, magistro Attoni clerico vestro conferremus:
EXPL: Valeat sancta paternitas vestra per tempora longiora.
(Luard's dating: 1239)
Reverendo patri in Christo Othoni, Dei gratia Sancti Nicolai in Carcere Tulliano diacono cardinali, Apostolicae sedis
legato, Robertus, miseratione divina Lincolniensis ecclesiae minister humilis, salutem et quam debitam tam devotam
obedientiam et reverentiam.
pp. 241 - 242: Rogavit nos paternitatis vestrae sanctitas per magistrum P. clericum vestrum, ut praebendam quae fuit
magistri H. clerici nostri, magistro Attoni clerico vestro conferremus:nos autem dicto magistro P. respondimus quod in
adventu vestro in partes nostras, praehabita interim deliberatione, vestrae paternitati super hoc responderemus.
Angebant enim et adhuc angunt mentem nostram tria, quae nos compellebant differre vestram rogationem effectui
mancipare; cogitabamus namque quod spiritalia et spiritalibus annexa, nec humana gratia nec humano favore seu
timore sunt largienda; ideoque licet sciverimus vestram sanctitatem per vestras preces non intendere nisi de idoneitate
ipsius pro quo porrigebantur, testimonium ferre, ut ex tanto testimonio nos reputantes eum dignum, non timore aut
favore humano sed solo caritatis intuitu faceremus, quod preces insinuabant hoc solo intuitu faciendum. Nos tamen
mentis nostrae sentientes imbecillitatem, vehementer timuimus et timemus ne forte ad faciendum quod rogabamur, non
urgeret nos solus caritatis ardor, sed, plusquam oporteret, immisceret se humanus timor aut favor. Praeterea, sicut
recolimus, praedictus magister Atto, quem ex vestro testimonio, et etiam ex his quae de ipso experti sumus, virum
magnificum, scientia eminentem et moribus praeclarum reputamus, nobis aliquando dixit quod non erat eo tempore
cum eo dispensatum super pluralitatem beneficiorum obtinendorum habentium annexam curam animarum; quapropter
verebamur et veremur praedictam praebendam habentem curam animarum annexam, ei consimilem curam habenti
conferre; licet enim plurium sit opinio quod absque dispensatione possint simul haberi licite praebenda cum cura
animarum annexa, et parochialis ecclesia; nos tamen adhuc super hoc dubitamus, quia quondam sic opinantium
assertione inducti, tenuimus aliquandiu simul hujusmodi praebendam et parochialem ecclesiam; remordente autem nos
nostra conscientia consuluimus super hoc dominum Papam per quendam virum sapientem Deumque timentem, qui a
domino Papa suscepit in responso, licet hoc non posset obtinere in litera, quod nequaquam potuimus sine dispensatione
praebendam hujusmodi cum parochiali ecclesia simul licite tenere.
p. 242: Movet nos insuper non modicum similitudo quaedam quam vobis aliquando proposuimus; videlicet, duarum
arborum fructiferarum, quarum una in connaturali sibi regione calida fructum fert magis pretiosum; plantata autem in
regione frigida, parum aut nihil potest ibidem fructificare: alia vero minus fructu pretiosa, plantata in connaturali sibi
regione frigida, fertilis est in ferendo fructum secundum genus suum; quam proculdubio sapiens hortulanus regione
frigida, licet fructu viliorem, praeeligeret in horto suo plantare.
pp. 242 - 243: Haec itaque nostram infirmitatem reddunt trepidam ad faciendum quod vestra hortatur rogatio, licet ad id
faciendum multum nos impellant et ipsius quo rogatur sapientia et bonitas, et desiderium quod nos gerimus ad vestram
voluntatem complendam, quam spiritalem credimus esse et sanctam. Et quia trepidantibus casum de via arcta et ardua,
periculosum est per eam incedere, cum tamen non trepidantibus securus sit per eam incessus; ut casum caveat nostra
trepidans imbecillitas, vestrae sanctitatis fortitudini, quae potestatis plenitudine, sapientiae praeclariori lumine, et
bonitatis invincibili vigore innumera potest inoffense, quae nos non nisi ruendo contriti non possemus complere,
committimus hac vice, ut de praedicta praebenda secundum quod Dominus eidem inspiraverit, quoad magistrum
Attonem satagat ordinare. Valeat sancta paternitas vestra per tempora longiora.

