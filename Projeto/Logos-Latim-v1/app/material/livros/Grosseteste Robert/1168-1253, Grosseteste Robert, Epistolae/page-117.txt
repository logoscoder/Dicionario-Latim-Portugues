pp. 255 - 256: Suadebant itaque praedicta inconvenientia ut ab incoepto desisterem: sed ex parte alia multo plus
urgebant veritas et salus animarum ut incoeptum persequerer. Inter has itaque angustias vehementer constrictus cogitavi
bonum esse medium aliquod, si possibile esset, eligere, quo et tanta inconvenientia vitarentur, et operatio veritatis et
salutis animarum, licet forte aliquantulum dilata, non foret tamen ablata. Quo medio mihi videbatur posse incedi, si
controversia visitationis faciendae ad alicujus judicis, sapientis et omnino inflexibilis a veritate judicii, deferretur
examen; et maxime ad talis judicis examen, cujus sententia statim transiret in auctoritatem rei judicatae. Cum enim
visitationi praelati nulla obsistat consetudo, neque contra eam currat praescriptio, nec quicquam eam impedire valeat de
jure, nisi auctoritate et gratia sedis Apostolicae concessa exemptio, quid in hac parte sententiabit judex verax, nisi quod
ubi deest a gratia sedis Apostolicae concessa exemptio, libere procedat praelatus in visitationis officio? Videbatur
quoque mihi quod si in hac parte sententiatum esset pro visitatione, ab aliquo cujus sententia transiret in auctoritatem
rei judicatae, inde incomparabiliter amplius saluti multarum animarum consuleretur, quam si his, qui a me visitari
renuunt, reclamantibus, poenis inflictis et multiplicatis subire visitationem compellerentur: sententia enim praedicto
modo pro visitatione prolata, omnibus episcopis Angliae daret auctoritatem visitandi, et episcopos negligentes et
pigritantes in visitationis officio non mediocriter ad visitandum excitaret et stimularet, imo etiam impelleret:
contumaces autem et visitationi praelatorum rebellantes humiliaret, et omnem eorum rebellionem contunderet et
prorsus adnihilaret, converterenturque sic aspera in vias planas in perpetuum, ut episcopi videlicet Angliae sua capitula
suosque subditos sine rebellionis asperitate de plano visitarent; quae bona ex actu mei solius visitantis cum tanta
rebellione, quantam supra tetigi, vix aut nullo modo pervenirent.
p. 257: His itaque consideratis, spem ponens in Illo qui pro visitandis ovibus suis non dubitavit manibus tradi
nocentium et crucis tormentum subire, quod causam visitationis ovium earundem non sinet perire, hac via media de
consilio bonorum ac prudentium elegi incedere: anxiebatur tamen intra me cor meum de eligendo judice; quis enim in
Anglia auderet sententiam proferre in offensionem omnium capitulorum Angliae? Quis etiam episcopis subditus vellet
judicare pro visitatione, cum vix reperiatur aliquis, qui a suo superiori velit visitari? Pauci etiam episcopi pro visitatione
vellent sententiare, cum odiant ecclesias suas ab archiepiscopo visitari, et pendeat adhuc super vistatione causa inter
archiepiscopum Cantuariensem et episcopum Londoniensem.
p. 257: Tandem recogitans sapientiam et prudentiam et bonitatem domini legati, et super omnia confidens de veritate
judicii a domino Papa reportanda, obtuli dictis decano et capitulo duas formas subscriptas, quarum prima est haec sub
his verbis scripta et eis tradita.
pp. 257 - 258: "Paratus est episcopus consentire in dominum legatum tanquam in judicem, ita quod de omnibus querelis
contingentibus jurisdictionem, auctoritatem, dignitatem, et officium episcopale motis et movendis, tam super
possessione quam super proprietate, inter ipsum et decanum et capitulum, cognoscat simpliciter et de plano, remota
omni dilatoria exceptione et appellatione qualicunque; sed statim lite contestata super omnibus articulis ab utraque
parte proponendis, coram ipso recipiantur probationes super eis, quae in facto, et allegationes super eis, quae in jure
consistent; salvis etiam utrique parti privilegiis, indulgentiis, et concessionibus domini Papae, et aliis instrumentis
valituris utrique parti quod de jure valere debebunt; et tunc plene examinatio negotio, amicabiliter componat inter
partes si possit: alioquin causam sententialiter diffiniat, vel eandem plene instructam ad sedem Apostolicam mittat
terminandam."
p. 258: Secunda autem forma est haec, similiter sub his verbis scripta et eis tradita.
p. 258: "Paratus est episcopus una vobiscum consultationem facere domino Papae super omnibus querelis
contingentibus jurisdictionem, auctoritatem, dignitatem, et officium episcopale motis et movendis, tam super
possessione quam super proprietate, inter ipsum et vos, necnon super libertatibus, juribus, et consuetudinibus quas vos
contenditis habere, plena narratione hinc inde facta et ad dominum Papam per nuncios speciales transmissa, ut super his
quae in jure consistunt, et super his quae in facto, in quibus partes concordaverint, a domino Papa congruum recipiatur
responsum. Siquae vero in facto consistant in quo sit contentio inter eos, per viros idoneos neutri parti suspectos
communiter electos, et jurisdictionem et coertionem habentes, testes et aliae probationes recipiantur et publicentur, et
facta publicatione attestationes cum caeteris probationibus una cum praedicta consultatione ad dominum Papam
mittantur, ut super omnibus praedictis, quod sibi visum fuerit respondeat; vel si placet eis, quoad ultimum articulum,
dominus Papa det examinatores in partibus Angliae, qui dictum negotium, ut supradictum est, instruant, et instructum
ad curiam remittant."
pp. 258 - 259: Sed neutra istarum formarum ab eis acceptata, tandem condescendi ad tertiam formam quae subscripta
est; ad quam ea tamen ratione condescendi, quia etiam secundum illam formam poterit haberi recursus ad domini Papae
sententiam: quae forma talis est.
pp. 259 - 260: "Die sabbati proxima post festum Omnium Sanctorum, anno pontificatus domini Gregorii Papae noni
xiiio., in camera episcopi Lincolniensis apud vetus templum Londoniae, episcopus Lincolniensis et decanus et
capitulum Lincolniense consenserunt in hanc formam, videlicet: Quod communiter mittent infra natale Domini
proximo sequens ad dominum Papam, impetraturi ab eodem ut committat domino Wigorniensi et de Wygornia et
Suthbyria archidiaconis cognitionem quaestionum super visitatione capituli Lincolniensis et ecclesiarum de
dignitatibus, praebendis, et communa ad ecclesiam Lincolniae spectantibus, et ministrorum earundem ecclesiarum, et
super correctione excessuum eorundem, et super aliis controversiis contingentibus jurisdictionem, auctoritatem,
dignitatem, et officium episcopale, et jura, libertates, et consuetudines Lincolniensis ecclesiae, remotis omni exceptione

