121

EPISTOLA 119: HENRICO, ILLUSTRI REGI ANGLIAE, DOMINO HIBERNIAE, DUCI NORMANNIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 340 - 342.
INC: Scripsit nobis reverenda dominatio vestra vos mirari non modicum et moveri super eo, quod tallagium de viris
religiosis et clericis assidere et colligere ad opus domini Papae proponimus per nos ipsos.
EXPL: Valeat dominatio vestra semper in Domino.
(Luard's dating: 1246)
Excellentissimo Domino suo Henrico, Dei gratia illustri Regi Angliae, Domino Hiberniae, Duci Normanniae,
Aquitaniae, et Comiti Andegaviae, Robertus, miseratione divina Lincolniensis ecclesiae minister humilis, salutem et
quam debitam tam devotam cum sincera dilectione reverentiam.
pp. 340 - 341: Scripsit nobis reverenda dominatio vestra vos mirari non modicum et moveri super eo, quod tallagium de
viris religiosis et clericis assidere et colligere ad opus domini Papae proponimus per nos ipsos.Noverit itaque vestrae
sinceritatis discretio, quod nos nihil in hac parte per nos ipsos facimus, hoc est, nostra auctoritate, vel soli; cum
venerabiles patres coepiscopi nostri id idem faciant, vel jam pridem effectui mancipaverint, secundum formam a
magistro Martino domini Papae nuncio, dum adhuc in his partibus moram traheret, eisdem traditam; quos similiter ut
nos ad id compellit summi Pontificis auctoritas et praeceptum, cui non obedire quasi peccatum est ariolandi et quasi
scelus idololatriae non adquiescere.
p. 341: Non igitur est admiratione dignum, quod coepiscopi nostri et nos in hac parte facimus, sed admiratione multa et
indignatione quamplurima esset dignissimum, si etiam non rogati vel jussi aliquid hujusmodi vel etiam majus non
faceremus. Videmus enim patrem nostrum et matrem spiritales, quibus incomparabiliter plus quam carnalibus tenemur
ad honorem, obedientiam, reverentiam, et in suis necessitatibus omnimodam subventionem, exilio relegatos,
persecutionibus et tribulationibus undique coangustatos, patrimonio suo spoliatos, de proprio, unde, ut decet,
sustententur, non habentes.
p. 341: Si igitur eis in tali statu existentibus non subveniamus, certum est quod mandatum Domini de honorando
parentes transgredimur, nec super terram longaevi erimus, nec in filiis jocundabimur, nec in die orationis nostrae
exaudiemur, timoremque Domini abiciemus, et benedictionem Ipsius nolumus, domosque filiorum infirmamus, nobis
ipsis dedecori sumus, famam malam et maledictionem super nos accumulamus, sicut ex Scripturae testimoniis
evidenter perpendere possumus.
pp. 341 - 342: Non igitur regia clementia, quae thronum firmat regium, inhibebit aut impediet filios patrem et matrem
honorare volentes, sed magis hoc eorum propositum, ut regiam decet magnificentiam et magnanimitatem, laudabit,
juvabit, et promovebit usque ad consummationem. Sciat quoque pro certo vestra dominatio, quod quicunque vobis in
hac parte aliud consulunt, honori regio non prospiciunt. Valeat dominatio vestra semper in Domino.

