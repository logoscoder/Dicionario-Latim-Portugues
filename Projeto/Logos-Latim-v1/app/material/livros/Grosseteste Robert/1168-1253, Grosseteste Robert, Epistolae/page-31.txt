21

EPISTOLA 021: UNIVERSIS ARCHIDIACONIS PER EPISCOPATUM LINCOLNIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 71 - 72.
INC: Noveritis quod dominus rex nuper apud Northamptoniam ad brevem et levem exhortationem benigne assensum
praebuit, appropriavit, et concessit, ut mercatores de caetero in nundinis suis apud Northamptoniam nullas merces
exponant venales, nec emant vel vendant in ecclesia vel in coemeterio Omnium Sanctorum apud Northamptoniam;
EXPL: Providentes ut hoc mandatum, cum non sit ex homine sed evangelicum, diligenter observetur, contradictores et
rebelles per censuram ecclesiasticam compescendo. Valeatis, etc.
(Luard's dating: 1236)
Robertus Dei gratia Lincolniensis Episcopus dilectis in Christo filiis, universis Archidiaconis per episcopatum
Lincolniae constitutis, salutem, gratiam, et benedictionem.
pp. 71 - 72: Noveritis quod dominus rex nuper apud Northamptoniam ad brevem et levem exhortationem benigne
assensum praebuit, appropriavit, et concessit, ut mercatores de caetero in nundinis suis apud Northamptoniam nullas
merces exponant venales, nec emant vel vendant in ecclesia vel in coemeterio Omnium Sanctorum apud
Northamptoniam;ipsemet in hac parte allegans quod Dominus ejecit ementes et vendentes de templo. Praecepit quoque
in dictis nundinis voce praeconiali declamari, quod mercatores de caetero ad easdem nundinas, nullas negotiationes
exercere praesumant. Credimus autem quod dominus rex eadem devotione et benignitate gratum habebit, si alibi etiam
secundum formam evangelii ementes et vendentes a locis sacris arceantur.
p. 72: Cum igitur ad episcopale pertineat officium ad imitationem Domini nostri Jesu Christi a locis sacris ementes et
vendentes eicere et arcere; ne nos, qui tenemur ferventius zelare pro domo Domini, inveniamur in hac parte tepidiores
dignique evomi ab ore Ejus qui est testis fidelis et verus et principium creaturae Dei; et ne nos qui cum Juda
Machabaeo tenemur domum Domini ab omni abominatione purgare, domos et loca orationum faciamus per consensum
speluncam latronum, quia malo consentit, qui cum possit prohibere et impedire non impedit; vobis mandamus,
quatenus in omnibus monasteriis et parochialibus ecclesiis archidiaconatus vestri, faciatis auctoritate nostra firmiter
praecipi, ne quis de caetero praesumat in salutis suae dispendium contra formam evangelicae doctrinae in locis sacris
merces venales exponere vel negotiationes exercere. Providentes ut hoc mandatum, cum non sit ex homine sed
evangelicum, diligenter observetur, contradictores et rebelles per censuram ecclesiasticam compescendo. Valeatis, etc.

