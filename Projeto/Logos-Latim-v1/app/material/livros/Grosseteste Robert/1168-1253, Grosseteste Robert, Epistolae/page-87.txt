63

EPISTOLA 062: RADULPHO, CICESTRENSI EPISCOPO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 188 - 190.
INC: Rogavit nos dilectionis vestrae sinceritas quatenus scriberemus domino Papae et specialibus nostris in curia pro
postulatione vestra in forma quam Deo et ecclesiae et honori vestro videremus convenire; quod, sciat caritas vestra,
devoto animo faceremus si formam his convenientem noscemus; est autem verae amicitiae lex, ut quemadmodum
benigne concedit petitum quod credit petenti utile, sic neget quod credit petenti damnosum, quantumcunque fuerit, et
sibi ipsi quod petitur negare, et petenti repulsam pati, molestum.
EXPL: Valeat fraternitas vestra in Domino.
(Luard's dating: 1238)
Venerabili in Christo fratri et amico carissimo Radulpho, Dei gratia Cicestrensi Episcopo, domini regis cancellario,
Robertus, eadem gratia Lincolniensis ecclesiae minister humilis, salutem et sincerum fraternae caritatis augmentum.
pp. 188 - 189: Rogavit nos dilectionis vestrae sinceritas quatenus scriberemus domino Papae et specialibus nostris in
curia pro postulatione vestra in forma quam Deo et ecclesiae et honori vestro videremus convenire; quod, sciat caritas
vestra, devoto animo faceremus si formam his convenientem noscemus; est autem verae amicitiae lex, ut
quemadmodum benigne concedit petitum quod credit petenti utile, sic neget quod credit petenti damnosum,
quantumcunque fuerit, et sibi ipsi quod petitur negare, et petenti repulsam pati, molestum.Ex hac lege amicitiae Deus,
qui summus amor est, carissimos suos plerumque non exaudit ad votum, licet eosdem eo ipso quod non exaudit ad
votum, exaudiat ad salutem. Ex hac eadem lege amicitiae vos non exaudiens nostra, quam erga vos gerimus, dilectio,
ad vestrorum consiliariorum votum, exaudiet vos, ut speramus, ad salubriorem effectum. Sicut enim nobis plane
videtur, si pro vestra postulatione domino Papae seu venerabilibus patribus sanctae Romanae ecclesiae cardinalibus a
quoquam scribatur, statim forte ab eorum aliquibus dicetur, et proculdubio a vestris adversariis omnibus, constanter
clamabitur, hujusmodi scriptionem a vobis esse procuratam, et ex hoc ipso contra vos nascetur violenta praesumptio,
quod locum ad quem postulati estis affectatis tanquam locupletiorem, allegabuntque contra vos maxime adversarii
vestri, quod eo ipso sitis repellendi, proferentes in medium illud canonicum, "Sicut is qui invitatus renuit, quaesitus
refugit, sacris altaribus est admovendus, sic qui ultro ambit vel importunum se ingerit, proculdubio est repellendus;" et
iterum illud, "Sicut locus regiminis desiderantibus negandus est, ita fugientibus offerendus;" et illud Apostolicum, "Nec
quisquam sumit sibi honorem, sed qui vocatur a Deo tanquam Aaron; sic et Christus non semetipsum clarificavit ut
Pontifex fieret, sed qui locutus est ad eum, Filius meus es tu, ego hodie genui te;" et illud quod Beatus Bernardus scribit
ad Papam Eugenium, videlicet, quod "non volentes neque currentes" assumat ad pontificatum, "sed cunctantes et
renuentes, qui non sint attritae frontis, sed verecundi, sed timorati, praeter Deum timeant nihil, nihil sperent nisi a Deo."
p. 189: Haec et alia hujusmodi, imo et his violentiora, quorum tam in sacra pagina et scripturis canonicis quam sacrae
paginae expositionibus, copiosa ut scitis, est abundantia, libenter allegarent contra vos qui vobis adversantur, nacta
occasione etiam levissima de modico signo affectationis honoris. Ideo, ut nostrae modicitati videtur, multo consultius
est ut a nemine pro vestra scribatur postulatione, ne forte, quod absit, inde paretur laesio unde sperabatur salutis
augmentatio.
pp. 189 - 190: Totum igitur negotium istud committatur Deo; quia si incepta est ejusdem ordinatio de voluntatis ejus
beneplacito, non desistet ante consummationem ab incepto; non enim est abbreviata manus ejus, quin valeat
consummare quod incepit aedificare. Nec hoc dicimus quasi coadjutores Dei in hujusmodi esse non debeamus, sed
tanquam exquirenda sint in talibus non humanae prudentiae sed divinae sapientiae adminicula; et tanquam non nostra
sed solum quae Jesu Christi sunt, in his sunt appetendda; ut videlicet in ecclesia sua praeficiantur pastores ipsum
Pastorem summum imitantes, qui gregem Dominicum judicio pascant et justitia, scientia et doctrina, animas suas pro
grege suo parati ponere; "qui," sicut docet beatus Bernardus, "stent viriliter pro afflictis, et judicent in aequitate pro
mansuetis terrae; qui sint compositi ad mores, probati ad sanctimoniam, parati ad obedientiam, mansueti ad patientiam,
subjecti ad disciplinam, rigidi ad censuram, catholici ad fidem, fideles ad dispensationem, concordes ad pacem,
conformes ad unitatem; qui sint in judicio recti, in consilio providi, in jubendo discreti, in disponendo industrii, in
agendo strenui, in loquendo modesti, in adversitate securi, in prosperitate devoti, in zelo sobrii, in misericordia non
remissi, in otio non otiosi, in hospitio non dissoluti, in convivio non effusi, in cura rei familiaris non anxii, alienae non
cupidi, suae non prodigi, ubique et in omnibus circumspecti."
p. 190: Si talium pastorum ferventi desiderio, quae solius Christi sunt quaeramus, quae nostra sunt non quaerentes, Ipse
cui cura est de omnibus quae nostra sunt, quaeret et sine nobis melius quam desiderare sciamus, universa consummabit.
Valeat fraternitas vestra in Domino.

