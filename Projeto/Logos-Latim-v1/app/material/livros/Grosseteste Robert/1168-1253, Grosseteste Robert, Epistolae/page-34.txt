23

EPISTOLA 023: WILLELMO DE RALEGER, THESAURARIO EXONIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 76 - 94.
INC: Cum ad imitationem beati apostoli Pauli exhortantis nos imitatores ejus esse sicut et ipse Christi, Graecis ac
barbaris, sapientibus et insipientibus debitor sim, ita quod in me promptum est etiam vobis qui in curia estis
evangelizare;
EXPL: statuasque tecum firmiter, volentibus de caetero hujusmodi leges condere, vel conditis uti, viriliter occurrere, et
sic dominum regem et teipsum, caeterosque hujus regni seculares judices de incendio sempiterni ignis eripere. Vale.
(Luard's dating: 1236)
Robertus Dei gratia Lincolniensis Episcopus dilecto in Christo filio Willelmo de Raleger, thesaurario Exoniae, salutem,
gratiam, et benedictionem.
pp. 76 - 77: Cum ad imitationem beati apostoli Pauli exhortantis nos imitatores ejus esse sicut et ipse Christi, Graecis ac
barbaris, sapientibus et insipientibus debitor sim, ita quod in me promptum est etiam vobis qui in curia estis
evangelizare;multo tamen amplius et obligatius astringor tibi in debito praedicandi evangelii, ut habeam in te fructum
aliquem operis evangelici et praemii aeterni; fungeris enim in curia praerogativo judicis officio, ideoque locum tenes
ubi prae caeteris curialibus plus potes prodesse, si, secundum divinum mandatum, in judicio non acquiescas
plurimorum sententiae, ut a vero devies, sed juste quod justum est judices et exequaris; plus quoque obesse, si
contrarium, quod absit, attemptaveris; copularis insuper mihi arctius caeteris in curia degentibus filiatione spiritali,
dilectione diuturna et speciali, et multiplicis beneficii collatione liberali; tibi igitur, ut supra dixi, prae caeteris debitor
sum evangelicae veritatis, ut consequar in te desideratissimum fructum aeternae salutis. Ne igitur reatum incurram tanti
debiti non soluti, haec subscripta tuae dilectioni, quam in visceribus caritatis arctius amplexor, evangelizare curavi; nec
absterreat te, supplico, licet plurimis occupatum epistolae prolixitas a sua inspectione, cum prolixitas haec prodeat de
verbi abbreviati, id est, caritatis radice.
pp. 77 - 78: Quod igitur in primo evangelizans tibi annuncio, hoc est, videlicet quod proles nata ante matrimonium inter
parentes ejus contractum, per matrimonium subsequens nanciscitur legitimationem et jus haereditarium in haereditate
parentum, nisi forte alter vel uterque parentum aliud prius copulaverit matrimonium, quod ante prolis generationem non
fuerit solutum; judices quoque qui prolem hujusmodi exhaeredant sententialiter tanquam spuriam et illegitimam, in
eorum computabuntur numero, quibus dicitur per Amos prophetam: Qui convertitis in absynthium judicium et justitiam
in terra relinquitis; et iterum per eundem prophetam: Qui convertistis in amaritudinem judicium et fructum justitiae in
absynthium. Conditores quoque legis hujus, imo potius corruptelae legis, ex qua proles nata ante matrimonim spuria et
illegitima judicatur, et ab haereditate abjudicatur, incidunt in illud vae Isaiae dicentis: Vae qui condunt leges iniquas et
scribentes injustitiam scripserunt, ut opprimerent in judicio pauperes et vim facerent causae humilium populi mei, ut
essent viduae praeda eorum et pupillos diriperent. Haec namque lex, qua proles nata ante matrimonium subsequens post
contractum matrimonium, velut illegitima exhaeredatur, lex est iniqua et injusta, juri naturali et divino, canonico
quoque et civili contraria; sicut enim scribit Alexander papa tertius: "Tanta est vis matrimonii, ut qui antea sunt geniti,
post contractum matrimonium, legitimi habeantur;" vis igitur matrimonii legitimat prolem ante matrimonium natam;
matrimonium autem res est naturalis de jure divino et naturali; jus enim divinum et naturale matrimonium consituit;
quod autem vis rei naturalis efficit, naturale est; legitimatio igitur, quam vis matrimonii efficit, cum matrimonium sit de
jure divino et naturali, est legitimatio naturalis per jus divinum et naturale, de jure divino et naturali, et non est ex gratia
dispensationis; legitimitas autem naturalis quae non est ex gratia dispensationis, per jus divinum et naturale habet
successionem in haereditate. Unde Apostolus ad Romanos ait: Si autem filii et haeredes; et iterum ad Galatas ait: Quod
si filius, et haeres per Deum. In libro quoque Numerorum referente Moyse causam filiarum Salphaad ad judicium
Domini, hujusmodi responsum recepit a Domino: Justam rem postulant filiae Salphaad; da eis possessionem inter
cognatos patris sui, et ei in haereditatem succedant; ad filios autem Israel loqueris haec, Homo cum mortuus fuerit
absque filio, ad filias ejus transibit haereditas; si filiam non habuerit, habeat successores fratres ejus; quod si et fratres
non fuerint, dabitis haereditatem fratribus patris ejus: sin autem nec patruos habuerit, dabitur haereditas his qui ei
proximi sunt; eritque hoc filiis Israel sanctum lege perpetua.
pp. 78 - 79: Igitur secundum hanc legem quam Dominus dedit per Moysen, proximitas naturalis legitima (non enim de
illegitima intendebat Legislator) constituit legitimum haeredem; proles namque per consequens matrimonium
legitimata, cum aeque sit legitima ut proles post matrimonium nata, quia unius et ejusdem sacramenti eadem et aequalis
vis utramque legitimat, et aeque sit proles utraque proles naturalis propter generationem naturalem; non potest esse
minus propinqua parentibus quam proles post matrimonium nata; praesertim cum proles possit nasci post
matrimonium, quae fuit ante matrimonium concepta. Per legem igitur naturalem et divinam cum hujusmodi prole non
inveniatur propinquior et ad proximos transeat haereditas, hujusmodi proles in haereditatem succedit. Qui igitur
hujusmodi prolem ab haereditate abjudicant, contra jus divinum et naturale faciunt, contra quod cuiquam et maxime
Christiano nihil licet agere; imo secundum illud omnia sunt agenda, etiam quae prius non erant facta, aut siqua in

