52

EPISTOLA 052: OTHONI SANCTI NICHOLAI IN CARCERE TULLIANO DIACONO CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 151 - 154.
INC: Sanctitatis vestrae literas recepimus in forma deprecatoria ut Thomam clericum, natum nobilis viri comitis de
Ferrare, licet ad obtinendum ecclesiasticum beneficium quoad aetatem defectum aliquem patiatur, nec sit in sacris
ordinibus constitutus,
EXPL: Vel, quod multo amplius mallemus, si fieri potest inoffenso jure, ut constituto in eadem ecclesia idoneo
animarum pastore, residentiam continuam in eadem faciente saepedicto Thoma clerico, aliqua annua praestatio de
eadem ecclesia sine cura animarum, nomine simplicis beneficii, conferatur. Valeat sancta paternitas vestra per tempora
longiora.
(Luard's dating: 1238)
Reverendo in Christo patri, Othoni Dei gratia Sancti Nicholai in carcere Tulliano diacono cardinali, apostolicae sedis
legato Robertus miseratione divina Lincolniensis ecclesiae minister humilis, salutem, et quam debitam tam devotam
obedientiam et reverentiam.
pp. 151 - 152: Sanctitatis vestrae literas recepimus in forma deprecatoria ut Thomam clericum, natum nobilis viri
comitis de Ferrare, licet ad obtinendum ecclesiasticum beneficium quoad aetatem defectum aliquem patiatur, nec sit in
sacris ordinibus constitutus,quia tamen docibilis est, et nobilis, et per eum toti ecclesiae Anglicanae multa bona, dante
Domino, poterunt pervenire, ad ecclesiam de Randes admitteremus. Novit Deus quod sanctae paternitatis vestrae preces
et mandata promptissime et obedientissime desideramus effectu complere; speramus etiam quod precibus non
hortamini neque mandato praecipitis quod nostram aliquatenus remordet conscientiam; sed, ut novit vestrae sanctitatis
discretio, quod sapientiorem et ferventiorem non remordet, plerumque remordet timidiorem; ac per hoc, quod potest
perfectior sane facere, non potest illud idem imperfectior, nisi cauteriatus attemptare. Quia igitur ex nostra
imperfectione timidam habemus conscientiam, et maxime in constituendo et instituendo pastores animarum, praefatum
Thomam, in statu quo adhuc est existentem, non audemus, remordente nos conscientia nostra timida, ad curam
admittere pastoralem.
p. 152: Faciunt autem nos in hac parte vehementer timidos non solum Scritpurae auctoritas canonumque sanctiones,
quae a perfectione multum adhuc longinquos, licet de eis sit spes bona, non constituunt rectores; sed etiam quaedam
quae cor nostrum multum tangunt, et ut nobis videtur, non modicum coarctantes rationes. Quis enim constitutus ad
salvandam quandam congregationem hominum collocatam in navi in mari tempestuoso et scopuloso, tradit ejusdem
navis gubernaculum et regimen ei qui adhuc penitus ignorat artem navalem, aut quem non afficit solicitudo de his, qui
sunt in navi, salvandis, aut cui vires non suppetunt ad dirigendam navem; licet forte de eodem possit rationabiliter spes
concipi quod valeat in posterum magister navis peritus, fortis, et bonus fieri? Nonne constitutus in salvationem per
hunc modum fieret his, quos oporteret salvare, in perditionem?
p. 152: Et, ut ad unum multa comprehendamus exempla, quis ordinatus ad hoc, ut in artificiis quibuscunque peritos,
potentes, et solicitos praeficiat artifices, in eisdem praeficiens quadam longinqua possibilitate tales, et forte eo quod
praeficiuntur, ad actum possibilitatis magis desides, non magis iram ordinatoris incurrit quam benevolentiam acquirit?
p. 152: Sapiens paterfamilias mille carnales oves non tradit ignaro pastoralis officii sub spe pastoralis scientiae officii
post multos annos adipiscendae; neque vitulos jungit ad aratrum, licet speret vitulos posse proficere in robur boum;
quia forsitan etiam eo ipso vitulos opprimeret ne ad boum fortitudinem unquam pervenirent; non enim debilibus
imponuntur onera gravia, licet valentibus ad fortitudinem crescere, ne sub onerum succumbant gravitate.
pp. 152 - 153: Si haec itaque non fiunt, ubi tamen non imminet nisi corporale periculum, quomodo praesumeret nostra
timida pusillanimitas consimilia facere, ubi imminet periculum tanto gravius quanto spiritalia majora sunt et meliora
corporalibus?
p. 153: Secundum sententiam Domini in Exodo et in Ezechiele, et beati Gregorii expositionem, pastor animarum, qui
praedicatione non insonat, ipsemet spiritaliter moritur, et quantum est in se, oves sibi commissas occidit. Qui igitur
talem constituit animarum pastorem qui tuba praedicationis, nisi post multa tempora, insonare non poterit, nonne eo
ipso tam praefecto quam subditis dat mortis per longa tempora occasionem, ne dicam causam?
p. 153: Dominus noster Jesus Christus vitam suam pretiosissimam dedit morti turpissimae, ut animas vivificaret; dans
in hoc exemplum, quod tales debent praefici pastores animarum qui nec poenam nec genus poenae refugiant pro
animarum salute. Quomodo igitur auderet nostra parvitas praeficere in pastorem animabus tanto pretio redemptis, qui
magis adhuc longo tempore in pascendo mortificaret quam qui vivificaret? Quomodo auderet de pretio sanguinis Jesu
Christi plus intendere ditare hominem, quam animarum procurare salutem?
p. 153: Haec itaque et hujusmodi plurima, quae nunc subticemus ne vos prolixitatis taedio afficiamus, nostram
imperfectionem vehementer deterrent, ne animabus, pro quibus Christus mortuus est, non idoneos scienter et prudenter
praeficiamus pastores, ut homines ditemus, vel hominibus placeamus, et sic secundum vocem Apostoli, servi Christi
non simus.

