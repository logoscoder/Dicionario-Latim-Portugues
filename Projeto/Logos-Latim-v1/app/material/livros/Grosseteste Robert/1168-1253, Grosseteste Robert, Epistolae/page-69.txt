51

EPISOLA 051: THOMAE WALENSI, CANONICO LINCOLNIENSI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 147 - 151.
INC: Roberto archidiacono Lincolniensi viam universae carnis ingresso, (cujus animae propitietur Deus,) contulimus
archidiaconatum Lincolniae cum praebenda quam dictus archidiaconus tenuit, tibi, in praedicto archidiaconatu residere
parato.
EXPL: sed diligenter, fideliter, et prudenter sic peragas, ut, quemadmodum Paulus ait ad Timotheum, nemo
adolescentiam tuam contemnat. Valete.
(Luard's dating: 1238)
Robertus Dei gratia Lincolniensis Episcopus dilecto in Christo filio magistro Thomae Walensi, canonico Lincolniensi
salutem, gratiam, et benedictionem.
pp. 147 - 148: Roberto archidiacono Lincolniensi viam universae carnis ingresso, (cujus animae propitietur Deus,)
contulimus archidiaconatum Lincolniae cum praebenda quam dictus archidiaconus tenuit, tibi, in praedicto
archidiaconatu residere parato.Non enim, terrente nos timore Dei, ausi sumus tantam curam animarum alicui conferre,
nisi ei qui ipsam curam per se praesentialiter vellet agere. Ipsa enim cura, ut tu etiam bene nosti, non mediocriter
magna est, sed magna valde, egens rectore semper praesente, vigilanter, prudenter, diligenter, et potenter eidem
intendente; qui verbum Domini opportune, importune praedicet, seipsum exemplum bonorum operum praestat, cum
dicit monita salutis et non exauditur, anxie doleat, uberrime fleat, qui etiam manus suas ab omni munere excutiat,
poenas pecuniarias quas a delinquentibus in delictorum punitionem accipit, tam evidenter in pios usus expendat, ut
propter earum receptionem nulla possit cupiditatis nota denigrari; qui insuper, cum accusatum juste possit absolvere,
congaudeat, cum ex justitia quenquam condemnare cogitur, ex compassione condoleat; quem etiam a veritate judicii
non flectant amor aut odium, timor aut spes, preces aut pretium, seu aliqua acceptio personarum, nec decipiat, ut a vero
judicio deviet, sententia plurimorum. Cujus deliciae sint sobrietas et abstinentia, cujus quies labores et vigiliae, cujus
totum desiderium sit animabus prodesse; cui sit praeesse grave et onerosum; tamen propter bonum aliorum sit hoc onus
humiliter susceptum fortiterque portatum.
p. 148: Quia igitur te talem in regimine pastorali prae aliis qui nostrae memoriae occurrebant, futurum firmissime
speravimus, dictum onus tibi prae aliis imponere decrevimus. Novit enim Deus quod si occurrisset memoriae nostrae
quem ad dictum regimen credidissemus utiliorem, eundem tibi in hujus oneris collatione praeposuissemus; unde certus
esse poteris, quod non ut te ditaremus, sed ut animabus consuleremus, in hujus solicitudinis partem te vocavimus. Si
igitur salutem animarum, imo si Ipsum diligis qui dicit Petro, nobisque in ipso, Si diligis me, pasce oves meas, onus
pascendi non abicias, laborem non refugias, nec his assumptis fatigeris in ipsis; hujusmodi enim fatigationem sola
generat desidia; amor vero salutis animarum, qui fortis est ut mors, non potest in his fatigationem sentire.
pp. 148 - 149: Sed, ut suspicamur, durum tibi videbitur scholas deserere, cathedram magistralem ut sacram Scripturam
doceas non ascendere; dicentque tibi plurimi quod non dimittas sapientiam pro divitiis, fructumque quem in scholis
docendo facere poteris, pro dignitatibus; arguentque te cupiditatis et ambitionis quasi relinquas bona animi pro bonis
corporis et spiritalia pro temporalibus; fatemur utique nobis etiam non modicum esse durum et grave te a scholis
abstrahere, considerantes quam, adjuvante Christi gratia, in scholis posses fructificare.
p. 149: Sed quis dubitat minora et incertiora bona pro majoribus et certioribus bonis esse relinquenda? Quis etiam
dubitare potest quin majus bonum sit tantam curam animarum humiliter et solicite peragere, quam in cathedra
magistrali sapienter docere? Alioquin summa sapientia, Dei Filius, in carne cum hominibus conversatus sedisset,
sapienter docens sapientiam in cathedra, et non circuisset civitates et castella, aegrotos curans et humiliter populo
praedicans: Poenitentiam agite, appropinquavit enim regnum caelorum; alioquin non plus esset facere quam docere, nec
melior doctrina operis quam verbi. Multo quoque certius est quod, si vis, potes hoc regimen animarum perficere, quam
in catherda sacram Scripturam docere, quia hoc non jam prae foribus est, sed, si vis, infra fores; illud autem adhuc prae
foribus est, poteritque excludi aut infirmitate aut aliis fortuitis casibus innumeris. Multum etiam tibi timendum est,
quod si pro docendo aliquot scholares Parisius in sublimitate sermonis sapientiam, renuas docere multum multipliciter
plures oves Jesu Christi simplices in infirmitate, sed tamen in ostensione spiritus et virtutis, Jesum Christum et Hunc
crucifixum, utrumque tibi in justam poenam auferatur; videlicet, ut nec unquam scholares in cathedra solido cibo, nec
simplices oves Christi, lacte simplicis doctrinae pascas. Et periculum igitur et iram Jesu Christi devitans, et bonum
majus et certius assumens, duritiem recedendi a scholis tam nobis quam tibi mollem facias.
pp. 149 - 150: De eo autem quod plurimi tibi persuadebunt quod sapientia non est deserenda pro divitiis, nec fructus
docendi pro dignitatibus, non est necesse prudentiam tuam instruere, cum, adjuvante Christi gratia, non sis talia
facturus. Non enim, Ipso te dirigente, sapientiam deseres, sed multiplicius quam in scholis sapientiam invenies et
exercebis; nec divitiis curae spiritali annexis seu dignitatibus transitoriis amore illicito adhaerebis. Absit enim ut anima,
quam decoravit lux sapientiae, amplexetur stercora. Nec argui poteris cupiditatis aut ambitionis, si spiritalia assumis,
annexis bonis temporalibus; sed argui posses, si temporalia assumeres quasi principalia, et quasi eis dependenter

