109

EPISTOLA 107: ARCIDIACONO LINCOLNIENSIS

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 317 - 318.
INC: Ex relatu fide digno audivimus, quod plurimi sacerdotes archidiaconatus vestri, Deum non timentes nec homines
reverentes, horas canonicas aut non dicunt, aut corrupte dicunt, et id quod dicunt, sine omni devotione aut devotionis
signo, imo magis cum evidenti ostensione animi indevoti dicunt;
EXPL: miracula etiam et ludos supra nominatos et scotales, quod est in vestra potestate facili, omnino exterminatis; et
cohabitationem Christianorum cum Judaeis quantum vobis possibile est, impedire curetis. Valeat sancta paternitas, etc.
(Luard's dating: 1244)
Robertus, Dei gratia Lincolniensis Episcopus, dilecto in Christo filio Archidiacono tali salutem, gratiam, et
benedictionem.
p. 317: Ex relatu fide digno audivimus, quod plurimi sacerdotes archidiaconatus vestri, Deum non timentes nec
homines reverentes, horas canonicas aut non dicunt, aut corrupte dicunt, et id quod dicunt, sine omni devotione aut
devotionis signo, imo magis cum evidenti ostensione animi indevoti dicunt;nec horam observant in dicendo, quae
commodior sit parochianis ad audiendum divina, sed quae eorum plus consonat libidinosae desidiae. Habent insuper
suas focarias, quod etsi nos et nostros lateat cum inquisitionem super hujusmodi fieri facimus, his, per quos fiunt
inquisitiones, perjuria non timentibus, non debet tamen vos sic latere, qui praesentialiter super eos quam tam per vos
quam per decanos et bedellos vestros continue vigilare tenemini.
p. 317: Faciunt etiam, ut audivimus, clerici ludos quos vocant miracula; et alios ludos quos vocant Inductionem Maii,
sive Autumni; et laici scotales; quod nullo modo vos latere posset, si vestra prudentia super his diligenter inquireret.
pp. 317 - 318: Sunt autem quidam rectores et vicarii et sacerdotes, qui non solum audire fastidiunt praedicationes
fratrum utriusque ordinis, sed, sicut possunt, ne audiat eos populus praedicantes, aut eis confiteatur, malitiose
praepediunt; admittunt etiam ut dicitur, praedicatores quaestuarios ad praedicandum, qui solum talia praedicant qualia
nummum melius extrahunt; cum tamen nos nullum quaestuarium licentiemus ad praedicandum; sed solum concedimus,
ut per sacerdotes parochiales eorum negotium simpliciter exponatur.
p. 318: Quia igitur vos estis Judas Machabaeus, debentes templum Domini ab omni inquinatione purgare, non enerviter,
sed viriliter et fortiter, ad ejus imitationem in his et hujusmodi agentes; nos autem vicem tenemus senis Mattathiae filio
praecipientis de zelo observationis legum paternarum et de fortiter pugnando contra legum divinarum adversarios; vos
in Domino monemus, exhortamur, et firmiter injungimus, quatinus ad praedicta et his similia purganda vos sicut vir
accingatis, praelia Domini fortiter praeliantes, et inordinata praedicta et similia ad ordinem reducentes, compellendo
sacerdotes ad debite peragendum divina obsequia, ad focarias expellendum, ad inducendum efficaciter populum, ut
fratrum utriusque ordinis praedicationes devote et attente audiat, eisque humiliter confiteatur; ad non admittendum
quaestuarios ad praedicandum; miracula etiam et ludos supra nominatos et scotales, quod est in vestra potestate facili,
omnino exterminatis; et cohabitationem Christianorum cum Judaeis quantum vobis possibile est, impedire curetis.
Valeat sancta paternitas, etc.

