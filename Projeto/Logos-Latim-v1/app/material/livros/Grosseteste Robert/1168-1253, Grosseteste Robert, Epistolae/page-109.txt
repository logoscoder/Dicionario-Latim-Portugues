fugiebat somnus ab oculis meis. Nunquid non magis credendum est quod ipsemet Jacob, interpretatione luctator, visa
ove in ore leonis vel ursi, sicut David refert seipsum fecisse, sequebatur eos et percutiebat, eruebatque de ore eorum?
p. 238: Videtur insuper sequi ex verbis intentionis vestrae propositis, absque distinctione duplicis intelligentiae
secundum duplicem modum praedicandi, per se videlicet aut per accidens; quod si contingat rectorem aliquem
ecclesiae parochialis non praebendatae, neque pertinentis ad dignitatem aliquam vel communam Lincolniensis
ecclesiae, seu vicarium ecclesiae hujusmodi delinquere in hujusmodi ecclesia vel ejusdem ecclesiae parochia, eodem
rectore vel vicario existente canonico vestro, vel frequentante chorum vestrum, vel habente vicariam seu officium
aliquod clericale, vel domicilium in dignitate, praebenda vel communa, vel existente de alicujus vestrum familia, non
possit episcopus vester alicujus talis excessum corrigere, vel causam emergentem etiam ratione rectoriae vel vicariae
hujusmodi descindere. Simili etiam consecutione frequenter accidet, delicta praepotentium impunita et incorrecta
manere, dum tamen accidat eosdem praepotentes in rationes praenominatorum incidere, vel in praedictis locis
delinquere; continget enim plerumque quod decani vel canonici potestas minus praevalebit super praepotentis malitiam,
nec poterit impotentia rite nominari negligentia; unde hujusmodi excessus correctio nunquam ad episcopum, secundum
vos, devolvetur; quia neque per negligentiam vestram, cum nulla in tali casu poterit reputari, neque per appellationem,
cum talis delinquens non curet ad correctorem appellare.
pp. 238 - 240: Sunt summi quoque excessus quidam quibus congruam poenam solus episcopus potest infligere; utpote
excessus quibus debetur poena destitutionis et degradationis: nunquid non episcopi est hujusmodi excessus punire et
puniendo corrigere? Potest etiam accidere quod aliquis de clericis praenominatis, per defamationem super homicidio,
vel furto, vel hujusmodi crimine, per regiam potestatem captus tradatur carcerali custodiae, non liberandus nisi per
episcopum, cui tradetur in foro ecclesiastico secundum leges ecclesiasticas ab eodem judicandus; nunquid non
episcopus causam talis descindet, si sit qui talem accuset; aut non existente accusatore, propter famae vehementiam
eidem purgationem indicet, et judicialiter condemnabit eundem aut absolvet? Sed secundum consequentiam formam
verborum intentionis vestrae, non potest episcopus vester hoc facere, cum secundum quod vos asseritis, nullos excessus
eorum quos dicitis vestrae jurisdictioni subesse, possit episcopus vester puniendo corrigere seu corrigendo punire, vel
eorundem causas aliquas descindere, nisi contingat excessuum correctionem, vel causarum decisionem per
appellationem aut negligentiam decani ad ipsum devolvi. In his autem casibus neque decani negligentia neque
appellatio ab ipso ad episcopum incidere valebit. Praeterea, si non connumerato episcopo, decanus cum canonicis, vel
omnibus vel eis quos praesentes adesse contingit in cathedrali ecclesia, dicantur capitulum; et sic nominato capitulo
accidat capitulum committere in auctoritatem seu dignitatem seu officium episcopale, quantumcunque manifesto et
notorio delicto; sive habeat capitulum causam adversus aliquem de jurisdictione episcopi, sive alius quicunque
adversus capitulum, secundum quod sequitur vel sequi videtur ex verbis intentionis vestrae, non poterit episcopus
hujusmodi commissum puniendo corrigere vel hujusmodi causas descindere. Sequitur quoque ex verbis intentionis
vestrae, quod neque quosquam hominum neque aliqua locorum praescriptorum jurisdictioni vestrae subjectorum possit
episcopus vester visitare; cum tamen contra visitationem praescribi aut eidem obsisti aliqua nequeat consuetudine.
p. 240: Quia itaque haec et hujusmodi ex vestra intentione sequuntur, aut videntur consequi, quae, secundum quod
videtur prudentibus Deumque timentibus, quos super his consului, non modicum vergunt in praejudicium auctoritatis,
dignitatis, et episcopalis officii, nec consona videntur juri canonico seu naturali, accidatque frequenter quod etiam
sapientes non nisi post intentam considerationem animadvertant quae consequuntur ex aliquo antecendenti,
credendumque sit quod tantorum tam sapientium et bonorum intentionis non fuerit, juri seu dignitati vel officio
episcopali in quoquam derogare, de eorundem prudentum, quos super his consului, consilio, peto vestro rescripto
certificari, utrum praescripta eisque consimilia vere vel apparenter ex vestra petitione consequentia obtinere intendatis?
An ad haec et his similia in vestra petitione vestrae intentionis considerationem non extenderitis? Et si haec et
hujusmodi obtinere intenditis, peto etiam vestro certificari rescripto, cui juri speciali ad haec et hujusmodi obtinenda
innitimini; cum repugnare videantur juri communi; ut super his certior effectus, et de petitionum vestrarum jure plenius
instructus, de prudentium consilio, certum et justum valeam responsum dare vestris petitionibus; sicut enim alias vobis
scripsi et dixi semper, annuente Domini nostri Jesu Christi gratia, paratus ero justitiae cedere et veritati. Valete.

