86

EPISTOLA 084: DOMINO ROBERTO DE LEXINTON

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 266 - 268.
INC: Insinuatum est nobis quod vos H. decanum Christianitatis Lincolniae multis opprobriis et contumeliis affecistis, et
ostia domus suae claudi fecistis, et bona sua et terras quasdam quas nomine tutelae filiarum fratris sui tenuit, et etiam
bona quaedam cognatorum suorum in manu domini regis capi fecistis, horum hac sola existente causa;
EXPL: cum secundum legem divinam et canonicam personalia clericorum delicta a secularibus judicibus nequaquam
sunt judicanda vel punienda, nec posset ecclesia quoquo modo sustinere ecclesiasticam libertatem taliter deperire.
Valete.
(Luard's dating: 1240)
Viris venerabilibus et amicis in Christo carissimis, domino Roberto de Lexinton et sociis suis justitiariis domini regis
itinerantibus apud Lincolniam, Robertus Dei gratia Lincolniensis episcopus, salutem et sinceram in Domino
dilectionem.
pp. 266 - 268: Insinuatum est nobis quod vos H. decanum Christianitatis Lincolniae multis opprobriis et contumeliis
affecistis, et ostia domus suae claudi fecistis, et bona sua et terras quasdam quas nomine tutelae filiarum fratris sui
tenuit, et etiam bona quaedam cognatorum suorum in manu domini regis capi fecistis, horum hac sola existente
causa;quod vobis denunciavit ne causae sanguinis die Dominica in foro vestro tractarentur. Quae cum a nobis
audirentur, incredibilia plurimum nobis videbantur: non enim verisimile est, quod discretio talium tantarumque
personarum, tam ex officio quam ex aliis personarum vestrarum circumstantiis justitiam zelantium, cuiquam pro zelo
justitiae poenas irrogasset. Quid enim aliud quam justitiam juste vobis denunciavit, qui causas sanguinis non esse
tractandas diebus Dominicis esse asseruit? cum canonicae sanctiones omnem diem Dominicam feriendam jubeant;
exprimantque specialiter mercata diebus Dominicis minime debere fieri, seu placita teneri, vel aliquem ad mortem vel
ad poenam judicari. In Decalogo quoque, cujus observatio necessaria est ad salutem, et sine cujus observatione salus
non est, praecepta est Sabbati observatio, quod qui non observat, lege divina morte punitur: pro Sabbati autem
observatione, nobis est in nova lege observatio diei Dominicae; cujus observationis voluntaria violatio quid aliud est
quam aeternae morti addictio? Quas igitur poenas meruit qui vos, ne in aeternas poenas curratis, cohibere studuit?
quinimo laudandus magis et praemiandus a vobis existit, si monita salutis vobis dedit, et a lapsu in barathrum prohibere
curavit. Insuper et sanguinis vestri reus et, secundum Scripturam, maledictus esset, si videns Sabbati violationem,
gladium verbi a sanguine peccati vestri cohibuisset: et ut nos a sanguine vestro mundi simus, praesentium tenore
rogamus, cohortamur, et obsecramus in Domino ut filios carissimos, ex affectu paterno commonentes, quatinus
Sabbatum Domini, quod sanctum est et violari non licet, secundum praeceptum legis divinae, et sanctiones legis
canonicae, sicut veri et obedientes filii Legislatoris Christi et sponsae inviolatae matris Ecclesiae, observare et
sanctificare satagatis; et si talia qualia audivimus facta fuerint, ea emendare curetis, attendentes quod etiamsi dictus
deliquisset in vos, vestrum non esset ipsum punire, cum secundum legem divinam et canonicam personalia clericorum
delicta a secularibus judicibus nequaquam sunt judicanda vel punienda, nec posset ecclesia quoquo modo sustinere
ecclesiasticam libertatem taliter deperire. Valete.

