alicujus certae personae, dijudicatur quis, persona videlicet agens, vel agens sic. In controversia vero de possessione
non dijudicatur quis, sed quid cujus sit. Quando igitur illud quid laicale est, nihil impedit quin possit laicalis potestas
dijudicare cujus illud quid sit, clerici videlicet, sive laici, cum principaliter cadat judicium super illud quid, non super
personam cujus est. In altero vero genere controversiae simpliciter cadit judicium super personam. Et ideo si persona sit
ecclesiastica, non subest judicio potestatis laicalis.
pp. 222 - 223: Conantur autem quidam probare quod dominus rex juste potest dijudicare clericos, cum impetuntur a
laicis in actionibus personalibus; quia si quis clericus spoliaverit laicum feodo suo laicali, potest idem clericus
conveniri ab eodem laico in foro regio super hujusmodi spoliatione. Cum igitur spoliatio factum et delictum sit
spoliantis, potest clericus super facto et delicto suo in foro seculari conveniri. Sed ad hoc respondetur, quod cum alius
spoliat alium feodo suo laicali, et consequenter feodum illum occupat et detinet possessor ejus de facto, licet non de
jure, incidit in hoc casu duplex materia actionis et controversiae: una enim materia controversiae est feodus per
occupationem occupatus, et consequenter detentus, deductus in controversiam justae vel injustae detentionis; altera
vero materia controversiae est actus violentus spoliantis. Prioris igitur controversiae decisio judicis est laicalis, cum
principalis materia controversiae sit res pure laicalis; alterius vero controversiae decisio judicis est ecclesiastici, cum
principalis materia controversiae sit actus personae ecclesiasticae, propter quem ista persona ecclesiastica principaliter
cadit sub judicium. Unde hujusmodi spoliator et detentor, si sit vir ecclesiasticus, posset conveniri spoliato in foro
seculari super feodo, et in foro ecclesiastico super violentae spoliationis delicto. Et manifestum est quod in dicto casu
non convenit spoliatus spoliatorem in foro laicali principaliter super injuria violentae spoliationis; ponatur enim quod
clericus aliquis per vim intruderet se in domum et terram alicujus laici et eundem laicum per vim expelleret, quo facto
statim recederet; feodum in quem se per vim intruserat, per nullam temporis moram detinens aut de facto possidens;
non posset in hoc casu qui tulit injuriam conveniri ab injuriam passo in foro seculari. Unde manifestum est quod cum
clericus detentor feodi laicalis, quem ingressus est per violentam spoliationem, convenitur a spoliato in foro laicali, non
convenitur principaliter super delicto spoliationis, sed solum deducitur in controversiam et in judicium feodus laicalis,
per vim spoliationis occupatus et detentus.
pp. 223 - 224: Dicit iterum aliquis, Si clerici non respondebunt in foro seculari cum accusantur in actione personali,
cassae sunt omnes prohibitiones regiae. Ad quod dicendum, quod jure cassae sunt, quoad coartandum clericos, ne libere
procedant in causis ecclesiasticis et quoad constituendum eos debitores respondendi de processu suo in foro laicali. Sed
cum dominus rex ad suggestionem alicujus scribit ecclesiastico judici, ne teneat placitum in curia Christianitatis super
feodo vel possessione laicali, decens est et honestum quod talis judex ob reverentiam et honorem regium rescribat
domino regi dilucide sub compendio seriem processus sui, ut sic denudetur suggerentis falsitas. Si autem judex
ecclesiasticus injurietur alteri parti litigantium, confugiendum est ad remedium appellationis, non ad imperium regiae
prohibitionis; ut cum judex appellationis cognoverit priorem judicem voluisse cognoscere de eo quod non pertinuit ad
forum suum, absolvens partes ab ejus judicio dimittat eas foro competenti negotio.
pp. 224 - 225: Dicunt etiam aliqui quod cum nullus possit sua possessione vel quasi possessione sine judicio spoliari, et
dominus rex et praedecessores sui sint in hac possessione vel quasi possessione, videlicet quod ad mandatum ipsius
compellant episcopi clericos ut veniant responsuri in foro suo, quare tenuerint vel prosecuti fuerint placitum in curia
Christianitatis contra suam prohibitionem, et quod clerici in foro suo super haec et hujusmodi respondeant, et quod
episcopi etiam ibidem respondeant quare clericos suos non compulerint ad hoc. Si forte eosdem clericos contingat non
comparere in foro regio, non potest dominus rex sine judicio hac sua possessione vel quasi possessione spoliari. Sed his
respondetur quod peccatum nihil est, et propter hoc actus peccati, in quantum est actus peccati, veraciter nihil est. Si
enim et idolum et idolis immolatum, testimonio Apostoli, nihil est, licet materia idoli et figura ejus, similiter et
substantia carnis quae idolis immolatur, sit aliquid; multo fortius licet omnis actio sit aliquid, actus tamen peccati unde
peccatum est, nihil est. Igitur ipsius actus peccati nulla est possessio vel quasi possessio; nihil enim vel possideri vel
quasi possideri non potest. Si igitur et subjectio clericorum qua subiciunt se judicio laicali contra libertatem ecclesiae et
canonum statuta, et compulsio eorum per suos episcopos ad hoc faciendum, et compulsio qua rex compellit episcopos
ad compellendum praedicto modo suos clericos, est actus peccati; cum non obeditur in hac parte domino regi, ipse rex
per hoc nulla omnino re spoliatur, sed multo verius aliqua re vestitur, quia privatio privationis et corruptionis privatio
non est, sed magis habitus adquisitio, vel saltem ad habitum non modica accessio. Hoc etiam per exemplum liquido
patere potest. Ponamus enim quod aliquis et omnes sui praedecessores ad alterius et omnium suorum praedecessorum
mandatum semper consueverit mentiri, vel falsum testimonium dicere, vel fornicari, vel furari, vel hujusmodi, et postea
poenitentia ductus non obedit hujusmodi mandato, sed penitus resistit. Numquid sic spoliavit mandatorem aliquo jure
aut aliqua possessione vel quasi possessione, vel omnino aliqua re; aut numquid expectandum est judicium ut non
desistat a mentiendo vel hujusmodi, sed persistat in eo ad mandatum mandatoris hujusmodi, quousque interpellaverit
judicem, et omnibus in forma judicii peractis sententiatum sit diffinitive, cum etiam nec semel mentiendum sit
levissimo mendacio, nec peccandum aliquo peccato pro vita hominis salvanda? Absit ut illicitis quantumcunque
consuetis resistere, sit compellentem ad illicita aliquo suo jure vel omnino alique re spoliare; aut ut non resistatur
illicitis cum evidenter sint illicita, nisi prius prolata judicialiter diffinitiva sententia quod eis sit resistendum.
pp. 225 - 226: Item in ecclesiae libertatem non mediocriter delinquitur, cum judices ecclesiastici, ne causas, quas notum
est pure esse ecclesiasticas, in foro descindant ecclesiastico, a domino rege prohibentur, ut cum per literas regias
inhibetur ne judex ecclesiasticus judicialiter cognoscat, utrum ecclesia vel capella talis loci sit capella matricis ecclesiae

