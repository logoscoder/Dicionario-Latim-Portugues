12

EPISTOLA 012: EDMUNDO DEI GRATIA CANTUARIENSI ARCHIEPISCOPO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 54 - 56.
INC: Cum Apostolus ad Romanos dicat: Hoc judicate magis, ne ponatis offendiculum fratri vel scandalum, et paucis
interpositis, in eadem epistola subjungat:
EXPL: fuerunt enim, qui mecum aderant, viri valde pacifici et discreti, qui mecum humillimas preces monachis
effuderunt.
(Luard's dating: 1235)
Venerabili in Christo patri Edmundo Dei gratia Cantuariensi Archiepiscopo, totius Angliae primati, Robertus eadem
gratia Lincolniensis electus salutem, et quam debitam tam devotam cum omni reverentia obedientiam.
pp. 54 - 56: Cum Apostolus ad Romanos dicat: Hoc judicate magis, ne ponatis offendiculum fratri vel scandalum, et
paucis interpositis, in eadem epistola subjungat:Si propter cibum frater tuus contristatur, jam non secundum caritatem
ambulas; noli cibo tuo illum perdere, pro quo Christus mortuus est; et in epistola ad Corinthios iterum dicat idem
Apostolus: Videte ne haec licentia vestra offendiculum fiat infirmis; et paulo post adnectat, dicens: Si esca scandalizet
fratrem meum, non manducabo carnem in aeternum, ne fratrem meum scandalizem; liquet quod in nullo opere per se
indifferenti (quod videlicet potest, quantum est de ipso, et sine peccato fieri et sine peccato omitti) ponendum est
offendiculum vel scandalum fratri; et ad hoc probandum, ipse etiam Domnius Jesus Christus, doctor et factor veritatis,
ne scandalizaret eos qui didrachma accipiebant, didrachma solvebat; cum tamen esset non solum liber, sed et Veritas
liberans a jugo servitutis. Cum igitur, ut veraciter credo, monachi Cantuarienses nulla ratione poterunt induci ut
benvole concedant, munus consecrationis mihi impendi alibi quam in ecclesia Cantuariensi, et si alibi contra
voluntatem eorum consecrationis munus mihi impendatur, ipsi ad hoc factum, per se indifferens, quasi ad obicem
offendentes ruent in puteum irae, rancoris, et odii et contra factum vestrum appellantes, lites graves et sumptuosas
suscitabunt; cum servos Dei non oporteat vel deceat litigare, et omnino delictum sit in quibusdam quod judicia habent
inter se: ne scandalizemus eos, perdentes (quod absit) aliquem infirmum pro quo Christus mortuus est, et non
secundum caritatem ambulemus, cum munus consecrationis sine peccato et alicujus offendiculo vel scandalo mihi
possit impendi in ecclesia Cantuariae, ad pedes sanctissimae paternitatis vestrae humiliter prostratus devotissime rogo,
quatenus ad hoc vestrae benignitatis et sanctitatis inclinetis assensum ut in ecclesia Cantuariae munus consecrationis
mhi impendere velitis; melius est enim ibidem consecrari cum quantolibet rerum temporalium dispendio, quam alibi
cum quantolibet rerum temporalium compendio, adjuncto fratris infirmi, pro quo Christus mortuus est, offendiculo,
cum Veritatis voce testante: Vae sit homini illi per quem scandalum venit.
p. 56: Forte aliqui mundi sapientes hanc meam persuasionem, si audirent illam, reputarent simplicem aut fatuam. Sed
credo quod sapientia quae de sursum est reputat eam validam ad movendum omnem animum Dei timore repletum, et
prout oportet caventem scandalum; nisi forte mea consecratio aliqua ratione quae me latet, non possit fieri in ecclesia
Cantuariae absque peccato.
p. 56: Sit igitur in hac parte, pater reverendissime et amantissime, consilium vestrum et meum, non justificationes
hominum, sed illud de quo quotidie dicimus: Et consilium meum justificationes tuae; et consimiliter, dicenti, Si esca
scandalizet fratrem meum, non manducabo carnem in aeternum, ne fratrem meum scandalizem, dicamus et nos, si
consecratio nostra, vestri videlicet consecrantis et mei consecrationis munus suscipientis, alibi celebrata quam in
esslesia Cantuariae scandalizat fratres nostros, non celebrabitur alibi consecratio in aeternum, ne fratres nostros
scandalizemus. Caeterum illud quod audivistis dici, quod quidam de his qui fuerunt mecum apud Cantuariam dixerit
verba aspera monachis, comminando quod illis invitis alibi consecrarer, credo veraciter esse figmentum; fuerunt enim,
qui mecum aderant, viri valde pacifici et discreti, qui mecum humillimas preces monachis effuderunt.

