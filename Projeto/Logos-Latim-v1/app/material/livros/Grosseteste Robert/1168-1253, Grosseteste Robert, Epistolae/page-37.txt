desinentis matrimonii in filium futurum, nunquam habiturum vinculum naturale naturalis filiationis cum patre, et non
transfunderet se legitimitas matrimonii praesentis in filium praesentem, habentem praesentialiter vinculum naturale
naturalis filiationis cum patre? Item quaero, an hujusmodi judicii judices decernant prolis legitimationem seu
illegitimationem ex conceptu solo, aut ex nativitate sola, aut ex utrisque simul? Si ex conceptu solo, tunc proles
concepta in fornicatione, etiam si post matrimonium fuerit nata, erit illegitima; sed per breve quod hi judices voluerunt
scribi ab episcopis, videlicet quod talis natus fuit ante matrimonium vel post, patet quod judicant omnem prolem post
matrimonium natam esse legitimam; aut inaniter peterent sub tali forma sibi ab episcopis rescribi. Igitur si ex conceptu
solo decernunt, patet quod decernent duo contraria; sc. prolem in fornicatione conceptam propter conceptum esse
illegitimam, et propter nativitatem post matrimonium esse legitimam; sicut insinuat dictum breve; et sic etiam nec
decernunt legitimationem et illegitimationem per conceptionem solam. Si vero judicant legitimationem et ejus
contrarium ex conceptu et nativitate simul, tunc si conceptus est fornicarius et nativitas legitima per matrimonium,
proles nata nec erit legitima nec illegitima, aut simul legitima et illegitima, aut partim legitima et partim illegitima;
quorum quodlibet est inconveniens: habebit enim ex parte conceptus fornicarii illegitimitatem, et ex parte nativitatis
legitimae per matrimonium legitimitatem. Si vero judicant per nativitatem solam, cum nativitas solam habeat poenam
nullamque peccati immunditiam ex parte parientis, sive ex parte partus (originalis enim peccati immunditia, in qua
omnes generaliter et aequaliter communicant, ex vitiosa lege propagationis contrahitur), unde nominabitur proles spuria
et illegitima distinctive immunda? filios namque spurios vocat Apostolus filios immundos, unde spurios; igitur si ex
sola nativitate sunt spurii, ex sola nativitate sunt immundi, quod est inconveniens.
p. 88: Item ponamus quod aliqua mulier praegnans ducta ad ostium ecclesiae ut ibi ducatur in uxorem ab eo de quo
concepit in fornicatione, pariat dum contrahitur matrimonium; scilicet dum dicuntur haec verba: "Accipio te in meam,"
et "Accipio te in meum;" ita videlicet, quod pars prolis egrediatur de utero matris antequam proferantur verba quae
faciunt substantiam matrimonii; et altera pars prolis egrediatur post eadem verba perfecte prolata; proles sic nata
secundum hos judices nec erit legitima nec illegitima, quia nec ante matrimonium nec post matrimonium nata, sed forte
medietas ante, et medietas postea; est enim hoc possibile, cum parere non sit instantaneum sed successivum, cujus
motus potest etiam per quietem interpolari.
pp. 88 - 89: Accedit insuper supradictis juri divino et naturali et rationi jus canonicum, quo convincitur praedictum
judicium esse iniquum; Alexander enim tertius in decretali quadam epistola natos ante matrimonium per bonum
subsequentis matrimonii decernit esse legitimos, et in haereditate paterna de jure successuros, et contra hoc venire
praesumentes severitate ecclesiastica percellendos. Cum igitur, sicut scribitur in Canone, "imperiali judicio non possunt
jura ecclesiastica dissolvi, sed leges imperatorum evangelicis et apostolicis atque decretis canonicis sint postponendae,
nec possint eis inferre praejudicium, constitutiones quoque principum contra canones et decreta praesulum Romanorum
nullius sint momenti," manifestum est quod praedicti judicii judices a sanctorum canonum et sanctae Romanae
ecclesiae obedientia se segregant et subtrahunt, et non solum iniqui judicii sed insuper inobedientiae reatum incurrunt,
et maxime si sint clerici in ordinibus seu gradibus ecclesiasticae dignitatis constituti.
pp. 89 - 90: Et ut praedicti judices inveniantur in praedicto judicio perfecti transgressores, non remanet aliquod genus
juris, cujus in eodem judicio non sunt violatores, cum sicut notissimum est, jura etiam civilia natos ante matrimonium
per subsequens matrimonium legitimos decernant et haeredes; et, ut seniorum relatione didici, consuetudo etiam in hoc
regno antiquitus obtenta et approbata, tales legitimos habuit et haeredes; unde in signum legitimationis, nati ante
matrimonium consueverunt poni sub pallio super parentes eorum extento in matrimonii solennizatione. Hi insuper
judices ad cumulum transgressionis suae et evidentiorem ejus manifestationem, etiam conceptos et natos in vero et de
vero matrimonio voluerunt judicare spurios et exhaeredandos, quando voluerunt ab episcopis inquiri et sibi rescribi,
utrum is, contra quem proponeretur exceptio illegitimitatis, natus esset ante matrimonium solenniter contractum, an
post matrimonium solenniter contractum, (cujus formae plura brevia a curia destinata adhuc penes me resident), cum
multoties contrahatur clandestinum matrimonium sub paucorum testimonio sine solennitate; et deinde suscitata prole de
hujusmodi matrimonio fiat in facie ecclesiae matrimonii solennizatio.
p. 90: His itaque judicibus contra jus divinum et naturale, canonicum quoque et civile, necnon contra robur firmae
rationis et antiquitus approbatae consuetudinis tam manifeste errantibus, congruit illud Isaiae: Absorpti sunt a vino,
erraverunt in ebrietate, nescierunt videntem et ignoraverunt judicium; et puto quod istud vinum sit, de quo dicit
Salomon: Comedunt panem impietatis et vinum iniquitatis bibunt. Merito igitur his propinabit Dominus, sicut promittit
per Jeremiam, calicem vini furoris sui, de quo qui biberit, vomet et cadet, neque surget a facie gladii quem missurus est
Dominus.
pp. 90 - 91: Nec se decipiat quiquam credendo quod principes seculi possint aliquid statuere, et quasi legem observare
vel observari facere, quod obviet legi divinae, seu constitutioni ecclesiasticae, nisi in divisionem sui ab unitate corporis
Christi et ecclesiae et perpetuam adjectionem igni gehennae, et justam subversionem suae praepositurae. Principes
enim seculi, quicquid habent potestatis a Deo ordinatae et dignitatis, recipiunt ab ecclesia; principes vero ecclesiae nihil
potestatis aut dignitatis ecclesiasticae recipiunt ab aliqua seculari potestate, sed immediate a Dei ordinatione; nec potest
is qui suscipit, contra eum a quo suscipit, per id quod suscipit, rebellare; nisi quemadmodum si glorietur securis contra
eum qui secat in ea, aut exaltetur serra contra eum a quo trahitur, aut elevetur virga contra levantem se et exaltetur
baculus qui utique lignum est.

