super hoc duxeritis faciendum, praedictis collectoribus et assessoribus literatorie significare velitis; taliter has preces
nostras exaudientes ut paternitati vestrae speciales referre debeamus gratiarum actiones. Teste me ipso, &c.
p. 232: Henricus, Dei gratia, &c., episcopo tali salutem. Sciatis quod talis debet nobis m. libras de fine quem nobis
fecit; et quia non habet laicum feodum per quod distringi possit pro praedicto debito, vobis mandamus quod ipsum
destringatis per beneficia sua ecclesiastica, quae habet in episcopatu vestro ad reddendum nobis cc. libras de eodem
fine. Ita quod eas habeatis ad scaccarium nostrum per aliquem de vestris a die sancti Hilarii infra xv. dies; alioquin
capiemus vos ad baroniam vestram. Teste me ipso, &c.
pp. 232 - 233: Henricus, Dei gratia, &c., episcopo tali salutem. Sciatis quod talis, qui mortuus est, debuit nobis xl.
libras de hidagio et sectis comitatus, quas recepit tempore quo fuit vicecomes noster in comitatibus nostris talibus, et
xxxii. marcas et vi. d. de tribus debitis. Et ideo vobis mandamus, quod de catallis quae fuerunt talis, quae sunt in manu
vestra, ut dicitur, habeatis ad scaccarium nostrum apud Westmonasterium in crastino sancti Michaelis per aliquem de
vestris omnia praedicta debita. Alioquin capiemus vos ad baroniam vestram. Teste me ipso, &c.
p. 233: Henricus, Dei gratia, &c., episcopo tali. Mandamus vobis, sicut alias vobis mandavimus, quod venire faciatis
coram justitiariis nostris apud Westmonasterium a die sancti Michaelis in tres septimanas talem ad respondendum tali
de placito, quare secutus est placitum in curia Christianitatis de laico feodo tali contra prohibitionem nostram. Et vos
tunc sitis ibi audituri judicium nostrum de hoc, quod praedictum talem venire non fecistis coram praefatis justitiariis
nostris apud Westmonasterium a die sancti Johannis Baptistae in xv. dies. Nec breve nostrum, quod inde vobis venit,
praefatis justitiariis nostris apud Westmonasterium ad praedictum terminum misistis, sicut vobis mandatum fuit, et
habeatis ibi hoc breve. Teste me ipso, &c.
p. 233: Henricus, Dei gratia, &c., vicecomiti tali salutem. Summone per bonum summonitorem talem episcopum, quod
sit coram justitiariis nostris apud Westmonasterium a die sanctae Trinitatis in tres septimanas, et ibi habeat decanum,
praecentorem, et cancellarium talis ecclesiae ad respondendum talibus de placito quare tenuerunt placitum in curia
Christianitatis de arestatione talis clerici, inventi in laico habitu cum tali utlagato contra prohibitionem nostram.
Summone etiam per bonum summonitorem praedictum episcopum, quod sit coram praefatis justitiariis nostris apud
Westmonasterium ad praedictum terminum, et ibi habeat talem ad respondendum praedictis de placito, quare secutus
est idem placitum contra prohibitionem nostram, et habeatis summonitorem et hoc breve. Teste me ipso, etc.
p. 233: Henricus, Dei gratia, &c., episcopo tali salutem. Sciatis quod talis persona debet nobis xxv. marcas et dimidiam
de fine quem fecit coram justitiariis nostris ultimo itinerantibus in comitatu tali pro transgressione. Et quia non habet
laicum feodum per quod distringi possit, vobis mandamus quod ipsum distringatis per beneficia sua ecclesiastica ad
reddendum nobis praedictum debitum. Ita quod illud habeatis ad scaccarium nostrum per aliquem de vestris in crastino
sancti Hilarii. Teste me ipso, &c.
p. 234: Henricus, Dei gratia, &c., tali episcopo salutem. Ostensum est nobis ex parte talis in prisona nostra tali loco
detenti, quod cum talis detraheret talem in placitum in curia Christianitatis de laico feodo suo coram archidiacono tali,
super quo prohibitionem regiam ipsi archidiacono ne placitum illud teneret, et pradicto tali ne idem placitum sequeretur
porrexit, et ipsis prohibitioni nostrae non deferentibus, ut deceret, literas nostras impetraret de praefatis archidiacono et
tali attachiandis, quod essent certo die coram justitiariis nostris ostensuri, quare prohibitioni regiae in hoc casu non
detulerunt; praefatus talis dictum placitum nihilominus secutus est in curia Christianitatis, donec ipsum talem sententia
excommunicationis fecit innodari. Quem tandem per literas vestras nobis transmissas, tanquam incorrigibilem et claves
ecclesiae contemnentem capi et in prisonam nostram detrudi procuravit. Et quia in impetratione literarum nostrarum de
captione circumventa fuit curia nostra, cum non constaret eidem curiae quod sententia praedicta in ipsum lata occasione
laici feodi sui de quo trahebatur in placitum in curia Christianitatis, et unde fuit querelam suam in curia nostra versus
praefatum talem prosequens, vobis mandamus rogantes quatinus praedictum talem cum tali circumventione et non sine
praejudicio nostro captum et in prisonam detrusum, a prisona praedicta deliberari faciatis. Scituri, quod nisi feceritis,
dedimus in mandatis vicecomiti nostro talis loci, quod si ei constiterit de praemissis, ipse praefatum talem a prisona
nostra deliberet, si per vos haec non duxeritis faciendum. Teste me ipso, &c.
p. 234: Henricus, Dei gratia, &c, episcopo tali salutem. Mandamus vobis, quod venire faciatis coram justitiariis nostris
apud sanctam Brigidam Londoniis a die sanctae Trinitatis in xv. dies talem personam talis loci ad respondendum
magistro tali de placito, quare secutus est placitum in curia Christianitatis de debitis quae non sunt de testamento vel
matrimonio, contra prohibitionem nostram. Unde vicecomes noster talis loci mandavit praefatis justitiariis nostris apud
sanctam Brigidam Londoniis quod praedictus talis nullum habet laicum feodum in balliva sua per quod possit distringi;
et habeatis ibi hoc breve. Teste me ipso, &c.

