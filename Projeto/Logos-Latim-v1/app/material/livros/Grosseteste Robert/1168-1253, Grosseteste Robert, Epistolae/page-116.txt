82

EPISTOLA 080: S. DE ARDERNE PROCURATORI SUO IN CURIA ROMANA

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 253 - 260.
INC: Sicut tibi mandavi per W. de Hemmyngburge clericum meum, suspenderam ab ingressu ecclesiae, decanum,
praecentorem, et subdecanum Lincolniae, quia decanus et capitulum, licet saepe commoniti, noluerunt revocare
quoddam mandatum quod direxerant vicariis et capellanis ministrantibus in praebendis et ecclesiis de communa, ne
obtemperarent mihi in praedictis locis visitare volenti;
EXPL: quod tibi volui notum esse, ut non labores in impetrando secundum formas petitionum quas tibi misi per W. de
Hemmyngburge, et ut sis praemunitus magis ad procurandum ea quae negotio salutis animarum prodesse poterunt,
secundum quod Dominus tibi inspiraverit.
(Luard's dating: November, 1239)
Robertus Dei gratia Lincolniensis episcopus, S. de Arderne procuratori suo in curia Romana, salutem, gratiam, et
benedictionem.
pp. 253 - 254: Sicut tibi mandavi per W. de Hemmyngburge clericum meum, suspenderam ab ingressu ecclesiae,
decanum, praecentorem, et subdecanum Lincolniae, quia decanus et capitulum, licet saepe commoniti, noluerunt
revocare quoddam mandatum quod direxerant vicariis et capellanis ministrantibus in praebendis et ecclesiis de
communa, ne obtemperarent mihi in praedictis locis visitare volenti;in vigilia quoque nativitatis Beatae Mariae
mandaveram dictis decano et capitulo Lincolniae quod visitarem capitulum Lincolniae non solum auctoritate ordinaria,
sed etiam Apostolica, certo die ad hoc eis assignato, scilicet die Jovis proximo post festum Beati Lucae: incepi insuper
statim post dictum festum Beatae Virginis quasdam praebendas visitare: convocatis autem per decanum et capitulum
omnibus canonicis in crastino Sanctae Fidis in capitulo Lincolniae, et habito super praedictis tractatu die Dominica
proxime sequente ad pulpitum in ecclesia Lincolniae, accepta a populo publice licentia adeundi sedem Apostolicam: et
interpositis appellationibus propter injurias quas eis, ut dixerunt, faciebam et facere conabar, incontinenti post
arripuerunt iter versus sedem Apostolicam decanus, praecentor, cancellarius, thesaurarius, et plures alii canonici
Lincolnienses; miserunt etiam solennes nuncios et literas ad omnia capitula canonicorum cathedralium ecclesiarum
Angliae et omnia sibi contra me confoederaverunt; concitato insuper et commoto universo populo contra me, tanquam
contra injuriosum et malefactorem. Ego tamen nihilominus accessi ad Lincolniensem ecclesiam die praedicto, praefixo
visitationi faciendae in capitulo Lincolniensi, hora debita ut dictum capitulum visitarem; sed neque canonicum aliquem
neque vicarium, neque aliquem ejusdem ecclesiae ministrum ibidem inveni, omnibus contra adventum meum de
industria se subtrahentibus. His itaque gestis incontinenti arripui iter versus Londoniam, vocatus a domino Cantuariensi
propter quaedam ardua negotia ecclesiae suae, ut ibidem in crastino commemorationis Animarum ei occurrerem: audito
autem a decano Lincolniensi, et his qui cum eo iter arripuerant versus curiam, quod dicto die venturus eram
Londoniam, ibidem me usque ad dictum diem expectaverunt, ut mecum, sicut dixerunt, de pace tractarent,
convenientibus etiam propter hoc tunc ibidem in eorum occursum plurimis ecclesiae Lincolniae canonicis. Dum autem
praedicta gererentur, et etiam ante quasi procul odorans hujusmodi bellum, attente saepius mecum consideravi quod si
aliquos de capitulo suspenderem et postea excommunicarem propter contemptum, inobedientiam, et irreverentiam, non
solum mihi, sed et multo amplius domino Papae factas, in non admittendo me, sicut praedictum est, ad visitandum
capitulum, licet propter haec dignissimi essent canonica animadversione puniri, haec et hujusmodi consequerentur.
pp. 254 - 255: Primo videlicet, quod quia non consuevit quicquam hujusmodi ab aliquo episcopo Angliae attemptari,
magnum fieret murmur, magnusque tumultus per totam Angliam, plurimique plurimum scandalizarentur, quod in ipsa
gestione hujus negotii evidenter sensi; cum, sicut supra dixi, omnis multitudo majorum et minorum esset jam contra me
quasi contra malefactorum non modicum commota et concitata.
p. 255: Secundo autem, quod si praenominati, jam senio confecti et laboribus non assueti, in itinere quod jam arripere
inceperant, in fata decederent, sicut verisimile est, vel magis fere certum est, quod hoc accideret de pluribus eorum,
universa Anglia declamaret me talium tam venerabilium tantorumque virorum crudelissimum occisorem.
p. 255: Tertio, quod si libertatis umbra quadam et falso nomine, caeca pulsi vanitate, in periculum vitae temporalis se
incircumspecte praecipitarent, ad quod, ut videbatur, erant pronissimi, in magnum discrimen hoc facerent aeternae
salutis animarum suarum: quod nimirum mihi videretur durissimum, dare videlicet eis occasionem periclitandae salutis,
pro quorum salute ipsemet teneor quodvis temporale subire periculum.
p. 255: Ex parte autem alia consideravi melius esse et magis eligendum quod scandalum oriatur, quam quod veritas
moriatur; nec omittendum esse veritatem et salutem animarum operari per exprobrationem populi, vel etiam
quo5rumcunque sapientium sapientiam mundi; cum Dominus dicat nos beatos fore cum maledixerint nobis homines et
exprobraverint et dixerint omne malum adversus nos mentientes, propter Illum qui veritas est, qui et crucis
confusionem passus est pro salute animarum: magis quoque permittendum esse pauciores praecipitare se in discrimen,
quam multo plures pro defectu disciplinae ecclesiasticae perire in posterum.

