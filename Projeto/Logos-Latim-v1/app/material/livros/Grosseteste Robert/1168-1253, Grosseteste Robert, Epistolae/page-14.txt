reputantur consentientes, qui cum possint impedire, et non impediunt. Principes quoque qui de usuris, quas Judaei a
Christianis extorserunt, aliquid accipiunt, de rapina vivunt, et sanguinem eorum quos tueri deberent, sine misericordia
comedunt, bibunt, et induunt, a quibus, sicut dicit propheta: Dominus avertet oculos suos cum extenderint manus suas
ad illum, et cum multiplicaverint orationem, non exaudiet eos; quia manus eorum sanguine plenae sunt, et vestimentum
eorum mixtum sanguine, erit in combustionem et cibus ignis. Caveat itaque, domina mea carissima, talium criminibus
aliquo consensu inquinari, et talibus poenis ex judicii districtione puniri.
pp. 37 - 38: Secunda quoque occasio, quae materiam scribendi dedit, est haec: videlicet, quod quidam de ballivis
vestris, ut a pluribus audivi, in parochia praebendae meae, hominibus vestris sub disctrictione prohibuit, ne quis eorum
de decimis eorum in parochia dicta sitorum aliquid emere praesumeret. Qui si hoc fecerit, leges humanas et divinas non
mediocriter laesit. Abstulit enim mihi commercium emptionis et venditionis, quod leges tam divinae quam humanae
non solum concedunt, sed etiam tuentur. Nec solum indigenae hoc gaudent humanae societatis bono et necessitatis
solatio; sed etiam alienigenae, servi et ancillae, tempore pacis et guerrae. Contra leges omnes judicem se fecit super me,
cum nemo sibi judicis sumat honorem, sed qui vocatus est a Deo; omnis namque potestas a Deo est, sicut dicit
Apostolus. Me non vocatum, non convictum, non confessum, poena sceleratissimorum hominum injustissime
condemnavit. Voluit quoque praecepto suo hoc efficere, ut parochiani mei decimas suas rite non solverent, in hoc impie
cervicem erigens contra Deum, qui directe jubet decimas solvere. Quia itaque iste talis Dei praecipientis impius
subsannator, ecclesiae et praelatorum superbus contemptor, de vestris esse dinoscitur; ob reverentiam vestram volui
haec vobis prius innotescere, quam secundum officii mei debitum in ipsum animadvertere. Contra si ad vestrum
imperium satisfacere curaverit, grantanter acceptabo. Non convenit autem sanctae viduitatis vestrae venerationi, quae
jejuniis, orationibus, et eleemosynis, cum Anna prophetissa filia Phanuel, die ac nocte obsequitur Domino, et sanctam
matrem ecclesiam devote veneratur, et praelatos ecclesiae obedienter suscipit et reverenter honorat, ministros fovere,
Domino contraria praecipientes et matrem ecclesiam inhonorantes et praelatos ecclesiae contemnentes; ne ministrorum
vitium congrua severitate non repressum, vobis reputetur in peccatum; et exhalans nebula de eorum c≈ìnosa libidine,
obfuscet lucem bonorum operum, quae de vestra radiat devotione. Hanc commonitionem rogo non contemnat in
sublimitate vestra gratior humilitas; quia ad scribendum illam compulit, quae patiens et benigna est et non inflatur, nec
irritatur, caritas. Valeat in Domino domina mea carissima.

