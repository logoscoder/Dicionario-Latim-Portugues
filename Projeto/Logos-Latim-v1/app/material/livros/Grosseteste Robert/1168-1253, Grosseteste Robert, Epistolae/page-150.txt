111

EPISTOLA 109: ABBATI CISTERCIENSI ET EJUSDEM LOCI CONVENTUI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 321 - 323.
INC: Receptis literis Apostolicis, continentibus quod aedificia Fratrum Minorum de Scardeburge auctoritate earundem
literarum faceremus demoliri, si ita se haberent quaedam, sicut in praedictis literis se habere praescribebatur; auctoritate
earum dictos fratres fecimus evocari;
EXPL: Valeat caritas vestra semper in Domino.
(Luard's dating: 1244)
Viris venerabilibus et in Christo carissimis, Dei gratia Abbati Cisterciensi et ejusdem loci Conventui, Robertus, eadem
gratia Lincolniensis Episcopus, salutem et sincerum in Domino caritatis augmentum.
pp. 321 - 323: Receptis literis Apostolicis, continentibus quod aedificia Fratrum Minorum de Scardeburge auctoritate
earundem literarum faceremus demoliri, si ita se haberent quaedam, sicut in praedictis literis se habere praescribebatur;
auctoritate earum dictos fratres fecimus evocari;quibus per procuratorem legitime constitutum comparentibus coram
officiario nostro, vices nostras in hac parte gerente, ad duas dies litis, propositoque ex parte eorum contra dictas literas
quod erat in eis falsitas constructionis, ostensoque quodam privilegio continente ne possent Fratres Minores per literas
Apostolicas conveniri, nisi de dicta indulgentia et ordine eorundem expressam facerent mentionem; et super his et aliis
quibusdam pluribus habitis altercationibus, et tandem tertio die litis coram nobis pro tribunali sedentibus, per
procuratorem legitime dictis fratribus comparentibus; quidam de ordine dictorum fratrum verba proposuit hujusmodi,
videlicet, quod licet videretur quod non obstante professione sua, sine culpa se possent in hac parte defendere,
contendendo sub judice cum non pro rebus temporalibus, sed pro salute animarum ex eorum in dicto loco habitatione
proveniente, decertare viderentur; liceretque pro salute animarum quae legis et juris communis sunt non observare, sed
magis contravenire, sicut legitur David et qui cum eo erant fecisse, qui panes propositionis comederunt, quos secundum
legem non licebat comedere nisi solis sacerdotibus; et sicut de Machabaeis legitur quod diebus Sabbatorum pro
animabus suis pugnabant, qui prius secundum legis praeceptum se in Sabbato non pugnaturos decreverant; et sicut
Paulus licet professor Evangelii procuravit se ab hostibus et morte, sibi intentata per armatos, liberari, Caesaremque
appellavit sub judice; tamen quia eorum professio, sicut idem frater asserebat, est Evangelium, quod praecipit non
resistere malo, sed percutienti in dexteram maxillam praebere et alteram; et volenti contendere tecum in judicio et
tunicam tuam tollere, dimittere ei et pallium; et angarianti te mille passus, ire cum illo alia duo; quodque iterum
praecipit neminem scandalizare, Domino praeceptum istud facto proprio confirmante, qui pro se et Petro, licet istud
non deberet, didragma solvit, ne scandalizaret illud expetentes; et quia secundum Apostoli doctrinam, servum Dei non
oportet litigare; eodem astruente omnino delictum esse in Corinthiis quod judicia haberent inter se; et increpante
eosdem quod non magis injuriam acciperent, et quod non magis fraudem paterentur; omnino liti et loco praedicto, unde
orta fuerat contentio, cedere voluerunt; ne vobis, quos habent sanctissimos patres et abundanter benefactores, vel
minimum praeberent offendiculum. Petiit etiam humiliter idem frater, ad terram coram procuratore vestro caeterisque
fratribus vestris tunc coram nobis praesentibus provolutus, veniam pro ordine suo super eo quod, ad duos praedictos
dies litis, fratres sui praedicti minus sano usi consilio, velut se defendendo, vestram offenderant caritatem. Procurator
quoque dictorum fratrum de Scardeburge praedicta ratificans, supradictis exceptioni et privilegio omnibusque aliis
defensionibus sibi in hac parte competentibus expresse renunciavit. Nos autem cum procuratore vestro et aliis fratribus
vestris viris discretis tunc praesentibus considerantes, imo magis pro certo habentes, quod, si praedicti fratres de
Scardeburge ab illo tunc recederent, sicut secundum assertionem dicti procuratoris eorum cum omni humilitate id
incontinenti facere parati erant, vestri ordinis honori non cederet, sed magis candorem famae ipsius plurimum
denigraret, et in gloria ipsius maculam poneret notabilem, sicut vestra discretio absque nostra insinuatione evidenter
potest perpendere, de consilio et consensu dictorum procuratoris vestri et fratrum, sustinuimus saepedictos Fratres
Minores de Scardeburge in ipso loco habitare, donec praedicta vobis insinuassemus, et super eorum mora in dicto loco
vel recessu ab eodem, vestrae voluntatis expressum per literas vestras patentes susceperimus responsum. Valeat caritas
vestra semper in Domino.

