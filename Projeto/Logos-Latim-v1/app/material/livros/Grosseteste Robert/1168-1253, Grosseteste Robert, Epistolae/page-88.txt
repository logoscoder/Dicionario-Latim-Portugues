64

EPISOLA 063: ABBATI A CONVENTUI RAMESEIENSI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 190 - 192.
INC: Quia omnia in nobis honeste et secundum ordinem fieri decet, ut non vituperetur ministerium nostrum, cavendum
est nobis summopere ut nihil attemptemus in nostro ministerio quod obviet antiquis approbatis consuetudinis, seu
sacrorum canonum institutionibus, seu sanctorum patrum et expositorum sacrae paginae traditionibus.
EXPL: et quia sanctorum loculi cum summa devotione et timore mentisque puritate sunt contrectandi, consulimus in
Domino, ut ante dictorum corporum commotionem, jejuniis, vigiliis, orationibus, et eleemosynarum largitionibus
vosmetipsos purificantes, eorundem sanctorum impetrare satagatis consolationem.
(Luard's dating: September, 1238)
Robertus Dei gratia Lincolniensis Episcopus dilectis in Christo filiis Abbati a Conventui Rameseiensi salutem, gratiam,
et benedictionem.
pp. 190 - 192: Quia omnia in nobis honeste et secundum ordinem fieri decet, ut non vituperetur ministerium nostrum,
cavendum est nobis summopere ut nihil attemptemus in nostro ministerio quod obviet antiquis approbatis
consuetudinis, seu sacrorum canonum institutionibus, seu sanctorum patrum et expositorum sacrae paginae
traditionibus.Habet autem antiqua et approbata consuetudo, ut de ecclesia dedicanda efferantur omnia quae non
possumus rationabiliter interpretari partes esse domus dedicandae; quae autem rationabiliter dici possunt domus
dedicandae esse particulae, in suis locis remaneant incorrupta et fixa; ut ostia, fenestrae, trabes, muri et parietes etiam
interiores, et sedilia fixionem manentem tenentia; imagines vero, horologia, thecae, sedilia non fixa, et mortuorum tam
fidelium quam infidelium corpora quae notum est infra domum dedicandum esse sepulta, vel in thecis reposita, quia
domus dedicandae particulae nequaquam existunt, efferri de majorum praecepto consueverunt. Unde, sicut pro certo
accepimus ab his qui interfuerunt, beatae memoriae Stephanus Cantuariensis archiepiscopus, cum ecclesiam
conventualem Sanctae Trinitatis Londoniae dedicaret, tam corpora sanctorum quam aliorum in eadem ecclesia
quiescentium efferri fecit, et statim ecclesia dedicata cum debita veneratione referri. Canonum quoque institutio habet
quod ecclesiam in qua cadavera mortuorum fidelium vel infidelium sepeliuntur, sanctificare non licet. Beatus quoque
Gregorius Castorio episcopo Ariminensi oratorium Timotheae, illustris foeminae, committit dedicandum, si tamen
"nullum corpus ibidem constet esse humatum." Ideo vobis mandamus firmiter injungentes, ut in vespera diei
dedicationis ecclesiae vestrae, omnia quae in particulas ecclesiae vestrae computari rationabiliter non possunt, efferri
faciatis, et etiam sanctorum corpora in loco competenti extra ecclesiam honorifice collocanda, nocte tota cum devotione
in vigiliis et orationibus observanda, peracto dedicationis officio, cum solennitate debita referenda; et quia sanctorum
loculi cum summa devotione et timore mentisque puritate sunt contrectandi, consulimus in Domino, ut ante dictorum
corporum commotionem, jejuniis, vigiliis, orationibus, et eleemosynarum largitionibus vosmetipsos purificantes,
eorundem sanctorum impetrare satagatis consolationem.

