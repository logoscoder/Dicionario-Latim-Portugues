90

EPISTOLA 088: PATRI BONIFACIO, DEI GRATIA ELECTO CANTUARIENSI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 275 - 276.
INC: Cum dioecesis nostra multum sit diffusa multumque inhabitata, ac per hoc multos habeat in his, quae ad
ecclesiasticam pertinent correctionem, transgressores, quos pro officii nostri debito necesse habemus canonica
correctione dirigere, et quosdam virga directionis, ut ad viam veritatis redeant, asperius quam vellent ferire;
EXPL: Valeat paternitas vestra in Domino.
(Luard's dating: 1243)
Venerabili in Christo patri Bonifacio, Dei gratia electo Cantuariensi, Robertus, miseratione divina Lincolniensis
ecclesiae minister humilis, salutem et quam debitam tam devotam in omnibus obedientiam et reverentiam.
pp. 275 - 276: Cum dioecesis nostra multum sit diffusa multumque inhabitata, ac per hoc multos habeat in his, quae ad
ecclesiasticam pertinent correctionem, transgressores, quos pro officii nostri debito necesse habemus canonica
correctione dirigere, et quosdam virga directionis, ut ad viam veritatis redeant, asperius quam vellent ferire;quam
plurimi impatienter sustinentes, ultionis libidine, ut nos saltem fatigent, de nobis vestrae paternitati conqueruntur; ac
grave sit nobis admodum ad quamlibet de nobis hujusmodi querimoniam procuratores et clericos nostros Cantuariam
mittere; vestrae paternitatis discretionem affectuose rogamus, quatinus nobis super hujusmodi dispendio remedium
congruum paterna solicitudine curetis providere. Caeterum incassum jacitur fundamentum bonum supra firmam
petram, nisi ipsum fundamentum conservetur ne dissipetur, et nisi correspondens aedificium superaddatur, aut si petrae
firmitas in arenae transeat instabilitatem. Bonum posuistis fundamentum, cooperante Salvatoris gratia, supra firmam, ut
credimus, firmiter mentis in Christo firmatae constantiam. Caveat vestra solicitudo ne manibus iniquis fundamentum
dissipetur, aut petrae firmitas, hoc est, mentis vestrae in Christo constantia, falsis persuasionibus aut blandimentis
allicientibus aut persecutionibus intentatis terrentibus, quasi quibusdam praestigiis, in arenae fluxum monstruose
labatur; sed satagat omnino ut melioribus assurgentibus profectibus bonorum operum consummatione fastigia
claudentium, domus vestrum protegens praesulatum superaedificetur: nec molestum sit vobis, rogamus, quod minor
majori talia quasi importune suggerit; non enim potest amor, res plena soliciti timoris, amato non suggerere talia; nec
debet cuiquam amarum sapere quod de dulci prodit caritatis radice. Valeat paternitas vestra in Domino.

