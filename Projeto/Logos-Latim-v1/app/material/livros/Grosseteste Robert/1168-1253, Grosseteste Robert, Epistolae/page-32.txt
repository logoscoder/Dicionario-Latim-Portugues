22

EPISTOLA 022: UNIVERSIS ARCHIDIACONIS PER EPISCOPATUM LINCOLNIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 72 - 76.
INC: Quia ad pastoris spectat officium his qui ignorant et errant condolere, et gregem sibi commissum pervigilare quasi
rationem pro gregis animabus redditurum, ipsumque gregem pascere, sicut in Jeremia scriptum est, scientia et doctrina;
EXPL: Ad haec, quia alicubi invenimus, contra statutum tam generalis quam provincialis Concilii, pro pecunia non
soluta denegari sacramenta ecclesiastica et etiam in die Paschae sacramentum eucharistiae, ne quis in hac parte quasi
per ignorantiam speciem aliquam excusationis praetendere valeat, quod in hac parte in Conciliis statutum est, faciatis
non solum in synodis, sed etiam in capitulis frequenter recitari, eos qui contra praesumpserint canonica punientes
districtione.
(Luard's dating: 1236)
Robertus Dei gratia Lincolniensis Episcopus, dilectis in Christo filiis, universis Archidiaconis per episcopatum
Lincolniae constitutis, salutem, gratiam, et benedictionem.
pp. 72 - 73: Quia ad pastoris spectat officium his qui ignorant et errant condolere, et gregem sibi commissum
pervigilare quasi rationem pro gregis animabus redditurum, ipsumque gregem pascere, sicut in Jeremia scriptum est,
scientia et doctrina;nos haec attendentes, et his qui in grege nobis licet indignis, Domino disponente, commisso,
ignorant et errant, pro posse nostro cupientes mederi, quosdam eorum perniciosos errores per devium, tenebrosum, et
lubricum ad inferos deducentes, praesenti paginae duximus inserendos, quosdam vestro ministerio per archidiaconatus
vestros populo ignoranti et erranti declarandos et dissuadendos, quosdam vero prohibendos et censura canonica
compescendos. Et quia frustra contendit alia vitia subjugare, qui gulam et ebrietatem non suppeditaverit, imprimis
firmiter injungendo praecipimus, ut compotationes, quae vulgo dicuntur Scotales, tam in synodis quam in capitulis
vestris prohibeatis, et per singulas ecclesias archidiaconatuum vestrorum per singulos annos pluries prohiberi faciatis,
et contra prohibitiones canonice praemissas venire praesumentes ecclesiastica censura compescatis, animadversione
canonica eosdem percellentes. Sicut enim scriptum est; Vinum, id est, omne quod inebriat, multum potatum,
irritationem et iram, et ruinas multas facit; amaritudinem animae, et impudentem offensionem, minorans virtutem, et
faciens vulnera; deformat insuper in homine Dei imaginem usum rationis auferendo, ligat actus naturales, morbos
inducit pessimos, vitam abbreviat, principium est apostasiae, aliaque mala procreat innumera. Ad extirpandam igitur
tantorum malorum radicem remissi esse non debemus qui ad hujusmodi evellendum et destruendum et disperdendum et
dissipandum constituti sumus.
pp. 73 - 74: Ad haec adicientes praecipimus, ut secundum formam suprascriptam prohibeatis et prohiberi faciatis,
contemptores prohibitionis compescendo et puniendo, arietum supra ligna et rotas elevationes, caeterosque ludos
consimiles, in quibus decertatur pro bravio; cum hujusmodi ludorum tam actores quam spectatores, sicut evidenter
demonstrat Isidorus, immolent daemonibus, talium ludorum inventoribus et auctoribus, et cum etiam hujusmodi ludi
frequenter dent occasiones irae, odii, pugnae, et homicidii. Alios autem ludos diebus festivis actos, qui non
consueverunt dare fomitem discordiae, praedicatione salubri faciatis dissuaderi; quia, teste beato Augustino, cum multo
minori peccato diebus solennibus nerent et texerent mulieres, et ararent homines, aliaque opera huic vitae sustentandae
necessaria et utilia facerent, quam hujusmodi otiosis et voluptuosis indulgerent. Dies namque sancti toti debiti sunt
obsequiis divinis et operibus sanctis, quae immediate proficiunt in salutem animarum; a quibus incomparabiliter
longius distant ea quae sunt otiositatis et voluptatis quam quae sunt necessitatis et utilitatis.
p. 74: Faciatis quoque per frequentem commoneri praedicationem, ut qui conveniunt ad vigilias noctis in vigiliis
sanctorum ad eorum ecclesias vel memorias, vel ad exequias defunctorum, ibidem solis vacent divinis obsequiis et
orationibus; ne scurrilitatibus, vel ludis, vel forte pejoribus, ut fieri consuevit, intendentes, sanctorum iras in se
provocent, quorum venerunt impetraturi suffragia; et ne in defunctorum exequiis de domo luctus et recordationis
novissimorum in praecautionem peccaminum, faciant domum risus et jocationis in multiplicationem peccaminum,
quorum extrema luctus occupabit aeternus et tenebrosa oblivio, quam illustrabit sapientia vel scientia vel ratio.
pp. 74 - 75: Ab ecclesiis autem et coemeteriis omnes hujusmodi ludos, commonitione praemissa, arceri faciatis
ecclesiastica censura; quia loca sancta ab usibus humanis, nedum ab humanis jocis abstracta sunt, et in usus divinos
conversa; et qui e contra praesumunt, de domo et loco orationis speluncam latronum faciunt.
p. 75: Faciatis quoque in singulis ecclesiis frequenti praedicatione commoneri ne matres, vel nutrices, parvulos suos in
lectis suis juxta se collocent, ne forte eosdem, ut frequenter contigit, incaute suffocent, et inde fiat eisdem mortis
occasio, unde putatur vitae tenerae parari confotio.
p. 75: Clandestina quoque matrimonia frequenti praedicatione districte prohiberi faciatis, et pericula quae inde
sequuntur, evidenter et diligenter exponi, ut praecognito mali sequentis periculo, fortius et cautius devitetur ipsius
origo.
p. 75: Ad hac, in singulis ecclesiis districtam faciatis fieri inhibitionem, ne ad processiones in annua visitatione, et
veneratione matris ecclesiae aliqua parochia decertet cum vexillis suis alii parochiae antecedere; cum inde soleant non

