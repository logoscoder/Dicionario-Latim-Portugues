14

EPISTOLA 014: CARISSIMO FRATRI ALARDO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 59 - 60.
INC: Compertum est apud me vestrae sanctitatis votum salutem animarum omnibus caritatis visceribus desiderare,
omnibus conatibus ad illam anhelare, omnibus laborum sudoribus illam procurare.
EXPL: Provolutus igitur et prostratus ad vestrae sanctitatis pedes, omnibus desiderii visceribus quanta possum
humilitatis devotione suppliciter oro, obsecrans et adjurans per viscera misericordiae Domini nostri Jesu Christi, in
quibus visitavit nos oriens ex alto et per aspersionem sanguinis Ejusdem, ut preces meas in hac parte non repellatis,
neque inexauditas dimittatis.
(Luard's dating: 1235)
Viro venerabili et in Christo carissimo Fratri Alardo, priori provinciali Fratrum Praedicatorum in Anglia, Robertus
miseratione divina Lincolniensis Episcopus salutem et sincerum caritatis affectum.
p. 59: Compertum est apud me vestrae sanctitatis votum salutem animarum omnibus caritatis visceribus desiderare,
omnibus conatibus ad illam anhelare, omnibus laborum sudoribus illam procurare.Ideo non multis opus est
persuasionibus ad vos permovendum ad aliquid quod proficit in salutem animarum. Promptam enim in hac parte, quae
tractu et impulsu non eget, habetis voluntatem. Persuasibilibus igitur verbis supersedeo in petitione mea praesentibus
inserta et caritati vestrae directa, quia exaudita non mediocriter in salutem proficiet animarum.
pp. 59 - 60: Est autem mea petitio, ut vestrae sanctitatis devotio concedat, et concedendo, si placet, literas vestras
injungat, quatenus frater Joannes de Sancto Egidio, qui circiter instans festum Sancti Michaelis venturus est in
Angliam, et frater Galfridus de Clive saltem per annum proximo futurum corporali praesentia lateri meo adhaereant, in
his quae ad salutem animae meae et gregis mihi indigno commissi pertinent, veraces consiliatores et efficaces
coadjutores, qui meam sustineant infirmitatem, supportent imbecillitatem, sublevent debilitatem, suffulciant me
vacillantem, sustollant titubantem, erigant corruentem, animent trepidantem, stimulent pigritantem, mores meos et
familiae meae corrigant, errata deprehendant et dirigant, si qua laudabilia confirment. Et licet ut supradixi, non opus sit
ad vos in hac parte persuasionibus, cum res petita evidenter contineat profectum animarum, simili modo nec opus sit
precibus, aestuans tamen desiderium meum non sinit preces non effundere. Provolutus igitur et prostratus ad vestrae
sanctitatis pedes, omnibus desiderii visceribus quanta possum humilitatis devotione suppliciter oro, obsecrans et
adjurans per viscera misericordiae Domini nostri Jesu Christi, in quibus visitavit nos oriens ex alto et per aspersionem
sanguinis Ejusdem, ut preces meas in hac parte non repellatis, neque inexauditas dimittatis.

