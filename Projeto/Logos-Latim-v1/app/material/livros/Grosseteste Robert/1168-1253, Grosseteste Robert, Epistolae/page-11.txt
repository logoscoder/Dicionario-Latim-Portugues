voluntatis significationem in praedicto verbo intellexeritis, omnino non intelligo; quia nec hoc potest intelligi ex verbo
praedicto.
pp. 28 - 29: Ad hoc autem quod subinfertis, me talem procuratorem potuisse misisse, qualem apud Sarum mittere
proposui, respondeo, quod ordinaveram me missurum Sarum virum quendam magnum, non litigatorem sed pacis
amatorem. Per quem speravi modis omnibus pacem iter non fore reformandam; de quo, in pace reformanda, quam de
alio majorem portavi confidentiam; qui et loci propinquitate et temporis opportunitate uno vel duobus diebus ante diem
statutum liti potuit aqud Sarum interesse; sed die condicto inter nos apud Dunelmum, prae loci distantia et temporis
incongruentia et negotiorum spiritalium occupatione necessaria, interesse non posset.
p. 29: Adjecit quoque pagina vestra quod non deceret me, virum tantae auctoritatis, occasiones quaerere ad
circumveniendum simplicitatem vestram; haec autem verba non videntur puram sapere simplicitatem, cum vera
simplicitas consistat in cognitione veri et amore boni. Si enim credidistis me alicujus auctoritatis, ex veri cognitione
non crederetis me habere ad circumveniendum vos rugam duplicitatis et fucum simulatae voluntatis; scit enim vera
cognitio rugam duplicitatis et fucum simulationis nullum habere pondus alicujus auctoritatis, et vere nominatam
auctoritatem secum non compati simulatam aequitatem; simulata enim aequitas duplicata est iniquitas; si vero nullius
auctoritatis me credidistis, ascribendo mihi auctoritatem non ex amore boni, me hostiliter derisistis immemores ipsius
quod per sapientem dictum est: Delusores ipse deludet et mansuetis dabit gratiam.
p. 29: Adjecistis adhuc, vos esse spoliatos; ad quod respondeo, quod ego vos non spoliavi, sed ex districto praecepto
ordinariorum meorum illum quem petitis redditum vobis non solvi, donec coram illis de jure vestro aliquid docueritis;
ac per hoc nec illi vos expoliaverunt qui solummodo ad declarandum jus vestrum secundum officii sui debitum, vos
compellere voluerunt sicut debuerunt.
pp. 29 - 30: Additum quoque erat in pagina vestra vos exceptionibus dilatoriis et falsis ex parte mea fatigatos. Si
exceptiones dilatoriae a jure non reprobantur sed ab arte rhetorica, et ab ipso jure docentur et approbantur, et ipse
Paulus cum esset civis Romanus Caesarem appellavit, cur exceptiones dilatorias quasi iniquum aliquid obicitis?
Possunt namque proponi dilatoriae, non, sicut consuetum est ab injustis, sola differendae justitiae causa, sed amore
iniquitatis repellendae et justitiae consequendae. Ad haec, si, quod defensores mei proposuerunt aliquas dilatorias,
iniquum censetis, caveat vestra religio, ne vestri defensores aliqua dilatoriarum propositione vos unquam tueantur.
p. 30: Quod autem obicitis easdem exceptiones fuisse falsas, hoc non ex vestra assertione, sed ex causae exitu, an vere
obiciatur, melius comprobabitur; praeterea etsi essent aliquae falsae, quod adhuc non credo, possent tamen fuisse
veraciter propositae; potest enim humana fragilitas decipi, et quae vera sunt non improbabiliter falsa credere, et e
contrario quae falsa sunt, vera plerumque reputare; sicque accidit quod homo veraciter et inculpabiliter, quia non
mendaciter, potest dicere falsum, quandoque mendaciter et culpabiliter potest dicere verum; quod igitur quis falsum
dicit, non potest ei obici velut probrosum; sed cum dicit falsum, quod eum non latet esse falsum, hoc est mendacii
detestabile vitium quod animam occidit, veritatem abnegando; ipsam qui sic dicit veritatem a se propellit; ruga
duplicitatis animam vacuam a soliditate veritatis deformiter contrahit; primi inventoris mendacii, diaboli scilicet qui est
mendax et pater ejus et in veritate non stetit, per imitationem prolem gignit.
pp. 30 - 31: Rogatis in fine ut pro Deo et scientiae meae claritate praedictum redditum sine cavillatione et difficultate
aliqua vobis de caetero velim solvere; sed non creditis me scientia clarum; [ut supra mihi tribuendo auctoritatem,
hostiliter me derisistis. Si vero me vel paucam creditis habere scientiae claritatem, putare debuisits quod valerem
deprehendere quam fuerit ista petitio proposita aut derisorie aut inartificiose: vitiosum namque et inartificiosum est
exordium a quo potest adversarius incipere; sic et vitiosa allegatio quam potest adversarius in allegantem retorquere.
Similiter et hace petitio vitiosa est, cum et ego possem consimiliter vos rogare quatenus pro Deo et religionis vestrae ac
utriusque partis tranquillitate, praedictum redditum, in quo nullum jus habetis, de caetero desisteretis exigere.
p. 31: Haec multo prolixius quam vellem sunt dictata; sed parva vestra pagella, ad quam respondere oportuit, multo
prolixioribus fuit gravida. Haec rescripsi, novit Domnius, non ut vos verecundarem, sed ut velut dominos carissimos
sincero affectu commonerem, ne nimis tenaciter talium adhaereatis consilio quales vestram paginam conscripserunt,
qui ventum seminant et metunt turbinem; qui, sicut dicit beatus Bernardus, "non tam leges quam lites proponunt et
cavillationes, subvertentes judicium." Quid mirum si consulit ut arem qui non habet unde vivat nisi de mercede
arationis? Aut si habet unde vivat, tamen cupiditate hujus mercedis insatiabiliter aestuat. Ingeniosus erit talis ad
persuadendum quod etiam littus arenosum sit arandum.
pp. 31 - 32: Recogitet quoque professionis vestrae sanctitas, quod servos Dei non oportet litigare, sed mansuetos esse
ad omnes, sicut dicit Apostolus ad Timotheum. Et item ad Corinthios ait: Jam quidem omnino delictum est in vobis
quod judicia habetis ad invicem; quare non magis injuriam accipitis? Quare non fraudem magis patimini? Sed vos
injuriam facitis et fraudatis, et hoc fratribus. Respiciatis etiam, rogo quae dicunt expositores super haec loca Apostoli,
et ex illis intime perspectis, vosmetipsi judicate quo vos deducunt qui vobis persuadent litigare. Quod si haec dicta in
me volueritis referre, respondeo vobis, me omnibus modis odire litigium; ideoque adhuc, sicut et ab initio, paratus sum,
et sicut me paratum esse, si recolitis, aliquotiens vobis scripsi, ut redditum quem exegeritis plene et sine contradictione
persolvam; si vir aliquis vel aliqui sapientes et boni, in quos ambo consenserimus, bona fide audito jure vestro et
cognito etiam jure meae defensionis, absque omni litigio decernant quod in saepe dicto redditu percipiendo bonam
fidem, justum titulum, et verum jus habeatis: quibus si scienter careatis, non possetis quod expetitis percipere sine

