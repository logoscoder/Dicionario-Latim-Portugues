29

EPISTOLA 029: HENRICO DEI GRATIA ILLUSTRI REGI ANGLIAE,

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 114 - 115.
INC: Cum summus pontifex personas crucesignatorum et ipsorum bona, ex quo crucem assumpserunt, sub beati Petri et
sua protectione suscipiat, necnon et eadem sub archiepiscoporuum et episcoporum et omnium praelatorum ecclesiae
defensione consistere jubeat;
EXPL: ad nullos autem se coarctaret per eorum subtractionem, cum maxime sit magnificum et regiae magnanimitati
congruum et Evangelicae perfectioni consonum etiam inimicis benefacere.
(Luard's dating: 1236)
Excellentissimo domino suo Henrico Dei gratia illustri regi Angliae, domino Hiberniae, duci Normanniae, Aquitaniae,
et comiti Andegaviae, Robertus divina permissione Lincolniensis ecclesiae minister humilis, salutem, et tam debitam
quam devotam cum sincera dilectione reverentiam.
pp. 114 - 115: Cum summus pontifex personas crucesignatorum et ipsorum bona, ex quo crucem assumpserunt, sub
beati Petri et sua protectione suscipiat, necnon et eadem sub archiepiscoporuum et episcoporum et omnium praelatorum
ecclesiae defensione consistere jubeat;praelatos quoque qui in exhibenda justitia crucesignatis et eorum familiis
negligentes extiterint, graviter puniendos esse decernat, eosque qui contrarie praesumpserint per ecclesiarum praelatos,
appellatione postposita, censura ecclesiastica compescendos esse constituat: haec omnia attendens, ne negligentiae
reatum et inobedientiae crimen cum poenis sibi deputatis incurram, dominationem vestram, quanta possum devotione,
per praesentem paginam, et dilectum in Christo filium abbatem de Dorke, exorandam duxi, exhortandam, et
commonendam in Domino, quatenus Richardum Syward militem parochanum meum, ministerio mei licet indigni
crucesignatum, a carcere et vinculis liberari faciatis, attendentes, si placet, quod crucesignati per ipsam crucis
assumptionem se devovent et sanctificant in defensionem fidei Christianae et infidelitatis oppugnationem usque ad
sanguinis effusionem et mortem. Si igitur terram assignatam et sanctificatam in sepulturam mortuorum et vasa
assignata et sanctificata in varia ecclesiae ministeria non licet regiae potestati disponere, occupare, aut invadere; cum
tamen haec et hujusmodi omnia sint incomparabiliter minora homine; et eorum sanctificatio, hominis sanctificatione;
ministerium quoque in quod sanctificantur talia, minus ministerio defensionis fidei et oppugnationis infidelitatis usque
ad effusionem sanguinis; quomodo licebit eidem potestati hominem crucis signatione devotum et sanctificatum in
tantum ministerium, quo in vita ista non potest majus aut sanctius inveniri, carceralibus vinculis mancipare; nisi forte
post crucis signationem suam prophanaverit sanctificationem, aut ante crucis assumptionem sic fuerit prophanatus quod
sanctificatione, id est, in ministerium divinum conversione per crucis signationem, fuerit indignus? Si itaque praedictus
miles super hujusmodi prophanatione non sit convictus: Misericordia et veritas, quae, sicut dicit Salomon, custodiunt
regem, et clementia qua roboratur thronus ejus, et hilaritas regia, quae descendit sicut ros super herbam, praedicti
milites piam et citam stillent liberationem, ad honorem Crucifixi et libertatis ecclesiasticae dilatationem; cujus locum
tentorii, sicut monet Isaias, dilatavit et pelles tabernaculorum extendit et funiculos longos fecit cordis vestri latitudo,
quam vobis cum Salomone dedit Deus sicut arenam quae est in littore maris, ut per Spiritum Sanctum in corde vestro
diffusum ad omnes se late longeque diffunderit per beneficiorum magnificentiam, et largissimam praestationem; ad
nullos autem se coarctaret per eorum subtractionem, cum maxime sit magnificum et regiae magnanimitati congruum et
Evangelicae perfectioni consonum etiam inimicis benefacere.

