et abeuntes absque ulla fortitudine ante faciem subsequentis. Cur enim non magis fortiter patiuntur injurias,
depraedationes, exilia, vincula, et carceres, et etiam quantumvis probrosas et acerbas mortes, quam matris suae
libertatem tam inhoneste violent aut tam enerviter violari permittant? Sed quid dico, ne violari permittant, cum, quod
dictum nefas est, ipsi episcopi ad mandatum regium clerum sibi subjectum ad hanc violationem matris ecclesiae et
sponsae Jesu Christi irreverenter et truculenter compellant, factique sunt impugnatores, cujus constituti sunt
defensores? Nec solum videntes lupum venientem fugiunt, sed magis cum lupo ad occidendas oves decurrunt.
pp. 219 - 220: Nec solum sacra pagina et ordo rationis, sed etiam canonicae sanctiones hujusmodi violationem
ecclesiasticae libertatis non mediocriter detestantur. Canonicis namque sanctionibus inviolabiliter statutum est, ut nemo
unquam episcopos aut clericos apud secularem judicem accusare, vel ad seculare judicium attrahere praesumat; cum hi
a nemine possint judicari qui ad Dei solius judicium reservantur. Et quid mirum si solius Dei reserventur judicio, qui in
sancta Scriptura dii et angeli dicti sunt? Laici vero in eadem plerumque jumentis comparantur. Ideoque honorandi sunt
a laicis, et etiam a regibus non judicandi. Quis enim vel audiat patienter Deos et angelos a jumentis judicari? Ideo non
immerito et in decretali epistola cavetur, ut, cum secundum canones generaliter de omni crimine clericus debeat coram
ecclesiastico judice conveniri, in hac parte canonibus ex aliqua consuetudine praejudicium non generetur. Et sicut in
alia decretali scriptum est: "Clerici non solum inviti, sed etiam voluntarii pacisci non possunt, ut secularia subeant
judicia, cum non sit hoc beneficium personale, cui renunciari valeat, sed potius toti collegio ecclesiastico publice sit
indultum, cui privatorum pactio derogare non potest." In alia quoque decretali sic scriptum est: "Sane quod quidam laici
ecclesiasticas personas et etiam ipsos episcopos judicio suo stare compellunt, eos qui de caetero id praesumpserunt, a
communione fidelium decernimus segregandos."
p. 220: Cum igitur clerum dijudicari a laicali judice, tam evidenter obviet sacrae Scripturae et ordini naturae, bonis et
honestis moribus, atque canonicis institutionibus, tantisque et tot sit deformatum inconvenientibus, quis dubitat et
clerum peccare, matris suae libertatem sic violando, et potestates seculares ad talia compellendo taliaque sibi
usurpando, et praelatos his et consimilibus pro libertate ecclesiae se non opponendo?
pp. 220 - 221: Iterum supradicti judices forenses, peccatum peccato adicientes, et fines ecclesiae invadentes, usurpant
sibi judicialiter determinare de pluribus causis et controversiis utrum illae pertineant ad forum ecclesiasticum vel forum
laicale, cum hoc nequaquam sit illorum, sed potius judicum ecclesiasticorum, quia quid sit ecclesiasticum vel quid non,
non potest determinare judex secularis, cum ejus potestas judiciaria non se extendat in ecclesiastica. Potestas vero
judiciaria judicis ecclesiastici extendat se etiam in secularia, cum, ut supra dictum est, omne judicium per auctoritatem
et per doctrinam sit ecclesiae, licet non omne per ministerium. Is igitur, cujus potestas aliquo modo extendit se in
utrumque, nec is cujus potestas extendit se tantum in alterum et minus, judicabit utrumque. Nec erit potestas secularis
judex et divisor inter ecclesiam et seculum, sed judex ecclesiasticus qui praeest ecclesiae et seculo. Pure namque
secularia a solis secularibus potestatibus sunt judicanda, sicut ab ecclesiasticis solis ecclesiastica; inter ecclesiam vero
et seculum utpote cum disceptatur et dubitatur de aliquo, utrum sit ecclesiae aut seculi ejus cognitio et judicium, potius
dijudicabit superior quam inferior, sapientior quam viribus potentior, spiritalis quam animalis; praesertim cum in
Deuteronomio praeceptum sit, judicium difficile et ambiguum ad sacerdotem Levitici generis et ad judices qui fuerint
illo tempore referri. Quod si dicat quis non fuisse unum et eundem sacerdotem Levitici generis et adjudicem, sed
diversos, et judicem quidem non fuisse Levitam, sed de tribu alia, ac per hoc, ut ex illa auctoritate videtur posse colligi,
determinatio difficilium et ambiguorum judiciorum non pertineat solum ad genus Leviticum; et a simili arguat
determinationem ambiguorum inter ecclesiam et seculum non esse solum judicis ecclesiastici: saltem concedet
determinationem talium esse judicis ecclesiastici, adjuncto sibi judice seculari, quamquam determinatio difficilis et
ambigui judicii, de qua fit mentio in Deuteronomio, non tam videtur esse judicii inter principes synagogae et populum
quam judicii ipsius populi, si fuerit difficile et ambiguum. Convincetur igitur sic diversificans inter sacerdotes Levitici
generis et judices illius temporis, determinationem hujusmodi ambiguorum nullatenus esse solius judicis secularis;
quinimo cum distinctio hujusmodi diversitatis inter sacerdotes et judices nulla possit auctoritate firmari, sed potius sit
fictio cordis loquentis ex propriis, secundum supradictam rationem hujusmodi ambiguorum determinatio competit
tantum judici ecclesiastico. Quod et in decretali epistola satis evidenter exprimi videtur, ubi supratactum Deuteronomii
praeceptum a sanctae memoriae Innocentio tertio luculenter exponitur.
pp. 221 - 222: Praeterea, quod gravius est, praesumunt praedicti forenses judices causas pure ecclesiasticas judicialiter
determinare; utpote, utrum de lapicidinis et nemoribus et quibusdam hujusmodi debeant solvi decimae; cum quid sit
decimabile, solius sit ecclesiae determinare. Similiter determinant judicialiter, utrum talis ecclesia vel capella habere
debeat baptisterium et sepulturam, et hujusmodi, cum Baptismus, nullo dubitante, sacramentum sit ecclesiasticum, et
sepultura sacra, locusque sacer qui sepulturae deputatur; unde et exactores et acceptores pretii pro sepultura, testantibus
beatis Gregorio et Jeronimo, grandem culpam incurrunt, et impietatis macula paganis fiunt posteriores, cum Effron vir
paganus pretium sepulturae ab Abraham accipere renuerit, et cum tandem licet invitus accepit, nominis sui
immutationem in signum reprobationis meruerit.
p. 222: Obiciet autem forte aliquis et dicet, quod superioris ratiocinationis decursus aufert curiae regiae cognitionem
causae super laico feodo, quem tenet vel petit clericus, quia in hujusmodi causa clericus videtur judicari. Sed ad hoc
respondetur, quod quilibet singularis homo etiam cum omnibus actibus suis unus et unum est; nec alius nec aliud est
Petrus agens et Petrus simpliciter, licet alter sit vel alteratus. Nullus vero cum sua possessione est unus aliquis vel unum
aliquid, sicut cum sua actione est unus aliquis vel unum aliquid. In controversia igitur de facto vel qualitate facti

