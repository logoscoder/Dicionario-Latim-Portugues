7

EPISTOLA 007: DOMINO RICHARDO MARESCALLO, COMITI PEMBROCHIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 41 - 43.
INC: Fama magnis laudibus vestram extollit sapientiam, quam fiducialiter spero et ardenter desidero vobis inesse non
fallacem sed veram.
EXPL: De quibus utrisque plura scripsissem excellentiae vestrae, nisi timerem literarum prolixitate vobis, variis
occupationibus detentis, onerosus esse.
(Luard's dating: 1230-1231)
Illustri viro et nobili domino Richardo Marescallo, Comiti Pembrochiae suus Robertus Grosseteste salutem.
pp. 41 - 42: Fama magnis laudibus vestram extollit sapientiam, quam fiducialiter spero et ardenter desidero vobis inesse
non fallacem sed veram.Ut autem et fama verum praedicet, et spes mea apprehendat, et amor quod desiderat, teneat;
discretionem verae sapientiae a fallaci, non ex meis inventis, sed auctenticorum dictis, vestrae volui innotescere
discretioni, ut utriusque sapientiae perspectis proprietatibus, et hanc ametis ferventius, et illam vitetis studiosius.
Duplex namque in Scripturis nominatur sapientia; una quae dicitur sapientia hujus mundi, quae, ut dicit Apostolus
Jacobus, animalis est, terenna, et diabolica; altera quae dicitur sapientia justorum et sapientia quae de sursum est, quae,
ut dicit idem Apostolus, primum quidem pudica est, deinde pacifica, modesta, suadibilis, bonis consentiens, plena
misericordia et fructibus bonis, judicans sine simulatione. Utramque sapientiam apertius explicans beatus Gregorius,
ait: "Hujus mundi sapientia est, cor machinationibus tegere, sensum verbis velare, quae falsa sunt vera ostendere, quae
vera sunt fallacia demonstrare. Haec nimirum prudentia usu a juvenibus scitur, haec a pueris pretio discitur; hanc qui
sciunt, caeteros despiciendo superbiunt; hanc qui nesciunt, subjecti et timidi in aliis mirantur, quia ab eis haec eadem
duplicitas iniquitatis nomine palliata diligitur, dum mentis perversitas urbanitas vocatur. Haec igitur obsequentibus
praecipit, honorum culmina quaerere, adepta temporalis gloriae vanitate gaudere, irrogata ab aliis mala multiplicius
reddere, cum vires suppetunt, nullis obsistentibus cedere; cum virtutis possibilitas deest, quicquid explere per malitiam
non valet, hoc in pacifica bonitate simulare. At contra, justorum sapientia est, nihil per ostensionem fingere, sensum
verbis aperire, vera ut sunt diligere, falsa devitare, bona gratis exhibere, mala libentius tolerare quam facere, nullam
injuriae ultionem quaerere, pro veritate contumeliam pati, lucrum putare pro maledicentibus orare, paupertatem
quaerere, possessa relinquere, rapienti non resistere, percutienti alteram maxillam praebere."
p. 42: In hujus sapientiae compedes monemur pedes inicere, quia, ut dicit beatus Augustinus: "Haec sapientia quos
primo alligaverit, et exhortatioriis quibusdam laboribus edomuerit, solvet postea, liberatisque sese donat ad fruendum:
et quos primo temporalibus nexibus erudierit, postea aeternis amplexibus alligabit, quo vinculo nec jocundius nec
solidius excogitari quicquam potest. Prima haec aliquantulum dura esse fateor; illa vero ultima nec dura dixerim, quia
dulcissima sunt, nec mollia, quia firmissima. Vincula vero sapientiae hujus mundi asperitatem habent veram,
jocunditatem falsam; certum dolorem, incertam voluptatem; durum laborem, timidam quietem; rem plenam miseriae,
spem beatitudinis inanem."
pp. 42 - 43: Haec fallax mundi sapientia sponte se ingerit, et ad januam juventutis nostrae importune pulsat, ut sibi
aperiatur et intret. Vera autem sapientia, sicut ait Salomon, velut thesaurus effodienda est. Sicut enim ait beatus
Gregorius: "Haec sapientia in rerum superficie non jacet, quia in invisibilibus latet. Et hanc sapientiam contingentes
apprehendimus, si relictis visibilibus, invisibilibus abscondamur; si hanc, cor effodientes, quaeramus ut omne quod
terrenum mens cogitat, a semetipsa manu sanctae discretionis eiciat, et thesaurum qui latebat agnoscat. Facile enim in
se thesaurum sapientiae invenit, si eam quae se male presserat, molem terrenae cogitationis a se repellit." Ex his verbis
beatorum Gregorii et Augustini, liquido patere potest, quantum justorum sapientia sit appetenda, et mundi sapientia
fugienda; quam vere laudabilis est, quem ista perornat, et quam vituperabilis quem illa deformat. De quibus utrisque
plura scripsissem excellentiae vestrae, nisi timerem literarum prolixitate vobis, variis occupationibus detentis, onerosus
esse.

