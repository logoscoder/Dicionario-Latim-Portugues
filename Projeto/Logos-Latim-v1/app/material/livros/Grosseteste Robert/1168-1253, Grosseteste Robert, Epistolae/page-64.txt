46

EPISTOLA 046: EGIDIO, SANCTORUM COSMAE ET DAMIANI DIACONO CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 138 - 140.
INC: Magistrum Ricardum de Cornubia vestri testimonii titulus et suae probitatis evidentia multipliciter apud me
recommendatum reddiderunt;
EXPL: obsecrans ut latitudinis suae sinum mihi aperiat, avideque intrantem recolligat, et foveat recollectum. Valeat in
Deo paternitas vestra.
(Luard's dating: 1237)
Venerabili in Christo patri Egidio, Dei gratia Sanctorum Cosmae et Damiani diacono cardinali, Robertus permissione
divina Lincolniensis ecclesiae minister humilis, salutem et quam debitam tam devotam cum omni honore reverentiam.
pp. 138 - 140: Magistrum Ricardum de Cornubia vestri testimonii titulus et suae probitatis evidentia multipliciter apud
me recommendatum reddiderunt;ideoque secundum vestrum desiderium, simpliciter atque finaliter propter Deum,
eundem magistrum in ecclesia Lincolniensi plantare curavi; locus tamen in quo plantatus est radicum ejus
profundationi ramorumque dilatationi non satis nec sicut vellem correspondere dinoscitur; fructus enim praebendae
Sancti Martini in Dernesthall in qua institutus est, aestimationem viginti quinque marcarum non excedunt; et tamen in
ecclesia Lincolniensi residenti quinquaginta marcas vel amplius singulis annis valere potuerint. Non refugiat autem
dicta planta in arcto prius plantari, cum soleant plantae, de quibus est spes fructificandi, a peritis agricolis ab arcto in
latius transferri. Recogitet etiam solicite quod plantae super illam terram folia et fructus excusse dimittunt, de cujus
pinguedine per radices humorem vegetantem trahunt. Verba igitur praedicationis et exempla sanctae conversationis
eorum cordibus praesens et fixus, Spiritus Sancti flatu excussus, dictus magister influat, de quibus accepturus est
carnalia, unde vivat; et sicut in literae vestrae tenore continetur, collectus a me totum se colligat ad ministerium Deo
gratum mihi et ecclesiae Lincolniensi, devote quoad vixerit et fideliter exhibendum. Non tondeat lanam et lac mulgeat,
ovesque dimittat luporum morsibus laniandas, ne forte, quod absit, de illis sit pastoribus quibus per Ezechielem dicit
Dominus: Lac comedebatis et lanis operiebamini, et quod crassum erat occidebatis, gregem autem meum non
pascebatis; sed e contrario, cum Domino oves Dominicas pascat et accubare faciat; quod perierat, requirat; quod
abjectum erat, reducat; et quod fractum fuerat, alliget, et quod infirmum, consolidet, et quod pingue et forte, custodiat,
et pascat illas in judicio et justitia; nec abhorreat propter pascendas oves a Roma descendere in Angliam, cum propter
eas redimendas Filius Dei Patris de sede majestatis descenderit ad ignominiam crucis. Et quia dictus magister de
fructibus dictae praebendae nil percepturus est usque ad festum Sancti Martini proximo futurum, rogo ut veniat usque
ad dictum tempus sive terminum, sicut unus de familiaribus clericis et commensalibus meis mecum moraturus.
p. 140: Haec igitur eidem, si placet, vestrae paternitatis persuadeat discretio, ut ipsa seminans et ille metens simul
gaudeant simulque mercedem recipiant.
p. 140: Vestrae autem serenissimae caritati, non mea sed me quaerenti, vires corporis offero ad obsequendum, et vires
animi siquae sint, ad diligendum; obsecrans ut latitudinis suae sinum mihi aperiat, avideque intrantem recolligat, et
foveat recollectum. Valeat in Deo paternitas vestra.

