sine situ praesens et sine loco ubique tota. Nec video, quid aliud esset ipsam esse in hoc corpore, nisi se habere ad
ipsum in comparatione moventis et agentis in ipsum vel patientis ad motiones ipsius.
pp. 12 - 13: Sic, ut reor, angelos esse in corporibus assumptis, est, ipsos movere et regere ea in usus alicujus ministerii,
in quibus tamen corporibus, nec situm habent alicubi, nisi forte sicut anima in corde situm habere dicitur, quia illinc
inchoat motiones corporales vitales; ita et eis attribuatur situs ubi inchoant motiones cum assumptis corporibus. Ubi
tamen in seipsis situm non habent, nec in eisdem corporibus locali superficie circumscribuntur, nec per spatia
eorundem corporum diffunduntur, sicut lux per aërem diffunditur, nec ad eadem corpora propinquintatem aut
remontionem habent lineari dimensione determinabilem. Si autem quaeras quomodo angeli corpora assumpta moveant,
et in usus ministerii sui apte transforment, respondeo, quod miris, et homini vel saltem mihi omini ineffabilibus modis.
Cogita tamen, si potes, quomodo anima moveat corpus tuum; etsi enim moveat membra grossa nervis et musculis, et
illos moveat spiritibus corporeis, ipsos tamen spiritus corporeos nullo alio corpore medio movet, sed sola affectione.
Appetitu enim naturali, vel voluntario, omnino incorporeo, movet sine medio illud corporeum quod pro sui subtilitate
magis accedit ad incorporeum. Appetitus enim animae sunt motiones ejus, pure incorporei, quibus
comproportionabiliter commovet sine medio hoc quod in corporibus magis appropinquat incorporalitati, et hic est
spiritus corporeus, sive lux quo medio moto, movet consequenter corpora grossiora. Quid igitur mirum si angelus
similiter in assumpto corpore, sola affectione moveat primo quod in eo est subtilissimum corpus, et per illud
consequenter et grossius, et a pura incorporalitate remotius?
pp. 13 - 14: Sed videtur animam non sic posse movere corpus corporaliter, comproportionaliter suo motui incorporali,
nisi esset ligata corpori, ut propter nexum colligationis motionem hujus sequeretur motio comproportionalis sibi
colligati: propter ipsam autem colligationem non valde admirandum, si motionem animae licet incorpoream et
illocalem, sequatur in colligato et sibi unito corpore motus corporalis et localis: cum in axe ostii hoc eveniat, quod axis,
ut ita dicam, immobiliter vel illocaliter motus, totum ostium localiter commoveat. Angeli autem ad corpus assumptum
quae colligatio, ut ejus affectionalem motionem sequatur in assumpto corpore comproportionalis motio corporalis? Non
enim est angeli cum assumpto corpore unitio. Fateor, ut supra dixi, me latere modum istum quo angelus movet et
transformat corpus assumptum, maxime cum ei non sit unitus; hoc tamen videtur ratum, quod affectione sola illud
movet, sicut anima movet corpus cui unitur. Hoc est itaque angelum esse in assumpto corpore, comparationem
moventis et regentis illud in usum alicujus ministerii ad ipsum habere.
pp. 14 - 15: Dicitur quoque angelus aliquando in loco aliquo esse, nullo tamen assumpto corpore. Quod non aliud esse
reor, nisi ipsum habere ad ea quae sunt ibi, ubi ipse esse dicitur, comparationem aliquam alicujus praefecturae, ut
scilicet ibidem existentibus praesit, vel consulendo, vel juvando, vel defendendo, vel regendo, vel aliquo tali modo in
agentis et praesidentis comparatione ad ipsa se habendo, ipso quoque loco dicitur esse circumscriptus, ad cujus loci
contenta talem habet comparationem. Cum autem legimus spiritum incorporeum circumscriptum, non est haec
circumscriptio localis superficiei ambitio; sed ad contenta illo tantum loco, aliquo modo praesidentis spiritus
comparatio. Est itaque in tali loco angelus, sine situ praesens, et sine loco ubique in illo loco totus, sicut anima in
corpore, sine situ praesens et sine loco ubique tota, et Deus in universo, sine situ praesens, et sine loco ubique totus.
Diciturque angelus de loco ad locum transire, cum relicto ad unius loci contenta praesidentis ordine, ad alterius loci
contenta suscipit praesidentis praefecturam. Non est igitur angelus ubique totus simul, quia hoc est solius Dei proprium,
qui simul omnia vivificat, movet, et gubernat, ut sit ubique in seipso totus, nullo loco circumscriptus, sed ut dictum est,
quandoque alicubi dicitur esse, non quod ambiente locali superficie claudatur, vel punctuali situ in termino lineae
figatur; sed quod in illo loco contentis praeficiatur, speciali aliqua agentis seu praesidentis operatione ad illa recepta. Si
etiam angelus alicui contento vel contentis ministerium exhiberet servitutis, nihilominus ibidem esse diceretur.
pp. 15 - 16: Dicuntur quoque mali angeli esse in isto aëre caliginoso, et in inferno, et similiter animae malorum in
inferno loco, scilicet quadam corporali poena, quia spiritus incorporeus in illo loco esse jure dicitur, ad cujus loci
contentorum corporum corporales motiones ipse spiritus patitur. Sicur enim anima dum est in corpore quod vegetat ad
monitiones corporis per qualitates sensibiles excellentes patitur et torquetur; sic anima separata quae male meruit et
daemones prave effecti ad alicubi contenta corpora ad illorum corporum motiones per qualitates sensibiles patiuntur et
torquentur. Sicut enim spiritus non unitus corpori, aliquo modo affectus ad illud potest movere corpus, quomodo movet
illud anima corpori unita, sic nimirum spiritus non unitus corpori, aliquo modo affectus ad illud, potest pati moto
corpore ad quod afficiatur, sicut anima corpori unita patitur, moto corpore cui unitur. Sed numquid sicut ad motiones
corporis ad quod prave afficitur, patitur et torquetur spiritus malus, sic ad motiones corporis ad quod bene afficitur,
potest pati delectabiliter spiritus bonus, ut hoc sit etiam spiritui bono esse in aliquo corporali loco, quod ad ejusdem loci
contentorum corporum motiones delectabiliter pati[tur], (est enim passio delectabilis, sicut et passio poenalis; in
sentiendo enim media delectabiliter patitur anima, sicut poenaliter patitur in sentiendo excellentia extrema,) de hoc
mallem sapientem humiliter audire, quam temerarie aliquid diffinire.
p. 16: Ex praedictis tamen, si vere dicta sint, colligi potest, hoc esse spiritum creatum incorporeum alicubi esse, quod
ad ibidem contenta comparationem praesidentis aut ministrantis, aut aliquo modo agentis, vel ad ibidem contentorum
motiones aliquo modo patientis habere. Et non est hoc ipsum esse alicubi, quod superficie locali circumscribi, aut in
situ punctuali figi: ut possit inter ipsum et alia situm habentia, certis linearum mensuris, distantia seu propinquitas
metiri. Dixi spiritus malos et malorum animas et omnes animas dum sunt in corpore, ad motiones quorundam corporum
pœnaliter pati, et non dixi eas a corporibus pati: quia licet substantiae incorporeae possint agere in corpora, utpote

