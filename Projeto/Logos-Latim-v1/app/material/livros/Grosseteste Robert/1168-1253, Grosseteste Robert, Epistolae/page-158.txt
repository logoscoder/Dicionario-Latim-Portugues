117

EPISTOLA 115: HUGONI, DEI GRATIA TITULO SANCTAE SABINAE PRESBYTERO CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 335 - 336.
INC: Vestrae caritatis erga parvitatem meam conceptae sinceritas, vultus vestri serenitate, allocutionum suavitate, ac
efficacia operum manifeste se propalavit;
EXPL: Valeat paternitas vestra semper in Domino.
(Luard's dating: 1245)
Venerabili in Christo patri Hugoni, Dei gratia titulo Sanctae Sabinae Presbytero Cardinali, Robertus, miseratione divina
Lincolniensis ecclesiae minister humilis, salutem et quam debitam tam devotam in omnibus obedientiam et
reverentiam.
pp. 335 - 336: Vestrae caritatis erga parvitatem meam conceptae sinceritas, vultus vestri serenitate, allocutionum
suavitate, ac efficacia operum manifeste se propalavit;proinde vestrae paternitati etsi non possum condignas, quam
uberes tamen et quam devotas valeo, refero gratiarum actiones, sciens quod ignis ille non tepescet nec imminuetur
suapte natura, sed fervescet amplius et crescet in majus; ideoque confidenter vobis scribo, maxime cum quae scribendo
peto vel suadere intendo, ad opera pertineant caritatis. Novit autem vestra discretio quod salus ecclesiae Anglicanae et
etiam regni plurimum dependet a venerabili patre domino archiepiscopo Cantuariensi; quapropter necessaria sunt ei
latera non solum quae sapiant jura regni, vel civilia et canonica solum, sed et quae sapiant jura Dei, hoc est, quae
sacram noverint Scripturam et sapientiam illius inscriptam habeant non solum in mentis aspectu sed et in affectu,
operum affectui correspondentium exercitio firmatam. Per hanc enim maxime, ut nostis, reges regnant et legum
conditores justa decernunt: hac sola ad portum salutis dirigitur Petri navicula. Necessarium est igitur ut habeat dictus
venerabilis pater dominus archiepiscopus ipsum continuo stipantia latera talia, quae alibi non inveniuntur nisi in ordine
fratrum utrorumque;
p. 336: vestra igitur sapientia quae ferventer zelat dictorum ecclesiae, regni, et archiepiscopi salutem, omnino procuret
apud dominum Papam, quod talibus lateribus jugiter fulciatur dictus dominus archiepiscopus; ego autem in recessu meo
a domino Papa super dicto negotio instanter eidem supplicavi, qui favorabiliter asseruit quod meam in hac parte
supplicationem effectui manciparet; veruntamen timeo quod de memoria ipsius hoc cito elabetur, nisi vestra diligentia
et instantia in ipsius memoria efficaciter innovetur. Valeat paternitas vestra semper in Domino.

