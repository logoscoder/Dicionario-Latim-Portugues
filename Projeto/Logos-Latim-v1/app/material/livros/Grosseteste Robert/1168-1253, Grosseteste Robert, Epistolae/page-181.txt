suam exhibet praesentiam; ipsius est potestatis suae praesentiali intuitu omnis mali tenebras dissipare, omnisque boni
seminaria atque plantaria confovere et vegetare, aliis potestatibus in ejus praesentia sic sibi cedentibus, ut lunae et
stellarum lumina cedunt radiis solaribus. Similiter cum quilibet episcopus, licet respectu domini Papae sit sicut unum
de nocturnis luminaribus, sit tamen in sua dioecesi sicut sol ipsius; et inferiores praelati sub ipso, qui potestatem quam
habent ecclesiasticam recipiunt ab ipso, sint in ejus praesentia sicut luna et stellae ad illuminandum in episcopi
absentia, ubi propter absentiam solis non potest praesentialiter lumen doctrinae et disciplinae ecclesiasticae exhibere:
ubi episcopus suam exhibet praesentiam, suae potestatis diffundere debet irradiationem ad malitiae cujusque tenebras
purgandas, et virtutes confovendas, promovendas, et consummandas, inferioribus potestatibus totam interim
negotiorum ecclesiasticorum dispositionem sine rebellatione ei liberam permittentibus. Admiranda res esset, et
perfectui terrae nascentium et animalium summe contraria, si, oriente sole super terram, luna et stellae, quia eis
communicavit de suo lumine in illuminatione noctis, eo absente, radiationi ipsius, ne terram illustraret, conarentur
obsistere; tanquam dicerent operis sermone "quia nos lumen habemus ad illustrandum terram, non est tuum amplius
terram illuminare." Nonne quantum in ipsis esset, terrae nascentibus vegetationem, animalibus vitam, utriusque autem
incrementum perfectum et consummationem, auferent? Non itaque qui respectu episcopi lunae et minorum luminarium
gerunt similitudinem, ejus obsistant irradiationi, hoc est, potestatis episcopalis ministeriis ei congruentibus de jure
communi, ne per hoc quantum in ipsis est, seipsos et populum vita, spiritali incremento, et consummatione in bonis
privent spiritalibus; sed magis gaudenter et grati permittant eum libere et inoffense ministerii episcopalis cursum
peragere; ut quemadmodum sol quolibet die naturali ab Oriente per Occidentem iterum in Orientem totum terrae
ambitum circuit; et quolibet anno ab Australi tropico per Septentrionalem iterum in Austrum revertens universam
terram perlustrat, ita ut in integritate anni plurimas terrae partes pluries illustraverit, nullam autem terrae partem a sua
praesentia et illustratione vacuam dimiserit, quam saltem aliquando sui luminis beneficio confoverit: ita episcopus
Samuelis imitans vestigia, per singulos annos suam circueat dioecesim ita diligenter, ut plures partes pluries, nullam
autem partem reliquerit quin saltem semel, sua praesentia illustraverit. Propter hanc itaque similitudinem episcopalis
ministerii cum opere solis, de Symone, Oniae filio, sacerdote magno, dictum est, quod ille quasi sol refulgens sic
refulsit in templo Dei. Et quod est templum Dei, nisi congregatio fidelium, dicente Paulo, Templum Dei sanctum est,
quod estis vos. In congregatione igitur fidelium sibi commissa, oportet quod episcopus praedictam solis refulgentiam
praedicto modo circueundo exhibeat, nihil dimittens per anni circulum sua praesentia non illustratum propter hoc; in
Ecclesiastico scriptum est, Sol illuminans per omnia respexit. Et qualiter per omnia respiciet episcopus tanquam sol
suae dioecesis, nisi per omnia possit visitare, corrigere, et reformare, et sic per lucem occulta in lucem manifestationis
producere, ut quae tenebrosa sunt, purget, et quae vitalia amplius vivificet?
p. 392: Per literarum itaque sacrarum apices et insuper per luminarium caelestium species et naturales operationes
evidenter liquet, quod ad episcopi pertinet officium circueundo totam dioecesin, totam visitare, corrigere, et reformare,
excepto si alicubi sint aliqui privilegio domini Papae ab episcopi visitatione, correctione, et reformatione exempti. Ibi
namque debet episcopus tanquam radios suos abscondere, radiante ibidem solis sui, hoc est, auctoritatis domini Papae,
respectu cujus ipse est nocturnum luminare, majore et clariore lumine.
pp. 392 - 394: Primo parenti facta est uxor, non ut esset impedimentum sed adjutorium simile sibi ad filios procreandos.
Adam et uxor sua Christus sunt et ecclesia; et nihilominus quilibet episcopus et sibi conjuncta et commissa ecclesia. Et
licet mulier totius ecclesiae commissae episcopo typum gerat, quadam tamen praerogativa specialius videtur gerere
typum eorum qui specialiter adjuncti sunt episcopo in adjutorium spiritalis prolis procreandae, id est, qui sub episcopo
curas habent animarum ab episcopo eis commissas. Igitur et hi sub episcopi sunt potestate. Mulieri namque dictum est,
Et sub viri potestate eris et ipse dominabitur tui; et episcopo debent esse adjutorium et non impeditum spiritalis prolis
procreandae, educandae, castigandae, et informandae. Cumque sint dati in adjutorium, ipsi non sunt principales
operatores, sed principalis operatoris co-operatores. Sed quis co-operator operatorem principalem ab opere suo repellit?
Quae uxor repellit virum a procreando prolem, seu ab educando, castigando, et informando prolem, quam de ipso
concepit? Quae uxor etiam, nisi perversa, viri sui renuit doctrinam, disciplinam, et correctionem? Quae mulier, nisi
forte minus casta, vult camerae suae interiora viro esse abscondita? Sed haec et his similia faciunt in adjutorium
episcopi adjuncti praelati, cum nec se ipsos nec suos subditos sustinent ab episcopo visitari, corripi, et reformari.
Praeterea si tota congregatio omnium animarum totius dioecesis intelligatur sicut integra sponsa episcopi, tunc
capitulum ecclesiae cathedralis erit sicut integra sponsae vel caput vel facies. Sed quis sponsus faciem maxime sponsae
suae non potest nudam et non velatam conspicere, et considerare ne forte aliquid sit indecens in ipsa facie, et ipsam
indecentiam, si inventa fuerit, corrigere? Nunquid non sponsi est considerare in facie sponsae an forte oculo vago et
incontinenti respiciat, aut auditum turpibus affatibus praebeat, aut linguam laxet ad indecentes sermones, aut in risu
vocem inaltet et os distorqueat cachinnis? Et si inventa fuerint hujusmodi, quis ita ut sponsus tenetur ea corripere,
corrigere, et reformare? Et si opus est, per disciplinam verberum, si forte non sufficiat disciplina verborum. Item si tota
congregatio animarum episcopatus intelligatur integra sponsa episcopi, cui episcopus diversos tradidit, velut
paranymphos et custodes et ministratores inferiores, videlicet, praelatos, nunquid quia his commissum est aut pedes
sponsae sordidos mundare aut manus abluere, et providere ne quid sit indecens vel turpe vel in vestimento aut membro
aliquo vel gestu vel motu vel opere, non poterit ipse episcopus tamquam proprius sponsus eadem considerare et ad
omne turpe et indecens in propria sponsa tollendum propriam manum apponere?

