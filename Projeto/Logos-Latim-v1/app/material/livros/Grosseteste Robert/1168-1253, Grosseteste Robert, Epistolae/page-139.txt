100

EPISTOLA 098: WALTERO, EPISCOPO WIGORNIENSI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 300 - 302.
INC: Legimus de Moyse, quod ipse erat mitissimus hominum qui habitabant in terra, et quod tanto fervore caritatis
populum sibi commissum diligebat, ut oraret Dominum, seipsum de libro quem Dominus scripserat, hoc est, de libro
vitae, deleri, ut peccatum vituli conflatilis populo dimitti:
EXPL: Valeat paternitas vestra semper in Domino.
(Luard's dating: 1242)
Venerabili in Christo patri Waltero, Dei gratia Episcopo Wigorniensi, Robertus, miseratione divina Lincolniensis
ecclesiae minister humilis, salutem et sincerum in Domino caritatis augmentum.
pp. 300 - 302: Legimus de Moyse, quod ipse erat mitissimus hominum qui habitabant in terra, et quod tanto fervore
caritatis populum sibi commissum diligebat, ut oraret Dominum, seipsum de libro quem Dominus scripserat, hoc est, de
libro vitae, deleri, ut peccatum vituli conflatilis populo dimitti:haec tamen mansuetudinis praeminentia et dilectionis
inexplicabilis praerogativa manum ipsius non retraxit a populi peccantis justa et condigna poena: sed licet in spiritus
mansuetudine et dilectionis superfervido calore, in fortitudinis tamen non relaxato robore, cum filiis Levi iens et
rediens de porta usque ad portam per medium castrorum occidit die uno tria milia hominum qui in vituli conflationem
consenserant: in quo facto filii Levi manus suas consecraverunt Domino, et data est eis benedictio. Vos itaque estis qui
Moysis personam geritis inter nos et filios nostros carissimos, nostros tamen adversarios, judicis fungentes officio;
consideret igitur Moysi discretio et subtiliter dijudicet, si dicti adversarii, licet filii nostri, velut vitulum non
conflaverint, et velut pro Deo non adoraverint; dum conventionem et bonae fidei promissionum veritate et sacramenti
religione relictis, tot frivolas exceptiones et appellationes, tot figmentorum cavillationes, tot diffugia illicita in ignem
ardentis desiderii quocunque modo se defendendi congesserunt et coadjuvaverunt, et velut ex his vitulum conflatilem
pro vera defensione excoluerunt. Numquid itaque zelus Moysi poterit non percutere in gladio omnes hujusmodi
conflatores, et velut idoli pro veritate, ac si pro Deo qui veritas est, cultores et adoratores? Numquid non manus suas
consecrabit ut benedictionem accipiat, in ore gladii tales occidendo? Proculdubio veraciter Moyses non erit, cujus
manum in hac parte mansuetudo seu amor vel aliud quicquam retraxerit; sed timere poterit quod scriptum est,
Maledictus qui prohibet gladium suum a sanguine. Numquid non Heli sacerdos reprobatus est et condemnatus, eo quod
filios delinquentes nimis remisse corripuit? Numquid non vos vicem sacerdotis et patris ad nostros adversarios sicut et
ad nos geritis? Omnino quidem geritis dum vice et auctoritate fungimini summi Pontificis. Saul reprobatus est et regia
dignitate privatus, quia regi Agag et optimis gregibus ovium et armentorum et his quae pulchra erant, pepercit. Non
igitur parcendum est iniquitati; quin sicut praeceptum est Sauli, universa percutiatur et interficiatur in ore gladii,
quantumcunque fuerint, qui iniquitatem faciunt, dignitate, potentia, divitiis, vel scientiarum pulchritudine praediti; ne
qui parcit, cum Saule depereat.
p. 302: Cum igitur, sicut nuper vobis scribendo tetigimus, adversarii nostri velut finaliter in sua perdurent multiplicata
nimium et aggravata contumacia, nec ultra hunc diem litis relinquatur nobis potestas punitionis, ostendat se ad hunc
diem Moysi virilitas et fortitudo, non Heli aut Saulis remissio. Nec ista scribimus velut vos de remissione arguentes,
sed sicut nuper per literam nostram vobis insinuavimus, velut "admissio calcar subdentes:" absit enim a vobis, ut qui
fortiter incepistis etiam fortia regiae prohibitionis repagula, velut aranearum fila, dirumpentes, in fine remissi
inveniremini; violenti namque motus et praeter naturam facti, in principio sunt fortes, in fine autem omnino remissi;
naturales vero motus econverso in principio remissiores, in fine autem fortissimi. Naturam vos imitari decet, non
violentiam. Valeat paternitas vestra semper in Domino.

