97

EPISTOLA 095: DECANO ET CAPITULO LINCOLNIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 296 - 297.
INC: Muri fortitudo et civium ad muri propugnacula prudens, fortis, et indefessa defensio hostes arcent et reiciunt
confusos, salvantque civitatem;
EXPL: Rogamus attentius quatinus de processu habendo contra praetactos hostes vestrum expresse nobis significetis
consilium; sicut alias per literas nostras vos rogasse meminimus. Valete.
(Luard's dating: 1242)
Robertus, Dei gratia Lincolniensis Episcopus, dilectis in Christo filiis Decano et Capitulo Lincolniae salutem, gratiam,
et benedictionem.
pp. 296 - 297: Muri fortitudo et civium ad muri propugnacula prudens, fortis, et indefessa defensio hostes arcent et
reiciunt confusos, salvantque civitatem;et si forte murus sit debilis, adsit autem virorum fortium defensio infatigabilis,
non accidet de facili civitatem hostium insultu periclitari: si autem murus fortibus careat defensoribus, quantumcunque
fortis videatur, vix aut nullatenus diu poterit hostium repellere incursus; muro autem diruto ab hostibus, quae spes
salutis restat civibus? Ingruente igitur hostilitate salus civitatis speranda est ex magnanimorum civium animosa et
indefessa repulsione hostium. Subitam et inopinatam hostilitatis irruptionem adversus civitatem, cujus vos estis cives et
ego murus, licet debilis et infirmus, satis nostis. Cum igitur civis quilibet, si vere civis est et non degener, pro civitatis
salute non solum quoquo modo affectet, sed et ferventer aestuet, semetipsum impendere; speramus, sicut et sperare
debemus, vos omnes et singulos, quos cives credimus non degeneres, sed ingenuos, fortes, et magnanimos, pro civitatis
vestrae salute in praesenti hostilitate hostibus fortiter vosmet opposituros; quodque quanto consideratis in civitatis
vestrae muro plus debilitatis, quantoque si praevalerent hostes, quod absit, gravius dispendium civitatis, tanto fortius ad
muri et civitatis defensionem vos accingetis, et quia "Non nocet admisso subdere calcar equo," vos affectu quanto
possumus rogamus, exhortamur, et obsecramus, quatinus in his quae praedicta contingunt, vos esse cives ingenuos,
fortes, et magnanimos ostendatis; ne vel nota aliqua vobis possit impingi ab his quae tantos decent cives alicujus ex
parte aliqua exorbitationis. Rogamus attentius quatinus de processu habendo contra praetactos hostes vestrum expresse
nobis significetis consilium; sicut alias per literas nostras vos rogasse meminimus. Valete.

