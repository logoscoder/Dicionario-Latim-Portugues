65

EPISTOLA 064: GREGORIO, DEI GRATIA SUMMO PONTIFICI,

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 192 - 193.
INC: Non solum abundans, sed et superabundans multiplicium beneficentiarum gratia, quam meae parvitati gratis
exhibuit sanctitatis vestrae benignitas gratiosa, id parvum quod sum totum rapit in gratiarum actionem perpetuam;
EXPL: Incolumitatem vestram conservet Altissimus, per tempora longa, mihi et Ecclesiae suae.
(Luard's dating: 1238)
Sanctissimo Patri et Domino Gregorio, Dei gratia summo Pontifici, Robertus, miseratione divina Lincolniensis
ecclesiae minister humilis, pedum oscula beatorum.
pp. 192 - 193: Non solum abundans, sed et superabundans multiplicium beneficentiarum gratia, quam meae parvitati
gratis exhibuit sanctitatis vestrae benignitas gratiosa, id parvum quod sum totum rapit in gratiarum actionem
perpetuam;et quia gratiae proprium est ut quem gratis praevenit, eundem supplicem etiam amplioribus subsequatur
beneficiis, spem firmissimam gero quod vestrae sanctitatis affluens gratia et instar putei aquarum viventium quae fluunt
impetu de Libano, semper magis ac magis exuberans, me supplicem vestrum, quem uberrimis infudit initiis, usque in
finem subsequetur, augmentata superfusione beneficentiae copiosioris. Ex hujus itaque spei confidentia, ad pedes
vestrae sanctitatis dilectum in Christo clericum meum S. latorem praesentium, procuratorem meum, mitto, quanta
devotione valeo humillime supplicans, ut quae vestrae sanctitati ex parte parvitatis meae proponet, audire dignemini
solita benignitate, quae in his justa fuerint et honesta in honorem Dei seu libertatem ecclesiasticam seu animarum
salutem tendentia, solito benignitatis favore prosequentes: siqua vero per meam vel dicti procuratoris mei negligentiam
his fuerint proposita contraria, misericordi severitate repellentes; quia non minus reputandum est beneficium, quod
minus juste vel minus honeste petitur, non annuere, quam juste et honeste petitum concedere. Incolumitatem vestram
conservet Altissimus, per tempora longa, mihi et Ecclesiae suae.

