superna petentes, in ponderositatem conversi, locum aquae et terrae perturbato rerum ordine occuparent; et tanquam si
aves caeli, relicta regione superiori, fierent cum talpis in obscuris terrae, ejusdem terrae suffossores.
pp. 208 - 209: In libro Paralipomenon secundo Amarias sacerdos et pontifex constituitur praeses in his quae ad Deum
pertinent; ut ostenderet veritatem, ubicunque quaestio erat de lege, de mandato, de caerimoniis, et justificationibus.
Porro Zabadias, filius Ismael, qui erat dux in domo Juda, super ea opera erat, quae ad regis officium pertinebant. In his
igitur duobus, quorum alter erat de genere sacerdotali, reliquus vero de tribu Benjamin, satis manifestatur ea negotia
quae ad Deum pertinent, tradenda esse personis ecclesiasticis, ea vero quae ad seculum, personis secularibus; unde
sicut dicit Jeronimus, "duo sunt genera Christianorum; est autem unum genus quod mancipatum divino officio et
deditum contemplationi et orationi, ab omni strepitu temporalium cessare convenit, ut sunt clerici et Deo devoti,
videlicet conversi. Aliud vero genus est Christianorum, ut sunt laici; his concessum est uxorem ducere, terram colere,
inter virum et virum judicare, causas agere." In hac itaque distinctione patet quod judicium seculare inter virum et
virum et actio causarum secularium, (de his enim certum est Jeronimum intendisse), solummodo laicis attributa sunt,
segregatis clericis et Deo devotis ab eorundem occupatione. Et cur non pudeat sacerdotes Christianos secularibus
negotiis implicari, cum sicut narrat Jeronimus ex relatione "Chaeremonis stoici, viri eloquentissimi, vita antiquorum
sacerdotum superstitiosorum Aegypti talis fuit, quod omnibus mundi negotiis curisque postpositis, semper in templo
fuerint, et rerum naturas causasque, ac rationes siderum contemplati sint." Quomodo igitur non sunt scandalum
ecclesiae Christi sacerdotes Christiani, quos non pudet facere quod sacerdotes gentiles judicarunt nefas attemptare? Si
igitur membrum quod scandalizat, amputandum est, quid hi districto judicio nisi ab ecclesia amputandi sunt? Vae enim
homini per quem scandalum venit. Apostolus Paulus ait ad Corinthios, Quapropter si esca scandalizat fratrem meum,
non manducabo carnem in aeternum, ne fratrem meum scandalizem. Quare igitur non magis, aut saltem aequaliter,
dicant hodie praelati, Si implicatio mea in judiciis secularibus scandalizet fratrem, non implicabo me his in aeternum?
Imo tanto magis est hoc dicendum, quanto victus est magis necesarius ventilatione causarum.
pp. 209 - 210: Praeter haec abbates non solum semel in professione sua, sed et secundo in benedictione, vovent
solenniter se observaturos regulam quam profitentur. In regula autem beati Benedicti scribitur quod monachus se debet
"a seculi actibus facere alienum," et quod "abbas vices Christi agit in monasterio." Secularia autem judicia quis dubitat
esse de actibus seculi? Et si vices Christi agit in monasterio, quomodo judicabit de haereditatibus et hujusmodi
secularibus, cum Christus cuidam de turba petenti quatinus diceret fratri suo ut divideret secum haereditatem, respondit
dicens, Homo, quis me constituit judicem aut divisorem super vos? In hoc manifeste dans exemplum viris ecclesiasticis
et praecipue religiosis, ut secularia non pertractent judicia. Voti igitur transgressorem se constituit vir religiosus, si
excurrit in talia, maxime non incidenter, sed ex deliberatione suscepto hujusmodi potestativo officio. Abbates ergo
justitiarii religionis excellentiam reddunt vilem et contemptibilem, Rachelis venustatem convertunt in Liae
lippitudinem, falcem mittunt in alienam messem, et transferunt terminos, quos patres sui posuerunt, lucem convertunt
in tenebras, et caput in caudam, et quod sursum est in deorsum, rerum ordinem perturbantes, sacerdotibus gentilibus
impudentiores, ecclesiae scandalum. Et ne pars sincera trahatur, membrum districto examine amputandum.
p. 210: Convincuntur igitur ex his, ut reor, abbates justitiarii ex susceptione et executione talis officii graviter peccare;
quod propositum erat ostendere. Canonicae etiam sanctiones eosdem evidenter concludunt sub peccato; secundum
canones enim fas non est curiae vel publicarum rerum nexibus implicatos, divinis servituros applicare ministeriis.
Nunquid igitur e converso fas erit divinis ministeriis applicatos publicarum rerum nexibus implicari? Absit. Sicut enim
scribitur iterato in canone, "episcopus aut sacerdos aut diaconus nequaquam seculi curas assumat; sin aliter, deiciatur."
Basilius quoque episcopus, velut unus de laicis, in causis secularibus occupatus, "quoniam haec res ipsum vilem
reddidit et reverentiam sacerdotalem adnihilavit, ad revertendum ad hoc," ex mandato beati Gregorii "districta
executione compulsus est." Sed numquid haec eadem res abbatem non reddit vilem, et reverentiam religionis adnihilat?
Propter hoc, sicut infra scriptum est in canone, eum quem ex dignitate gradus ecclesiastici oportet irreprehensibiliter
vivere; neque judicem neque cognitorem secularium negotiorum vult hodie Christus ordinare, ne praefocatus
praesentibus hominum curis non possit verbo Dei vacare; sed haec opera sibi invicem exhibeant vacantes laici, et in
hujusmodi gradu constitutum nemo occupet ab his studiis per quae salus hominibus datur.
pp. 210 - 211: Ratio etiam evidens non solum religiosos, sed etiam alios in sacris ordinibus constitutos, convincit non
posse esse judices seculares. Terra namque Deo dicata in humanos usus non revocatur: sicut neque domus dicata Deo,
neque vasa sacra, neque vestes sacrae, in humanos usus assumi possunt; valde enim execrabile esset et omnium
hominum aspectibus abominabile, si coemiterium convertetur in agrum vel hortum, ecclesia in stabulum, vel horreum,
vel aulam, vel aliam officinam ad usus communes hominum, altare in mensam epulantium, fialae et calices in pocula
compotantium, vestesque sacrae in laicale indumentum. Cum igitur harum rerum naturis incomparabiliter sit nobilior
hominis natura, ejusque sacratio in sacrorum ordinum susceptione major sit talium sacrorum sanctificatione, arctiusque
his deputetur divinis ministeriis; quomodo non est multo magis execrabile, verumque aspicientibus plus abominabile,
quod homo per sacros ordines et curam pastoralem dedicatus et deputatus divino ministerio, revocatur ad seculum per
ministerium implicatus seculari negotio? Praeterea, sicut in decretali epistola scriptum est, secularia negotia, quibus
prohibet Apostolus militantes Dei implicari, ministris altaris necnon et monachis omnino sunt interdicta, de quorum
secularium negotiorum numero, sicut in eadem scriptum est, contentiones vel lites vel rixas amare, et in placitis
secularibus disputare, excepta defensione orphanorum aut viduarum. Cum igitur judicem secularem oporteat in placitis
secularibus disputare, si miter altaris vel monachus constituitur judex secularis, oportet eum incidere in illud quod ei

