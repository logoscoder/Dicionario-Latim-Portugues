6

EPISTOLA 006: DOMINO RICHARDO MARESCALLO, COMITI PEMBROCHIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 38 - 41.
INC: Magnorum animorum est, alios beneficiis praevenire, et quasi minorum formam induendo, eis condescendere et
in familiaritatis amplexum benignius assumere.
EXPL: Valeat in Domino vestrae magnanimitatis humilitas et humilitatis sublimitas, et caetera.
(Luard's dating: 1230-1231)
Illustri et nobili viro, domino Richardo Marescallo, Comiti Pembrochiae, suus Robertus Archidiaconus Leircestriensis
salutem et promptam ad obsequia voluntatem.
p. 38: Magnorum animorum est, alios beneficiis praevenire, et quasi minorum formam induendo, eis condescendere et
in familiaritatis amplexum benignius assumere.Ut enim ait beatus Joannes Chrysostomus: "Sublimium illa maxima et
admirabilis gloria est, humiliari posse submissos." Hujus quoque exemplum praebuit Dei filius, qui cum sit cum Patre
Deus unus super omnia excelsus, semetipsum exinanivit, formam servi accipiens, in similitudinem hominum factus, et
habitu inventus est ut homo.
pp. 38 - 39: Hoc eximio magnae humilitatis genere vos esse decoratos, experientia comperi. Nam et me beneficio
praevenistis, et meae parvitati condescendentes, eam in excellentiae vestrae familiaritatem assumere dignati estis. Quia
vero, secundum quod ait Seneca, certandum nobis est, ut beneficia beneficiis superemus; vellem, si possem, recepta
beneficia repensis beneficiis majoribus vincere, vel saltem aequalibus aequiparare. Verumtamen cum id quomodo
faciam, non facile inveniam; quod tamen potero dependere non desistam. Cumque non possim aequalia vel majora
retribuere, non desinam indesinenter vobis majora desiderare. Praebuistis mihi familiaritatem vestri, optabo vobis
familiaritatem Dei. Et quia Ipsius familiaritas nulli conceditur, nisi qui contemptis transitoriis et vanis, ardentem
habuerit amorem caelestium; quasi quaedam fomenta caelestis amoris, et accendentia incitamenta, pauca subscripsi de
gloria de divitiis, quae sunt in domo Domini caelestis, ut eis intellectis amor caelestis in vobis foveatur, et confotus
amplius accendatur.
pp. 39 - 40: De divitiis igitur aulae caelestis erit rerum pretiosissima lux nullis admixta tenebris, nullis interpolata
vicissitudinibus, nullis finita terminis, nec terminata finibus. Erit ibi bonorum omnium sine diminutione copia, sine
defectu perfectio, nec divisa nec diminuta per comparticipes alicujus boni participatio, quia erit singulorum plenissima
omnium bonorum possessio, sictu vident plures oculi solem totum, sole videntibus pluribus non partito. Et sicut in hac
vita est nobis discretio operum, sic erit in illa gloria proculdubio discretio dignitatum; ut quia hic alius alium merito
superat, illic alium retributione transcendat. Erit illic in spiritu nostro omnis veritatis absque ignorantia cognitio. In
lumine enim quod Deus est, videbimus lumen omnis creaturae veritatis, sicut per Psalmistam dicitur: In lumine tuo
videbimus lumen. Et in aeternis et increatis rationibus contuebimur omnium rerum creatarum existentias, formas, et
species, initia, profectus, status, declinationes, et consummationes. Ibi erit amor noster in Deum sine mensura et modo;
in omnes autem et singulas creaturas cum debitis unicuique mensura et modo; ibi erit in corporibus levitas sine
pondere, agilitas sine retardatione, fortitudo sine passibilitate, splendor sicut in sole. Nec erit in hac beatitudine ulla
permixta invidia, quia tantum gaudebit quilibet de cujuslibet alterius gloria, quantum laetabitur de propria. Solummodo
ibi deficiet defectus, et ignorabitur ignorantia, et tradita erit oblivioni oblivio, mors mortua et corrupta corruptio. Ibi
vacabimus et videbiums, videbimus et amabimus, amabimus et sine fine laudabimus, quia misericordias Domini in
aeternum cantabimus.
pp. 40 - 41: Ad haec igitur ineffabilia gaudia, viriliter et invincibiliter enitendum; ut nulla retardet obsistendo vel
terrendo temporalis adversitas, nulla retrahat illiciendo illecebrosa voluptas, Et quia non decet tantum virum, militiae
cingulo praecinctum, hanc viam quae ducit ad patriam segniter super pedes incedere, ascendatis equum sancti et
caelestis desiderii, cujus fraenum sit discretio, sella circumspectio, praevidens ante, districtionem futuri judicii; retro,
confusionem praeteriti peccati. Duo sint scansilia, a dextris humilitas, a sinistris peccata. Duo calcaria, in dextro pede
promissio beatitudinis futurae, in sinistro metus gehennae. Et quia non est tutum per viam, qua insidiantur praedones
atrocissimi, inermem incedere: induti sitis lorica justitiae, muniti scuto fidei, protecti galea salutis, accincti gladio
spiritus, quod est verbum Dei. Valeat in Domino vestrae magnanimitatis humilitas et humilitatis sublimitas, et caetera.

