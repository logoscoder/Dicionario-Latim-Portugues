49

EPISTOLA 049: OTHONI SANCTI NICHOLAI IN CARCERE TULLIANO DIACONO CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 144 - 146.
INC: Literas sanctitatis vestrae ea qua decet reverentia suscepi, continentes quod vos praebendam, quam quondam
magister R. de Wermenister in Lincolniensi ecclesia obtinebat, clerico vestro magistro Actoni duxistis conferendam.
EXPL: Valeat paternitas vestra in Domino.
(Luard's dating: 1238)
Venerabili in Christo patri Othoni Dei gratia Sancti Nicholai in carcere Tulliano diacono cardinali, apostolicae sedis
legato, Robertus miseratione divina Lincolniensis ecclesiae minister humilis, salutem, et quam debitam tam devotam
obedientiam et reverentiam.
pp. 144 - 145: Literas sanctitatis vestrae ea qua decet reverentia suscepi, continentes quod vos praebendam, quam
quondam magister R. de Wermenister in Lincolniensi ecclesia obtinebat, clerico vestro magistro Actoni duxistis
conferendam.Inprimis itaque vestrae notum sit sanctae paternitati, quod dictam praebendam contuli antequam vestrae
sanctitatis literas suscepissem. Secundo vestram sanctitatem latere nolo quod ab obedientia sanctae Romanae ecclesiae,
non timore coacta sed caritate protensa, tribulatio aut angustia aut persecutio aut caeterorum aliquid quae enumerat
Apostolus, meam parvitatem, adjuvante Christi gratia, non separabit Scrutatorem quoque cordium et cognitorem
occultorum testem invoco, quod ad praeceptum domini Papae et vestrum etiam qui ejus fungimini auctoritate, in
ultimas Saracenorum regiones pro fide Christi et caritate inserendis et promovendis, usque ad sanguinis effusionem,
licet corpore infirmus sim et debilis, hilari et jocundo animo iter arriperem; nec posset mihi a tanta auctoritate onus
imponi quod ad fidem et caritatem promovendas tenderet, quod, quanto et quamdiu possem, cum caritativa
congratulatione non portarem. Sed quod ad caritatis dissolutionem tendit non possum non ferre moleste. Et cum
debeam secundum Evangelium vivere, quod praecipit solum Illum timere qui potest et corpus et animam in gehennem
mittere, non coercebit me vestrae potestatis timor, quem urget caritatis ardor, a dicenda veritate.
p. 145: Scio et veraciter scio, domini Papae et sanctae Romanae ecclesiae hanc esse potestatem, ut de omnibus
beneficiis ecclesiasticis libere possit ordinare. Scio quoque quod quisquis abutitur hac potestate, aedificat ad ignem
gehennae; scio etiam quod hac potestate abutitur, quisquis ad fidei et caritatis promotionem ea non utitur; scio insuper
quod cum beneficia ecclesiastica auctoritate potestativa conferuntur, non requisito prius patronorum assensu, maxime
quando de facili posset requiri, omnium teterrima odia in se provocant conferentes praeterquam eorum, quibus talia
conferunt, et qui patronos beneficiorum sic collatorum odiunt. Est enim hoc patronis verecunda confusio, dolor eorum
qui ipsos diligunt; et qui eos odiunt, gaudent, derident, et exprobrant; et sic cedit omnibus in scandalum.
p. 145: Quod quam grave sit, non opus est admonendum. Non igitur per hanc viam aedificatur ecclesia, sed magis
destruitur; non promoventur fides et caritas, sed repelluntur, et contra mandatum principis Apostolorum item monentis,
ut praelati sint non ut dominantes in clero, sed formae facti gregi ex animo.
p. 145: Non debuit igitur, si placet, vestrae sanctitatis prudentia haec et hujusmodi attendens, ecclesiae meae
praebendam sine me conferendo, meam parvitatem vobis devotissimam et obedientissimam confudisse, praesertim cum
paratam semper habuerim et habeam voluntatem, in tanto quantum valet illa praebenda et etiam in pluri, alicui de
vestris, non coactus ad meam et ecclesiae mihi commissae confusionem, sed spontaneus ad caritatis aedificationem,
liberaliter providere; licet post meam consecrationem in episcopum, nepos domini Papae promotus sit in unam de
optimis praebendis Lincolniensis ecclesiae.
pp. 145 - 146: Ad pedes igitur vestrae sanctitatis provolutus supplex rogo, ut vestra benignitas suam dictae praebendae
collationem revocet, ne tanquam abjectissimus omnium a vestra dilectione faciem meam ad vos, aut fratres meos
episcopos, aut ad mihi subditos levare non possim prae confusione. Valeat paternitas vestra in Domino.

