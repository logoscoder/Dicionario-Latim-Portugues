20

EPISTOLA 020: ADAE DE MARISCO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 69 - 71.
INC: Diligentiae et laboris tui mercedem retribuat tibi bonorum omnium retributor.
EXPL: Hanc paginam tecum ad me reportes et vale.
(Luard's dating: 1236-1237)
Suo Adae de Marisco suus indignus et peccator Episcopus, salutem et se.
p. 69: Diligentiae et laboris tui mercedem retribuat tibi bonorum omnium retributor.Nec erit labor tuus tam pius tibi
casus, sed aeternaliter fructuosus, qualemcunque quoad me sortiatur effectum. Confidens etiam de benedicti Salvatoris
misericordia et beatissimae Genetricis ipsius precibus, spero quod labor tuus, etiam quoad me, prosperum obtinebit
effectum. Quod enim nobis decurrentibus cum tempore videtur longum diuque dilatum, apud stantes cum aeternitate
plerumque praeproperum est vel acceleratum. Caeterum tuae sanctissimae, et dulcissimae, efficacissimaeque
persuasioni, quae utinam in mea duritie a te intentum imprimat effectum, non quantas debeo vel volo, sed ad pedes
sincerissimae dilectionis tuae provolutus, quantas et quales valeo, gratiarum actiones refero. In ipsa namque
persuasione te solum expertus sum veracem amicum, fidelem consiliarium, respicientem veritatem non vanitatem,
imminentem solido et firmo fulcimento, non vacuo et fragili baculo arundineo.
pp. 69 - 70: Juvent igitur tuarurm sanctarum orationum suffragia pia, ut mihi sit persuasum, quod tam sancte et
efficaciter persuades; ut ipsum etiam quod persuasum fuerit, ab effectu in opere, nullo impediatur antiqui hostis vel
membrorum ipsius fallaci molimine, ne unquam compellar hostibus veritatis et ministris iniquitatis dextras dare. Juvent
etiam eademque tua sanctorumque omnium in terris et in caelo pia efficacissimaque suffragia, ut illa de quibus in corde
epistolae tetigisti conviciantium tonitrua, insidiantium murmura, detrahentium convicia, velut inimici ignita jacula,
scuto fidei et patientiae humiliter confidenterque excepta, in torquentes eadem reflectantur, vulnerentque eosdem non
ad perniciem sed ad salutem, ut infixo vulnere aperto, sedatoque inflationis tumore, revelato mentis oculo, videant
veritatem, redantque ad caritatis unitatem.
p. 70: Praeter haec in epistola tua quasi te timere insinuas, ne forte occasione aliqua, tuae epistolae mihi sint molestae
vel onerosae; quem timorem longissime a te cupio distare, cum nihil in humanis rebus post tuum praesentiale
sanctissimum colloquium, quam per epistolas tuas consolatio, sit mihi tam jocundum.
pp. 70 - 71: Rogo autem dulcissimam dilectionem tuam, ut, non retractus horrore laboris, quam cito locutus fueris cum
fratre Joanne de Sancto Egidio, venire digneris ad me apud Liddington, ut tuo possim uti consilio, in petitionibus et
consultationibus ad curiam transmittendis. Emerserunt enim quaedam nova praeter concepta prius, quae etiam nunc
scribere longum esset, et communicare cum pluribus non mihi satis securum. Sunt quoque et alia plurima eademque
urgentia, in quibus non mediocriter tuo festinato indigeo consilio. Caetera de quibus in epistola tua tetigisti, juvante
Domino, progressu prospero perficientur. Multo autem tam solatio quam auxilio destitutus sum, eo quod frater Garinus
revocatus est, nec aliquem vel de fratribus vestris vel praedicatoribus mecum habeo. Necdum recepti responsum
petitionis meae, de habendis mecum fratribus praedicatoribus, factae Priori provinciali et diffinitoribus in capitulo
celebrato apud Eboracum in Exaltatione sanctae crucis. Tu autem pro Christo efficaciter procures, ut aliquos fratres
vestri ordinis mecum habeam, cum eorum praesentia mihi et ecclesiae maxime sit necessaria. Valeat in Christo tua
sincera dilectio. Hanc paginam tecum ad me reportes et vale.

