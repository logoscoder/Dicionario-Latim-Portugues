113

EPISTOLA 111: INNOCENTIO, SUMMO PONTIFICI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 328 - 329.
INC: Benedictus Deus, qui post tempestatem tranquillum faciens, et post lacrymationem et fletum exultationem
infundens ecclesiae suae, jamdiu multarum et magnarum tribulationum et oppressionum procella vehementer impulsae,
et quasi viduae factae, ideoque velut in nocte tristitiae ploranti ut lacrymae ejus in maxillis ejus inundarent, providit de
sponso lacrymas ipsius abstersuro, tristem consolaturo, ab oppressionibus sublevaturo, et tribulantibus ipsam
defensionis clipeum opposituro.
EXPL: Incolumitatem vestram conservet Altissimus ecclesiae suae sanctae per tempora longiora.
(Luard's dating: 1243)
Sanctissimo patri et domno Innocentio, Dei gratia summo Pontifici, Robertus, miseratione divina Lincolniensis
ecclesiae minister humilis, beatorum pedum oscula devotissima.
pp. 328 - 329: Benedictus Deus, qui post tempestatem tranquillum faciens, et post lacrymationem et fletum
exultationem infundens ecclesiae suae, jamdiu multarum et magnarum tribulationum et oppressionum procella
vehementer impulsae, et quasi viduae factae, ideoque velut in nocte tristitiae ploranti ut lacrymae ejus in maxillis ejus
inundarent, providit de sponso lacrymas ipsius abstersuro, tristem consolaturo, ab oppressionibus sublevaturo, et
tribulantibus ipsam defensionis clipeum opposituro.Potiens itaque tanto talique sponso quae quasi vidua jamdiu lugens
sederat, merito exuit vestimentum viduitatis suae, et induit se vestimentis suae jocunditatis. Oves quae, diu pastoris
defensione carentes, jam prope erant ut vel a furibus abigerentur, vel a praedonibus raperentur, vel a lupis dilaniarentur,
jam pastoris sui nominatim ipsas vocantis vocem audiunt, educentem eas et praeeuntem sequentes, pascua inventurae,
et sub virga regiminis et defensionis ejus diu desiderata quiete et securitate fruiturae. Hinc pastori summo domino Jesu
Christo gratiarum actiones exsolvunt fideles; hinc vox laetitiae et exultationis in tabernaculis justorum; hinc et ego
vestrae sanctitatis servus, (licet minimus, pro modulo tamen meo affectione tota devotissimus), quas possum Deo
gratias agens et in hac voce jubilationis exultans, ad vestrae sanctissimae paternitatis pedes humillime provolutus,
vestrae sanctitati et excellentissimae dominationi meam commendo parvitatem; supplicans omni qua possum
attentione, quatinus eam vestra sanctissima benignitas paternae dilectionis brachiis non dedignetur amplecti; negotia
quoque mea salutem animarum et episcopalis officii ministerium contingentia, in vestrae sanctitatis praesentia tractanda
vel procuranda, vestra ecclesiarum omnium et salutis animarum solicitudo et zelus, una cum eorundem negotiorum
procuratoribus, habere velit recommendata. Incolumitatem vestram conservet Altissimus ecclesiae suae sanctae per
tempora longiora.

