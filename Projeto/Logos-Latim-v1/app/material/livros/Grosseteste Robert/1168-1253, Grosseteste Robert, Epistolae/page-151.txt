112

EPISTOLA 110: OTHONI, SANCTI NICHOLAI IN CARCERE TULLIANO DIACONO CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 324 - 328.
INC: Nacta plenissime fiducia scribendi vestrae paternitati et nostras necessitates nude et aperte exponendi, tam ex eo
quod nobis aliquando vestri gratia injunxistis, quod vobis in nostris necessitatibus confidenter scriberemus, quam ex
piis misericordiae visceribus, quae novimus vos gerere super afflictos, vobis tanquam unico nostro refugio nostras
pandimus necessitates.
EXPL: Valeat sancta paternitas vestra semper in Domino.
(Luard's dating: 1243)
Venerabili in Christo patri Othoni, Dei gratia Sancti Nicholai in Carcere Tulliano Diacono Cardinali, Robertus,
miseratione divina Lincolniensis ecclesiae minister humilis, salutem et quam debitam tam devotam in omnibus
obedientiam et reverentiam.
p. 324: Nacta plenissime fiducia scribendi vestrae paternitati et nostras necessitates nude et aperte exponendi, tam ex eo
quod nobis aliquando vestri gratia injunxistis, quod vobis in nostris necessitatibus confidenter scriberemus, quam ex
piis misericordiae visceribus, quae novimus vos gerere super afflictos, vobis tanquam unico nostro refugio nostras
pandimus necessitates.Satis audivistis quomodo prior et conventus ecclesiae Christi Cantuariae, vacante nunc ultimo
sede Cantuariensi, jurisdictionem et potestatem archiepiscopalem, quibus nunquam antea usi sunt, in episcopos et alios
Cantuariensis provinciae sibi vindicantes, in nos et quosdam alios de coepiscopis nostris sententias suspensionis et
excommunicationis, etiam post appellationem ad sedem Apostolicam interpositam, ne in propria causa jus sibi dicerent,
nec in nos vel nostros subditos quicquam attemptarent, cum parati essemus eis super praedictis coram competenti
judice respondere, de facto fulminaverunt.
pp. 324 - 325: Nos autem licet nullo modo credamus nos dictis sententiis aliquomodo ligatos; ne tamen aliquorum
malignitas posset nobis hoc obicere, et exinde sermo Dei aliaque ad officium episcopale pertinentia minus per nos
efficaciter administrarentur, dedimus cuidam procuratori nostro in mandatis, ut super hoc a domino Papa nobis
competens impetraret remedium, qui ad dictos priorem et conventum literas Apostolicas impetravit, ut sententias quas
in nos et subditos nostros tulerunt, infra octo dies a susceptione dictarum literarum, relaxarent ad cautelam; alioquin
venerabiles patres archiepiscopus Eboracensis et episcopus Dunelmensis hoc facerent. Quia vero non solum nobis, sed
et jurisperitis, videtur, quod per dictarum literarum usum non modicum posset nobis et toti provinciae Cantuariensi
generari praejudicium, eo quod dicti monachi assererent per dictarum literarum tenorem, et per factum relaxationis ab
ispsis factae, suam jurisdictionem quam vindicant, esse agnitam, et in toto vel in parte approbatam, et se quasi
possessionem illius nactos, dictis literis uti distulimus.
p. 325: Supplicamus igitur omni devotione vestrae paternitati, quatinus domino Papae supplicare dignemini, ut nobis
convenientius et dignitati episcopali decentius dignetur in hac parte providere remedium, non obstante praedicta
impetratione a nostro procuratore facta; cum certissimum sit episcopos dictae provinciae, dicta sede vacante, semper
immediate sedi Apostolicae fuisse subjectos; et electos in pontifices ejusdem provinciae, tempore vacationis ejusdem
sedis, a domino Papa fuisse confirmatos; quod tamen saepedicti prior et conventus in hac proxima vacatione dictae
sedis Cantuariensis, in non modicum praejudicium sedis Apostolicae, sibi usurpare conati sunt.
pp. 325 - 326: Recogitet etiam, supplicamus, et domino Papae suggerat vestra discretio quam periculosum est saluti
animarum, si apud subditos auctoritas vilescat episcopalis, cum ex hoc necessario consequetur quod sacramenta per
ipsos ministrata, quorum sacramentorum forma, virtus, et consummatio est pretiosissimus Jesu Christi sanguis et
venerabilissima Ipsius passio, imo ipse Christus, minus sint apud subditos venerabilia; ac per hoc ipse Christus minus
veneretur; praedicatio quoque ipsorum et caetera episcopalis officii ministeria contemnantur, et per hoc minoris, aut
forte aliqua nullius efficaciae inveniantur; cum restet omnino ea opera re despici quae ab operante despecto noscuntur
actitari. Nonne merito vilescet plurimum dignitas episcopalis, (quae tamen est maxima qua Christus homo usus est in
terris; qua nec majorem gestat apex papalis, licet in hac locum obtineat summi verticis et plenitudinem potestatis; de
qua plenitudine caeteri quod habent recipiunt;) si contra consuetum, nullo publicato privilegio hoc indulgente, sed sola
violenta et insolenti usurpatione monachis subiciatur judicanda, quos secundum beatos Jeronimum et Dionisium, etiam
subdiaconis in ordine hierarchiae ecclesiasticae caelestem hierarchiam imitantis, multo constat esse inferiores? Non
enim quia in sacris ordinibus quidam ipsorum constituti sunt, ideo majores aut aequales clericis existimandi sunt,
nedum episcopis; cum tantum clericis et episcopis tradita sit divinitus dispensatio ministeriorum divinorum ad
populum; ad quam monachi, secundum antiquas paternarum traditionum sanctiones, nullatenus attingunt; nisi forte
illorum aliquis, ex speciali Divinitatis munere, sapientia veritatis contemplandae illustratus, et scientia impendendae
caritatis in proximos praeditus, et honestate sanctae conversationis approbatus, ex subjectione poenitentiali simplicitatis
monachicae ad supremum honorem regiminis ecclesiastici canonice sublimetur.
pp. 326 - 327: Nec potest archiepiscopalis jurisdictio et potestas ad ipsos per tantum devolvi saltum, etiamsi ad inferius
devolveretur, sed magis ad episcopos archiepiscopi suffraganeos; ad quos archiepiscopus Archon, id est, princeps, est

