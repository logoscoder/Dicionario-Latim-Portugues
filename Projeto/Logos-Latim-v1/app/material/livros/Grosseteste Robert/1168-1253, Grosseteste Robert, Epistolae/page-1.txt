1

EPISTOLA 001: DILECTO SIBI IN CHRISTO MAGISTRO ADAE RUFO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 1 - 17.
INC: Rogavit me dulciflua dilectio tua, quatenus scriberem tibi, quid de hoc verbo sentiam: Deus est prima forma et
forma omnium.
EXPL: Et si per eos vel per te alicubi a vero me deviasse invenias, rescribendo errorem meum corrigas.
(Luard's dating: 1210)
Dilecto sibi in Christo magistro Adae Rufo, Robertus Grosseteste dictus magister salutem.
p. 1: Rogavit me dulciflua dilectio tua, quatenus scriberem tibi, quid de hoc verbo sentiam: Deus est prima forma et
forma omnium.Quod feci prout potui, non prout volui, malens amico petenti praebere parvum quod habui, quam
magnum quod existimabar habere, denegasse videri. De re tamen tanta nihil verum potest esse parvum, licet pro
parvitate dicentis possit esse non granditer dictum, et pro parvitate nostri dicentis non possit esse granditer elocutum.
p. 1: De re itaque grandi, petitione tua compellente, pauca non granditer locuturus, in primis tuae dilectioni respondeo
me sentire hoc verum esse, scilicet quod Deus est forma et forma omnium; et cum sit forma, necessario est forma
prima, quia ante ipsum nihil; ipse enim est primus et novissimus.
pp. 1 - 3: Si autem quaeras quid me moveat ad sentiendum Deum esse formam et formam omnium, repondeo, magna
magni Augustiniauctoritas. Ipse enim in libro secundo de Libero Arbitrio ait: "Si quicquid mutabile aspexeris, vel sensu
corporis vel animi consideratione capere non potes,nisi aliqua numerorum forma teneatur, qua detracta in nihilum
recidat; noli dubitare ut ista mutablilia non intercipiantur, sed dimensis motibus et distincta varietate formarum, quasi
quosdam versus temporum peragant, esse aliquam formam aeternam et incommutabilem; quae neque contineatur et
quasi diffundatur locis, neque protendatur atque varietur temporibus, per quam cuncta ista formari valeant et pro suo
genere implere atque agere locorum ac temporum numeros. Omnis enim res mutabilis, etiam formabilis sit necesse est.
Sicut autem mutabile dicimus quod mutari potest, ita formabile quod formari potest appellaverim. Nulla autem res
formare se ipsam potest; quia nulla res potest dare sibi quod non habet; et utique ut habeat formam, formatur aliquid.
Quapropter quaelibet res si quam habet formam, non ei opus est accipere quod habet; si qua vero formam non habet,
non potest a se accipere quod non habet. Nulla ergo res,ut diximus, formare se potest. Conficitur itaque ut corpus et
animus, cum sint mutabilia, forma quadam incommutabili et semper manente formentur; cui formae dictum est,
mutabis ea et mutabuntur, tu autem idem es, et anni tui non deficient. Annos sine defectu pro aeternitate posuit
prophetica locutio. De hac item forma dictum est, quod in se manens innovet omnia; hinc etiam comprehenditur, omnia
providentia gubernari. Si enim omnia quae sunt forma penitus subtracta, nulla erunt, forma ipsa incommutabilis, per
quam mutabilia omnia subsistunt, ut formarum suarum numeris impleantur et agantur, ipsa est eorum providentia, non
enim ista essent, si illa non esset."
p. 3: Item idem Augustinus in libro tertio decimo de Confessione, dirigens sermonem ad Patrem, ait: "Quid te
promeruit inchoatio creaturae spiritalis, ut saltem tenebrosa fluitaret similis abysso, tui dissimilis, nisi per verbum tuum
converteretur ad id a quo facta est, atque ab eo illuminata lux fieret, quamvis non aequaliter, tamen conformis formae
aequali tibi?" Item idem in undecimo de Confessione ad Patrem loquens, ait: "Stabo atque solidabor in te in forma mea,
"veritate tua." Ecce hae auctoritates sancti Augustini aperte clamant, Deum formam esse et formam creaturarum. Illa
quoque auctoriatas quam proposui ex libro secundo de Libero Arbitrio non solum haec asserit, sed etiam infallibiliter
arguit.
p. 3: Ex ratione quoque formae argui potest, Deum formam esse, quia forma est qua res potest esse id quod est; velut
humanitas qua homo est homo, forma hominis est. Deus autem seipso est id quod est; seipso enim Deus est, quia
Deitate Deus est et Deitas Deus est. Quapropter cum id, quo res est id quod est, forma sit, Deus forma est.
p. 3: Item quis non concedet Deum formosum et speciosum esse? Ergo ipse forma et species est, cum nihil sit in ipso
quod ipse non sit. Sicut cum sit justus, ipse est justitia ipsa qua justus est; sic cum sit formosus et speciosus, ipse est
forma et species, qua formosus et qua speciosus est, immo ipsa formositas et speciositas.
pp. 3 - 4: Item quid est forma nisi completio rei sive perfectio? Deus autem est completio incompletibilis, perfectio
imperfectibilis, et ideo forma non formabilis, quia penitus sine defectu et incommutabilis. Deus igitur est perfectio
perfectissima, completio completissima, forma formosissima, et species speciosissima. Dicitur homo formosus, et
anima formosa, et domus formosa, et mundus formosus, formosum hoc, formosum illud; tolle hoc et illud, et vide
ipsum formosum, si potes. Ita Deum videbis non alia forma formosum, sed ipsam formositatem omnis formosi. "Cum
audis," Deus est forma, vel formositas, sicut et "veritas, noli quaerere" quid sit formositas, sicut nec "quid sit veritas;
statim enim se opponent caligines imaginum corporalium," ut ait Augustinus in libro octavo de Trinitate, "et nubila
phantasmatum, et perturbabunt serenitatem quae primo ictu diluxit tibi, cum diceretur veritas" vel formositas. "Ecce in
primo ictu, quo velut coruscatione perstringeris, cum dicitur veritas" vel formositas, "mane si potes; si non potes,
relaberis in ista solita atque terrena." Ecce hoc modo Deus ad se forma est, et dicitur.

