vestrum amplius de his solicitos esse; non est vestrum quid circa nos agatur et pecora considerare?" Nonne hi filii
disciplinam patris renuunt, et patris disciplinam recusantium incurrere poenam merito digni sunt? Pater ille evangelicus
qui filio majori dixit, Fili, omnia mea tua sunt, nunquid credendum est quod ab eodem filio fuisset repulsus, si agros aut
sata aut oves aut alterius modi pecora sua vellet visitare, et siqua essent corrigenda, corrigere, carduos et spinas a satis
evellere, malasque bestias a gregibus et armentis abigere, licet ipso confitente, omnia sua etiam filii essent, et patre
ordinante posset filius in praedictis rebus patris consimilia facere? Si filius forte habuisset aliqua quae pater suus ei
contulisset, transferendo totum dominium in filium sibique dominium adimendo, vel si habuisset aliqua aliunde
adquisita quam de bonis patris, non oporteret quod patrem admitteret ad illas res visitandas et ad disponendum de eis;
urbanum tamen esset et honorificentiae patri exhibendae congruum, si patrem ad praedicta reverenter admitteret, cum
praesumendum esset de patre quod paternali affectu et ad bonorum filii emendationem talia facere vellet. Quomodo
igitur filii episcoporum nil curae animarum habentes nisi ab episcoporum traditione, retenta nihilominus ipsis episcopis
ipsarum animarum cura, ut magis sint ipsi ipsarum animarum patres, rectores, et gubernatores, et possessores quam sint
ipsorum filii, a sola episcoporum traditione curam suscipientes, ipsos episcopos repellerent a suarum animarum
visitatione, gubernatione, correctione, et reformatione? Nunquid non filiorum curatio continua cum patris curatione
adjecta, quando ei vacaverit et expedire viderit, perfectius curabit quam faciet altera sola? Quod autem perfectius est,
melius est, et magis eligendum. Praeterea cum episcopus tradendo curam animarum aliis inferioribus, eam sibi non
adimat sed retineat, alioquin illis discedentibus, non posset eorum successoribus curam tradere, utpote quam non
haberet; sed sibi ademisset priori traditione. Nullus enim potest quod non habet dare. Retinet sibi per consequens ea
quae curae sunt necessaria, utpote visitationem, cum continuam visitationem non posset, correctionem quoque et
reformationem; nisi enim et ea quae curae agendae sunt necessaria sibi retineret, frustra retineret curam; esset enim
otiosa; sed in domo sapientis patrisfamilias, sicut et in opere naturae, nihil est otiosum seu frustra.
pp. 383 - 385: In lege Mosaica praeceptum est (Exodi xxiii.) Quod si occurreris bovi inimici tui aut asino erranti,
reduces ad eum; et si videris asinum odientis te jacere sub onere, non pertransibis, sed sublevabis cum eo; bovem
quoque aut ovem fratris tui non videbis errantem et praeteribis, sed reduces fratri tuo, etiam si non est propinquus tuus
frater, nec nosti eum; duces in domum tuam, et erunt apud te quamdiu quaerat ea frater tuus, et recipiat. Multo igitur
fortius si occurrat episcopus ovi propriae erranti, reducet eam ab errore ad veritatem per ecclesiasticam disciplinam,
non solum, ut quidam aiunt, per praedicationis commonitionem. Quis enim poterit bovem aut asinum inimici errantem
sola voce reducere? Sed oportebit et corporaliter occurrere et virga feriente ad iter rectum convertere et pigritantes
stimulare, et sic multo labore adjectis vocibus concitantibus reducere. Non praecipitur ut videns asinum odientis se
jacentem sub onere, eum vocis exclamatione excitet ad surgendum; sed ut sublevet cum asino quod oportet fieri,
appositis ad onus manibus et virium conatibus. Multo igitur magis peccatorem errantem et sub onere, peccati pressum,
suae curae traditum, pro cujus etiam perditione ipse tenetur, reducet episcopus in virga disciplinae, ecclesiasticae, et
sublevabit quibus poterit correctionis et reformationis conatibus; adjectis insuper, non solum appositis, salutiferae
praedicationis vocibus. Si fratri etiam non propinquo non est injuriatum, sed multo magis misericorditer cum eo actum,
cum quis videns bovem ipsius aut ovem errantem, non solum voce increpante, sed et virgae directione, ducit in domum
suam, donec ipse quaerat et recipiat; quomodo injuriatum est filio, si pater videns ovem suam errantem, quae non nisi
ex patris traditione est etiam filii, reducat eam in domum suam, quae etiam eadem est domus filii, ut filius simul cum
patre eandem suscipiat? Non igitur injuriatur episcopus, sed magis misericorditer agit, cum sibi subjecto praelato, cum
animam errantem, licet curae inferioris ab episcopo traditam, quia suae magis est commissa, reducit, non solum voce
praedicationis increpante, sed etiam in virga ecclesiasticae disciplinae, in ecclesiae unitatem, quae eadem est domus
utriusque, ut ipse subjectus simul cum praeposito sibi episcopo eam quae aberraverat ab errore reductam suscipiat. Sic
enim non solum errantem animam salvavit, sed et subjecti pastoris animam, qui pro errante tenebatur, liberavit.
Miranda res est; uterque aliquorum duorum eidem pro eodem tenetur in solidum, et unus illorum a salvando repellit
reliquum; quod evidenter fit cum episcopus pastorem sibi subditum vel pastor subditus episcopum repellit a salvanda
anima, pro qua uterque Christo tenetur in solidum.
pp. 385 - 386: David, pastor ovium, ait ad Saul: Pascebat servus tuus patris sui gregem; et veniebat leo et ursus et
tollebat arietem de medio gregis, et persequebar eos, et percutiebam, et eruebam de ore eorum; et illi consurgebant
adversum me, et apprehendebam mentum eorum, et suffocabam et interficiebam eos. Nam et leonem et ursum
interficiebam ego servus tuus. Licet Davis in hoc loco significet Christum, nihilominus significat et praelatos qui gregis
Domini curam habent; imo eo ipso quod significat Christum, significat et praelatos qui in Christo Pastore sunt unus
pastor, qui pascunt gregem Dei Patris. Igitur ad eos pertinet, cum leo vel ursus, hoc est, cum diabolus, per vitium
quodcunque tollit animam de medio gregis Dominici, persequi diabolum, in vitiis et in vitiosis ipsos vitiosos ex parte ea
qua vitiosi sunt, baculo pastorali, id est, rigore ecclesiastiae disciplinae, percutiendo et puniendo; et sic de voragine
vitiorum et potestate diaboli eruere, etsi consurgat adversitas suscitata per diabolum adversus praelatum conantem
eripere animam de vitiis, ne possit per eum eripi; tanto fortius apprehendere debet praelatus, et adnullare omnem
adversariam potestatem adversus salvationem animarum se extollentem.
pp. 386 - 387: David in propria persona propriis viribus proprioque labore praedicta faciebat. Non igitur per subjectos
sibi pastores solum, ut aiunt, sed et per seipsum potest et debet episcopus animas de grege dominico sublatas per
ecclesiasticam disciplinam liberare. Credendum est quod multum acceptasset David, si quis de pastoribus sibi subditis,
adjunctis in sui oneris alleviationem ad pascendum gregem, arietem a leone vel urso captum de ore eorum eruisset, et

