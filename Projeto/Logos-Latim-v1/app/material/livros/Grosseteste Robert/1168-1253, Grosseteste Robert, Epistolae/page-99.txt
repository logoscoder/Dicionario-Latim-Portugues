74

EPISTOLA 072BIS: DOMINO CANTUARIENSI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 205 - 234.
INC: Dominus rex Angliae constituit abbates justitiarios itinerantes per hujusmodi breve:
EXPL: Unde vicecomes noster talis loci mandavit praefatis justitiariis nostris apud sanctam Brigidam Londoniis quod
praedictus talis nullum habet laicum feodum in balliva sua per quod possit distringi; et habeatis ibi hoc breve. Teste me
ipso, &c.
(Luard's dating: 1236)
Domino Cantuariensi directum.
p. 205: Dominus rex Angliae constituit abbates justitiarios itinerantes per hujusmodi breve:Henricus Dei gratia, &c.,
tali abbati salutem. Sciatis quod constituimus vos justitiarium nostrum ad itinerandum ad omnia placita nostra cum
dilectis et fidelibus nostris talibus in comitatu tali. Et ideo vobis mandamus, rogantes quatinus onus praedictum
justitiariae una cum praedictis et fidelibus nostris vobis ad praesens assumere velitis: ita quod iter vestrum in comitatu
praedicto ad diem et locum quos vos et socii vestri ad invicem videritis expedire incipiatis, talem diligentiam in hac
parte apponentes, quod diligentiam vestram ad hoc appositam non immerito debeamus commendare cum gratiarum
actione speciali. Teste me ipso, et cetera.
pp. 205 - 206: In primis videtur infallibiliter ostendi posse, quod abbates per hujusmodi mandatum tale onus justitiariae
assumentes, graviter peccant. Cuilibet enim est susceptio cujuslibet officii seu potestatis illicita, si eidem actus et usus
officii seu potestatus est illicitus; si enim actus et usus officii seu potestati illiciti sunt alicui, aut utendo abutetur officio
et potestate, aut si non utatur eisdem, frustra et cassa et otiosa erit eorum susceptio. Igitur sive utatur sive non utatur,
peccabit, cum uti non possit nisi illicite et abutendo. Non uti vero non possit, nisi assumendo illa in vacuum et
otiositatem. Ac per hoc etiam sic reputabuntur in peccatum, cum Apostolus exhortetur ne in vacuum gratia Dei
recipiatur, a qua gratia non excluditur aliqua potestas, cum secundum Apostolum, Omnis potestas sit a Deo et ordinata,
et ordo divinae prudentiae et naturae et rationis etiam et artis exigat ut nihil sit frustra vel otiosum; unde cum assumitur
quid in vacuum et otiosum, assumitur contra ordinem divinae prudentiae et naturae et rationis et artis. Quod etiam sic
assumitur, non recto fine fit, quia nullo fine; fit et certum est quod omne quod non recto fine fit, peccatum est: et si
secundum verbum Salvatoris de quolibet verbo otioso reddenda est ratio in die judicii, quomodo non magis, vel saltem
aeque, reddenda est ratio de otioso officio seu otiosa potestate?
pp. 206 - 207: Manifestum est autem quod usus et actus officii et potestatis justiciarii itinerantis ad omnia placita regia
est cuilibet abbati illicitus, cum hujusmodi actus et usus extendant se etiam ad judicia in causis sanguinis, cum etiam
hae pertineant ad placita domini regis. Quod si dicat quis quod intentio domini regis non est nisi ut constituat abbates
justitiarios itinerantes in causis saecularibus aliis quam in causis sanguinis, etiam hujusmodi officii susceptio est abbati
illicita, cum Apostolus ad Corinthios dicat, Saecularia igitur judicia si habueritis; contemptibiles qui sunt in ecclesia,
illos constituite ad judicandum; contemptibiles scilicet, non imperitia judicandi, sed vitae inferioris merito et dignitatis
gradu, et impotentia percipiendi spiritalia. Sed nunquid viri contemplativi sunt de contemptibilibus in ecclesia? Nonne
ipsi praecipue sunt sponsa Christi sine macula et ruga? Nonne ipsi sunt Rachel decora facie et venusta aspectu? Beatus
Gregorius in Pastorali ait: "Paulus religiosorum mentes a mundi consortio contestando ac potius conveniendo
suspendit, dicens: Nemo militans Deo implicat se secularibus negotiis. Hinc ecclesiae rectoribus et vacandi studia
praecipit et consulendi remedia ostendit, dicens: Secularia igitur negotia si habueritis, contemptibiles qui sunt in
ecclesia, illos constituite ad judicandum, ut ipsi videlicet dispensationibus terrenis inserviant, quos dona spiritalia non
exornant." Bernardus quoque ad Eugenium papam ait: "Audi Apostolum: Contemptibiliores qui sunt in ecclesia, illos
constituite ad judicandum. Itaque secundum Apostolum, indigne tibi usurpas tu apostolice officium vile; gradum
contemptibilium." Et paulo post, "Non monstrabitur, puto, ubi quispiam Apostolorum judex sederit hominum, aut
divisor terminorum, aut distributor terrarum. Stetisse denique lego Apostolos judicandos, sedisse judicantes non lego.
Erit istud, non fuit. Mihi tamen non videtur bonus aestimator rerum, qui indignum putat Apostolis vel apostolicis viris
[non] judicare de talibus, quibus datum est judicium in majora. Quidni contemnant judicare de terrenis possessicunculis
hominum, qui in caelestibus et angelos judicabunt? Ergo in criminibus, non in possessionibus vestra potestas; quoniam
propter illa, et non propter has, accepistis claves regni caelorum, praevaricatores utique exclusuri non possessores, ut
sciatis, ait, quia Filius Hominis habet potestatem in terra dimittendi peccata, &c. Quaenam tibi major videtur et dignitas
et potestas, dimittendi peccata, an praedia dividendi? Si non est comparatio, habent haec infima et terrena judices suos,
reges et principes terrae. Quid fines alienos invaditis? Quid falcem vestram in alienam messem extenditis?"
pp. 207 - 208: Ex his beatorum Gregorii et Bernardi auctoritatibus, liquet quod ad potestates seculares, et non ad
dignitates ecclesiasticas pertinet causarum secularium discussio et decisio; personae namque in gradibus et dignitatibus
ecclesiasticis constitutae sunt velut stellae, quas posuit Deus in firmamento caeli, et tanquam elementa mundi superiora,
et tanquam volucres caeli quae penna contemplationis petunt excelsa. Cum igitur immergunt se his terrenis et infimis,
sunt velut stellae decidentes, et in gurgite coenoso se involventes; sunt etiam velut si aÃ«er et ignis naturaliter leves et

