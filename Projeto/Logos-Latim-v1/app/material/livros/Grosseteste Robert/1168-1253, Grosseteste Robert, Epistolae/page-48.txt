30

EPISTOLA 030: PHILIPPO DE KIMA

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 116 - 117.
INC: Scriptum est, Caritas patiens et benigna est, ideoque tolerat aequanimiter gravia et aspera, non solum cum justa
sunt, sed etiam cum sunt injusta.
EXPL: nos vero sub hac conditione vestro beneplacito satisfaciemus, et in aliis et in hac parte, quantum poterimus
inoffensa rectitudine justitiae.
(Luard's dating: 1236)
Viro nobili domino Philippo de Kima, Robertus divina permissione Lincolniensis Episcopus, salutem et sincerum
caritatis affectum.
p. 116: Scriptum est, Caritas patiens et benigna est, ideoque tolerat aequanimiter gravia et aspera, non solum cum justa
sunt, sed etiam cum sunt injusta.Scimus autem quod asperum et grave videtur vobis, quod in domo vestra de Kima,
auctoritate Concilii, Priorem instituimus; sed si ferveat in vobis caritas, sine qua regnum Dei nullus possidebit, non
graviter et aspere hoc feretis; praesertim cum in hoc facto nihil injustitiae fuerit admixtum; nec nos, teste Deo, qui est
scrutator cordium et cognitor secretorum, vestro juri quod salvum vobis esse cupimus, in aliquo derogare intenderimus;
et si negotium velitis subtilius perscrutari, animadverteretis non esse grave vel asperum, quod hucusque graviter et
aspere tulistis.
pp. 116 - 117: Nunquid enim grave est quod, minus idoneo rationabiliter repulso, magis idoneus et vobismetipsis, ni
fallamur, utilior, sine praejudicio juris alicujus substituitur? an hoc vos gravat quod in hoc facto, vestro non sumus usi
consilio? sed non solet, sicut nec debet patronorum in hoc casu requiri consilium. Unde noverit vestra discretio, quod
cassatis a nobis pluribus electionibus in monasteriis, quae sunt de patronatu domini regis, irrequisito penitus ejus
consilio, auctoritate Concilii, praelatos dedimus in eisdem, quos missos ad illum cum literis nostris ordinationem
nostram continentibus, ipse sui gratia sine dilatione benigne suscepit, et in bonorum temporalium possessionem misit.
p. 117: Non pigeat igitur vos domini regis exemplum imitari, sed in ulnis caritatis vestrae Priorem quem secundum
Deum canonice instituimus, dulciter suscipite; praesertim cum vir ipse honestus sit et religiosus et ad prioratum
accesserit non sponte sed coactus. Si in hoc vos quisquam laeserit, non ille, sed non laesimus, qui renitentem
compulimus. Ipsum igitur vestra foveat benignitas; a nobis vero exigat laesionis, siqua fuerit, emendationem; nos vero
sub hac conditione vestro beneplacito satisfaciemus, et in aliis et in hac parte, quantum poterimus inoffensa rectitudine
justitiae.

