61

EPISTOLA 060: OTHONI, SANCTI NICHOLAI IN CARCERE TULLIANO DIACONO CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 182 - 185.
INC: Quia fides per dilectionem operans vos indissolubiliter unit Christo, non potest zelus domus Dei vos non
comedere,
EXPL: Valeat sancta paternitas paternitas vestra per tempora longiora.
(Luard's dating: 1238)
Venerando in Christo patri Othoni, Dei gratia Sancti Nicholai in Carcere Tulliano diacono cardinali, Apostolicae sedis
legato, Robertus, miseratione divina Lincolniensis ecclesiae minister humilis, salutem et quam debitam tam devotam
obedientiam et reverentiam.
pp. 182 - 183: Quia fides per dilectionem operans vos indissolubiliter unit Christo, non potest zelus domus Dei vos non
comedere,sed quanto propinquior in corpore Christi est vera conjunctio ipsi capiti, tanto amplius vos comedit assidue
ardens fervor ejusdem zeli, et quanto estis in superiore gradu constituti, tanto decet pinguiorem esse oblationem hujus
sacrificii, cum nullum sit Deo acceptius sacrificium quam zelus domus Dei et salutis animarum. Quia igitur vestra
sanctitas tanto sacrificio invincibiliter contendit placere Deo, si quis eidem sanctitati humiliter innuat, ubi hujus
sacrificii oblatio pinguior occurrat, etiamsi ipsamet occurrentem limpidius prospiciat, non solum non erit molestum, sed
gratum admodum et acceptum.
pp. 183 - 184: Quod igitur ad offerendum Deo in odorem suavitatis acceptissimum prompte se offert, est zelus, pro
pastore idoneo in ecclesia Wintoniensi eligendo et constituendo, et pro repellendo viriliter omnes machinationes,
promotionem boni pastoris ibidem adversantes. Hoc igitur sacrificium de manibus vestris suscipiat Deus, vestri zeli
sollicitudine non pigra procurante, ut in dicta ecclesia eligatur et praeficiatur pastor, de quo merito debeat haberi certa
praesumptio quod non affectet honorem et dignitatem sed onus, non divitias sed evangelistae opus, non praeesse sed
prodesse, qui secundum Scripturam animam suam pro grege suo velit ponere et se ipsum in omnibus bonorum operum
exemplum praebere, qui gregem Dominicum in agro Scripturae justitia et judicio, scientia et doctrina, velit et valeat
pascere. De qa pascua grex vivificetur, initiatur, augeatur, et crescat ad perfectionem, dilatetur et roboretur ad
constantem firmitudinem, formetur ad pulchritudinem, ad veritatis circumspectionem illuminetur et [ad] adoptionem in
filios Dei nobilitetur. Haec enim et alia hujusmodi plura confert scientiae et doctrinae pascua, sicut vos melis nostis
teste Scriptura. Quapropter cum gradum pastoralem occupat qui scientia et doctrina gregem non pascit; ipse primo sibi
mortem adquirit, quia sine sonitu praedicationis ingrediens et egrediens tabernaculum incedit, mortisque gregis totius
reus est, cum pastum debeat et non solvit, unde gregem vivere oportet. Nec possunt a participio hujus reatus immunes
esse, qui precibus seu pretio, minis seu terroribus vel fallacibus persuasionibus vel aliis machinationibus, nituntur
aliquem talem in loco pastoris collocare, vel qui procurantibus pro viribus suis non nituntur obsistere. Et quia domino
regi sacramentum fidelitatis praestitimus, nec satis est ei fidelis qui famae suae detrimento et animae suae negligit pro
modulo suo obviare periculis, volentes pro modulo nostro ad fidelitatis debitae observationem quale possumus
praedictis domini regis periculis remedium procurare, vestrae sanctitati referimus quod famae celebris clamore
divulgatum audivimus; quia si vera sunt quae clamat fama, per vestram tantam sollicitudinem poterit adhiberi medela.
Clamat itaque fama celebris quod dominus rex jamdiu prope Wintoniam moram fecit, et adhuc facit, cum minis et
terroribus, tum blandis promissis, precibus, et persuasionibus incessanter temptans Wintoniensis ecclesiae conventum
inducere, ut eum non et non alium eligat sibi in pastorem et episcopum, quem ipse dominus rex duxerit eidem
conventui nominare. Quod si verum sit, quantumcumque sit persona quam nominare duxerit dominus rex praecipua,
non mediocriter regiam et etiam personae nominatae vel nominandae famam denigrat et dehonestat, et eligendi
libertatem, quam ipse dominus rex praecipue tueri tenetur, vehementer offendit, et in animae ipsius non modicum
periculum vergit.
pp. 184 - 185: Vestra igitur sollicitudo, quae sola post Deum hoc potest, ad praesens periclitationem famae et salutis
domini regis et ecclesiasticae libertatis et salutis multarum animarum pie condolens, praedictis, si vera sunt, festinum et
efficax apponat remedium, tam domino regi quam dicto, conventui modis omnibus persuadendo, quod solum Deum
habentes prae oculis, nil aliud intendant in praedicta electione quam pastorem bonum et episcopum animarum eligere;
talem videlicet qui non sibi per cupiditatem assumat honorem; sed vocatus a Deo tanquam Aaron, sit irreprehensibilis
sine crimine offerens dona et sacrificia laudis et spiritus contribulati pro sibi commisso grege; qui praedicans verbum
stet opportune importune arguens, obsecrans, increpans in omni patientia et doctrina, in omnibus vigilans et laborans, ut
sic cum Timotheo impleat ministerium episcopale.
p. 185: Absit enim, absit, ut tantae navis gubernaculum in mari tam vasto, tam procelloso et scopuloso tradatur manui
gubernare nescienti aut negligenti aut impotenti. Absit ut talem traditionem quisquam procuret. Absit ut tali traditioni
quisquam consentiat. Absit etiam ut qui potest talem traditionem viribus omnibus non impediet. Valeat sancta
paternitas paternitas vestra per tempora longiora.

