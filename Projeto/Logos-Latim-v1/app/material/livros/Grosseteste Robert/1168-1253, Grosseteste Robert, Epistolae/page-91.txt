67

EPISTOLA 066: JOHANNI DE FERENTINO DOMINI PAPAE CAMERARIO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 195 - 195.
INC: Sufficienti nobis constat certitudine, quod vestra dilectio sincera, quae nos non nostris meritis sed sua bonitate
arctius est amplexata, in adventu vestro de nostris partibus ad curiam et continue deinceps, aemulorum nobis
detrahentium et nostram parvitatem apud sanctissimos patres, summum videlicet Pontificem sibique assistentes
cardinales, omnino adnullare molientium, ora livida obstruxit, et dentes eorum in ore ipsorum contrivit, molasque
confregit;
EXPL: Valeat dilectio vestra in Domino.
(Luard's dating: 1239)
Viro venerabili, domino Johanni de Ferentino domini Papae camerario, Robertus, miseratione divina Lincolniensis
ecclesiae minister humilis, salutem et sinceram in Domino dilectionem.
p. 195: Sufficienti nobis constat certitudine, quod vestra dilectio sincera, quae nos non nostris meritis sed sua bonitate
arctius est amplexata, in adventu vestro de nostris partibus ad curiam et continue deinceps, aemulorum nobis
detrahentium et nostram parvitatem apud sanctissimos patres, summum videlicet Pontificem sibique assistentes
cardinales, omnino adnullare molientium, ora livida obstruxit, et dentes eorum in ore ipsorum contrivit, molasque
confregit;adjecitque insuper, nos licet indignos apud dictos patres sanctissimos multipliciter collaudare et
benevolentiam adversus nos captare, negotiisque nostris et ecclesiae modicitati nostrae commissae expediendis, ad
honorem Dei et salutem animarum, salubre consilium et efficax auxilium incessanter praestare. Tantis beneficiis cum
ipsimet non habeamus quod condignum retribuamus, orabimus semper Omnipotentem, qui solus potest, scit, et vult,
non solum condigne sed supra condignum omnia remunerare, quatinus ipse vestram remuneret beneficentiam
secundum latitudinem largitatis suae. Et quia radicata dilectio naturaliter expandit se incessanter in latiores ramos
beneficentiarum, maxime cum supplici gratitudine, velut rore quodam irrigatur; quanta possumus grata devotione
supplicamus, quatinus ea quae de vestrae dilectionis radice jampridem pullulaverunt, in ampliorem continue
propagentur latitudinem. Valeat dilectio vestra in Domino.

