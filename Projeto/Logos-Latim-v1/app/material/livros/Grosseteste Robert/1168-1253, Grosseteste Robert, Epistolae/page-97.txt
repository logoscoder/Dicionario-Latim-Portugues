et non erunt in nobis schismata, sed perfecti erimus in eodem sensu et in eadem scientia. Ipse autem qui est via, veritas,
et vita, qui pro veritate servanda et animabus salvandis vitam suam pretiosissimam dedit morti acerbissimae et
turpissimae, lumine vultus sui signato super nos dissipet et destruat amorem nostri et nostrorum plusquam veritatis et
salutis animarum; ne quisquam nostrum reperiatur de numero illorum propter quos dicit Apostolus, quod in novissimis
diebus instabunt tempora periculosa, et erunt homines seipsos amantes; quos etiam ex mali hujus radice pullulantibus
consequenter, ut nostis, perniciosissimis involutos ostendit accidentibus; hujusmodi enim homines sui et suorum
plusquam veritatis amatores, ipso principe Babylonis videntur elatiores; quia ipse ad similitudinem Altissimi se extulit,
hi autem se efferunt ad superpositionem. Cum enim se praeferunt veritati, cui se praeferunt nisi Altissimo Filio Dei?
Ipse enim ait: Ego sum via, veritas, et vita; non immerito igitur praecipit Apostolus, tales devitare; nos igitur et hos
devitemus, et nobisimetipsis incomparabiliter et insuperabiliter veritatem et veram animarum salutem, ad imitationem
veri Magistri humilitatis, praeferamus. Vos autem tanquam filios carissimos, obsecro per aspersionem sanguinis Jesu
Christi et per adventum Ejus ad tremendum judicium, qui animam suam pro ovibus suis in cruce posuit, et vos pastores
idem facere docuit, quatinus pro salute animarum operanda non solum vestra quantumcunque pretiosa, sed etiam
vosmetipsos abnegetis, meque debilem et pigrum in ministerio salvationis animarum, et insufficientem in eodem
ministerio fideliter, filialiter, et viriliter juvetis, nulla eidem opponentes obstacula vel impedimenta, vel opponi
procurantes, sed omnia, quantum in vobis est, auferentes; ut simus omnes unum in Christo, qui est pax nostra, qui fecit
utraque unum. Valete.

