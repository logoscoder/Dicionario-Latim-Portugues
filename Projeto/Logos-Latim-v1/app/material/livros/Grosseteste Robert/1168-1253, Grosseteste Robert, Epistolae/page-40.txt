25

EPISTOLA 025: HUGONI DE PATESHILLIS

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 97 - 100.
INC: Quanto ferventius te diligo et ex affectione paterna brachiis caritatis amplexor, tanto magis debitor sum
annunciandi tibi quod animae tuae saluti obstare vel prodesse credidero;
EXPL: Verum eo solicitius tibi cavendum est, ne forte in hac parte tibi obstarent jura divina, secundum quae
judicandus, vel bene proficiens judicaturus es, in triumphante ecclesia.
(Luard's dating: 1236)
Robertus Dei gratia Lincolniensis Episcopus dilecto in Christo filio domino Hugoni de Pateshillis salutem, gratiam, et
benedictionem.
pp. 97 - 99: Quanto ferventius te diligo et ex affectione paterna brachiis caritatis amplexor, tanto magis debitor sum
annunciandi tibi quod animae tuae saluti obstare vel prodesse credidero;nec solum ad annunciationem salutiferam me
trahit amor, sed vehementer urget et impellit timor; Scriptura comminante, quae dicit: Maledictus qui prohibet gladium
suum a sanguine, id est, verbum praedicationis ab effundendo et emundando sanguinem peccati; et iterum: Si me
dicente ad impium, impie, morte morieris; nec fueris locutus ut se custodiat impius a via sua: ipse impius in iniquitate
sua morietur: sanguinem autem ejus de manu tua requiram. Trahente igitur amore et impellente timore, paterna
solicitudine moneo mando, exhortor, et obsecro, quatenus animae tuae saluti consulens, majori et graviori oneri curae
pastoralis jampridem suscepto humerum tuum non supponas, ne oneris gravitas te opprimat et conterat cum jampridem
susceptum onum minus viriliter portes. Non enim, ut ad officium pastorale pertinet, sustentas eum qui lassus est
praedicationis verbo, nec inter parochianos tuos praesentialiter conversans suscitas eos sanctae conversationis exemplo.
An vero tuis fletibus et gemitibus et orationis instantia peccata gregis tui abluas, et jugi compassione portes, ignoro.
Veruntamen quod hanc tertiam partem curae pastoralis non perficias, videtur arguere tua secularibus negotiis frequens
et continua implicatio, cum qua, teste Apostolo, nemo militat Deo; et inter ambitiones et pompas et voluptates assidua
conversatio, quarum comes esse non consuevit lachrymarum irrigatio. Ex manifestis igitur et probabilibus evidenter
colligitur te curam non agere pastoralem; sed de his pastoribus esse videris, quibus per prophetam dicit Dominus: Lac
comedebatis et lanis operiebamini, et quod crassum erat occidebatis; gregem autem meum non pascebatis: quod
infirmum fuit non consolidastis, et quod aegrum non sanastis; quod fractum non alligastis; et quod abjectum est, non
reduxistis; quod perierat non quaesivistis: sed cum austeritate imperabatis eis et cum potentia: et dispersae sunt oves
meae eo quod non esset pastor.
p. 99: Ut igitur ultionem effugias mercenarii, lac et lanam quaerentis et gregem non custodientis, aut te expedito ab
implicatione et cura secularium negotiorum, curae pastorali, ut pastor bonus, vigilanter intendas: aut dimissa pastorali
cura licite secularibus negotiis te implices; quia utrumque simul agere non potes.
pp. 99 - 100: Quod si ad curam pastoralem, omissa secularium negotiorum cura, ut Deo milites, te, sicut oportet,
convertas, certus sum quod non refugies solum majorem curam assumere; sed satageres de magna parte curae jam
assumptae te exonerare, cum senseris te de omnibus et singulis ovium tuarum commissis rationem reddere debere. Nec
fallat te, sicut multos fallit, obtenta forte dispensatio habendi tot beneficia ecclesiastica; quia hujusmodi dispensatione
abutitur, quiquis ad alium finem quam ad fidei et caritatis augmentationem eadem utitur. Consule igitur conscientiam
tuam, utrum plura adhuc ecclesiastica quaeris beneficia, ut caritas augeatur in ovibus; aut ut tu augearis ex ovium
opibus; ut tu pascas oves verbo, exemplo, et oratione, aut ut tu pascaris de ovium lacte: vide utrum Deo dicere possis
cum Augustino: "Domine, tu scis quia dixi; tu scis quia non tacui; tu scis quia flevi, cum dicerem et non audirer;" haec
est tota de ovibus reddenda ratio. Si igitur hujus rationis cumulum reddere Deo non poteris de ovibus hucusque tibi
commissis; qua fronte audes expetere, ut plures tibi committantur, pro quibus te constituas amplioris rationis reddendae
debitorem apud districtissimum judicem et exactorem usque ad novissimum quadrantem? Si regi terreno non posses
rationem reddere de villicatione minori; quomodo expeteres ab Eo villicationem majorem, in cujus ratione reddenda si
deficeres, ligatis manibus et pedibus mitteret te in carceris tenebras exteriores? An putas Dominum non dicturum tibi,
redde rationem villicationis tuae? Dicet utique: quam si non reddas usque ad ultimum minutum, tradet te tortoribus
ultra omne ultimum cruciandum. Quapropter, carissime mihi in Christo, per aspersionem sanguinis Jesu Christi qui
totus effusus est non solum pro omnibus sed pro singulis ovibus, te obsecro, quatenus pro ampliori cura majori et
districtiori reddendae rationi te non obliges, ne forte in reddenda ratione deficiens, tradaris tortori qui te mittat in
carcerem, unde non exeas donec reddas usque ad novissimum quadrantem.
p. 100: Novit Ille qui scrutator est cordium, quod timore periculi tui et ovium mearum, pro quibus debitor sum non
solum verba sed animam meam ponere, haec tibi paterna solicitudine et materna compassione persuadeo; et qua
affectione mater retinet renitentem parvulum ne se mittat in praecipitium, ea te si possem retinerem, licet reclamantem
et renitentem, ne curam tibi oblatam susciperes, in tui et ovium illarum desolatarum grande periculum. Sed te retinere
nolentem non potero, nisi tibi obstarent jura canonica, secundum quae judicantur omnia in militante ecclesia. Verum eo

