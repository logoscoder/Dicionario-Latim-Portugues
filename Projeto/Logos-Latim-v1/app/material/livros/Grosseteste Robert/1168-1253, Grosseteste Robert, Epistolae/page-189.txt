p. 421: Non potest autem allegari pro consuetudine quod episcopus non visitavit, non inquisivit, non correxit, nec
reformavit; neque potuit allegari pro consuetudine a subjectis episcopi quod non sunt visitati, nec correcti, nec
reformati. Consuetudo enim negatio non est, neque privatio, neque negligentia, sed consuetudo est legitimae seu licitae
actionis frequentatio. Non visitare autem et caetera quae ad officium episcopale pertinent non facere, negatio et omissio
et negligentia episcopi est. Non visitari quoque, neque corrigi, nec reformari, similiter negationes sunt seu privationes.
Et si quis pertinaciter vellet contendere negationes, privationes, omissiones, et negligentias sub nomine consuetudinis
comprehendi, nullo tamen modo posset praedictas negationes convincere esse consuetudines, sed corruptelas. Sicut
enim illicitae actionis frequentatio corruptela est, sic bonae et utilis et maxime ad salutem necessariae actionis negatio,
seu privatio, seu omissio, corruptela est. Quid enim est corruptio nisi boni absentia? Visitationem autem, correctionem,
et reformationem quis negat esse bona et omnibus bona? Quis enim tam perfectus in hac carne fragili in qua nullus est a
peccato mundus, qui non indigeat corrigi et reformari, ac per hoc visitari? Privari autem bono, quis dubitat malum esse
ei qui sibi congruenti bono privatur? Igitur in privatione dictorum, non potest esse consuetudo; cum eorum privatio sit
mala, consuetudo autem omnis sit bona, nec potest dici quod de novo facta visitatio sit novae alicujus consuetudinis
inductio ad onus ecclesiae, sed est bonae actionis et a jure approbatae, male omissae instauratio, ad alleviationem
ecclesiae ab onere peccati, quae quanto diutius est omissa, tanto fortius est instauranda.
p. 422: Similiter non visitari, non corrigi, nec reformari non potest dici cujusquam libertas; cum hae negationes seu
privationes malae sint, libertas autem omnis sit bona. Praeterea quae est vera libertas nisi non servire peccato? Et quae
est vera servitus, nisi qua servitur peccato? Qui facit peccatum, ait, est servus peccati. A quo enim quis superatus est,
ejus servus est. Apostolus quoque ait, An nescitis quoniam cui exhibuistis vos servos ad obediendum, servi estis ejus,
cui obedistis, sive peccati ad mortem, sive obeditionis ad justitiam? Igitur qui obeditioni serviunt ad justitiam servi sunt
justitiae et servi veritatis, ac per hoc servi libertatis, ac per hoc veri liberi. Quid enim est aliud esse liberum nisi servire
illi libertati, quae dicit, Si Filius vos liberavit, veri liberi eritis?
pp. 422 - 423: In ecclesiastica historia legitur quod Philo, vir eloquentissimus et interpretatione atque intelligentia
divinarum Scripturarum subtilissimus, inter caeteros quos scripsit libros, unum scripsit de eo, "Quod servus sit omnis
qui peccat;" item, aliud de eo, "Quod liber sit omnis qui bonis studiis operam praebet." Igitur cum visitatio, correctio, et
reformatio a peccato eruant, justitiam et veritatem inducant, qui his opera praebent et obediunt, ut per hoc justificentur,
liberi sunt; ac per hoc qui his rebellant et obsistunt, dura servitute oppressi et ligati sunt. Serviunt enim timido appetitui
non subessendi; timereque possunt ne forte in hoc imitentur eum, qui, quare subesse noluit uni superiori, omnibus
inferior merito effectus est. Habet quidem libertas in se ut non subsit, non cogatur, non compellatur invita, et ideo
minus perspicue perspicientibus videtur omnis subjectio et compulsio libertati contraria. Sed decipit eos nimis crassa
fantasia; subesse namque non simpliciter, sed alicui, servitus est. Compelli quoque non simpliciter, sed ad aliquid,
servitus est. Subesse namque suo inferiori et compelli ad opus quod suam non decet dignitatem, servitus est; homine
autem inferior est caro, mundus, daemones, et vitia; quare his subesse et ad opera eorum cogi servitus est. Subesse
autem Deo et divinis legibus et superioribus potestatibus a Deo constitutis et ordinatis, non servitus, sed libertas est.
Licet enim homines sint qui in potestatibus a Deo constituti sunt, cum eis obeditur potestatem sibi commissam
exercentibus, non hominibus, sed Deo in ipsis, obeditur. Debent quoque qui ipsis subjecti sunt, tanquam incedentes in
omnibus mandatis et justificationibus Dei sine querela, non coacte sed spontanee, in omnibus canonicis eis, imo Deo in
eis, obtemperare, et sic libertatem conservare. Quod si aliqui depravati in his quae canonica sunt, suis superioribus non
obtemperant voluntarii, compulsio ad obtemperandum in hac parte non facit servitutem, sed veram introducit
libertatem; quia compulsionis vexatio tandem dat intellectum, ut quod fuit involuntarium, fiat voluntarium, ac per hoc
tandem non servile sed omnino liberum.
pp. 423 - 424: Forte dicent, tantum capitulum ex tantis, tam reverendis, tamque magnificis personis congregatum quod
ipsum visitari est incongruum; visitari enim non congruit nisi infirmitate gravatum. Sed hoc dicere, esset plus quam
sobrie sapere; cum de se non congruat altum sapere sed magis timere, et secundum sapientis consilium, quanto quis
major est, tanto seipsum in omnibus humiliare; humilitasque sola facit excelsos et magnos, cum perfecta est et
minoribus se subicit; jugum autem majorum dum habet in se caritatis suavitatem, nunquam a sua cervice excutit,
memor illius, Omnis anima potestatibus sublimioribus subdita sit, et illius, qui potestati resistit, Dei ordinationi resistit.
p. 424: Conditor Caesaris Caesari cunctatus non est censum reddere, qui universam condidit creaturam homini fabro et
pauperculae puellae voluit subdi. Erat enim, ait, subditus illis; nulli dubium quin Jesus Joseph et Mariae.
p. 424: Centurio ille cujus fidei nulla par inventa est in Israel, prius agnovit se subjectum quam praepositum, prius
parvum quam magnum. Ait enim, Nam et ego homo sum sub potestate constitutus, habens sub me milites. Agnovit se
hominem et sub potestate, antequam fateretur se super alios potentem. Praemisit humilitatem, ne altitudo praecipitaret;
praemisit se subjectum, et ideo dignus ut haberet subjectos. Nescit enim praeesse, qui non novit subesse; verae
humilitatis signum est tam libenter vel libentius obtemperare praepositis, quam imperare subjectis. Qui autem a
subjectis suis sibi vult obtemperari, si non tam libenter suis obtemperat praepositis, quomodo custodit illud magnum
mandatum evangelicum, quod est lex et prophetae, Omnia quaecunque vultis ut faciant vobis homines, ita et vos facite
eis?
pp. 424 - 425: Si igitur capitulum veraciter et non inaniter, solide et non timide, magnum est, sicut speramus, quod est
ad imitationem illius centurionis et nostri Salvatoris, evangelicum et apostolicum complens mandatum, secundum
modum et mensuram suae magnitudinis modificabit et mensurabit erga suum pontificem, opera obeditionis, id praebens

