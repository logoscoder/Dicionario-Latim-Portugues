27

EPISTOLA 027: EDMUNDO CANTUARIAE ARCHIEPISCOPO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 105 - 108.
INC: Noverit paternitas vestra quod abbas de Ramesey ordinis beati Benedicti, suscepit mandatum domini regis in haec
verba:
EXPL: quae sine tali fulcimine de facili posset pravorum molimine subverti.
(Luard's dating: 1236)
Reverendo patri in Christo ac domino Edmundo Dei gratia Cantuariae Archiepiscopo, totius Angliae Primati, suus
devotus Robertus permissione divina Lincolniensis ecclesiae minister humilis, salutem, et quam debitam tam devotam
cum omni reverentia obedientiam.
p. 105: Noverit paternitas vestra quod abbas de Ramesey ordinis beati Benedicti, suscepit mandatum domini regis in
haec verba:"Henricus Dei gratia, amp;c., abbati de Ramesey salutem. Sciatis quod constituimus vos justitiarium
nostrum ad itinerandum ad omnia placita nostra cum dilectis et fidelibus nostris Roberto de Lexintone, Olivero de
Vallibus, et Johanne de Hulecote, in comitatibus Bedford. et Bucks; et ideo vobis mandamus, rogantes quatenus onus
praedictum justitiariae una cum praedictis et fidelibus nostris, vobis ad praesens assumere velitis; ita quod iter vestrum
in comitatibus praedictis ad diem et locum quos vos et socii vestri ad invicem videritis expedire, incipiatis, talem
diligentiam in hac parte apponentes, quod diligentiam vestram ad hoc appositam non immerito debeamus commendare,
et cum gratiarum actione speciali. Teste meipso apud Mortelake quarto die Maii, anno regni nostri vicesimo."
p. 106: Cum igitur secundum tenorem praescripti mandati praefatus abbas constituatur justitiarius itinerans ad omnia
placita regia, si idem abbas suscipiat in se hujusmodi onus justitiariae, suscipiet officium, statum, et potestatem judicis,
etiam in causis sanguinis decidendis. Sed si non licet alicui officium seu potestatem ordinariam aut delegatam in se
suscipere, cui non licet ejusdem officii seu potestatis actum exercere; liquet quod hujusmodi officii seu potestatis in se
susceptio, omni clerico, nedum abbati ordinis beati Benedicti, est illicita; nec excusatur a culpa licet more solito surgat
de sede judicis, quando in causa sanguinis proferenda est sententia condemnationis; praesertim cum talis surrectio
evidens sit apud omnes indicium quod accusatus absque retractatione reportaturus sit condemnationis judicium; et sic
talis judex quamvis non ore, tamen opere quodammodo exerceat judicium sanguinis et efficiatur de principibus
Sodomorum, quibus exprobrat propheta quod manus eorum sanguine plenae sunt. Praeterea secundum canonicas
sanctiones et Conciliorum constitutiones, nulli licet clericorum jurisdictiones seculares sub aliquibus principibus et
secularibus viris, ut justitiarii eorum fiant, exercere; et si quis clericorum contra hoc venire praesumpserit, ab
ecclesiastico ministerio fieri debet alienus, religiosis, si ausu temerario hoc attemptaverint, districtius puniendis.
pp. 106 - 107: Cum igitur non solum secundum jura divina, quibus interdicitur militantibus Deo secularibus negotiis
implicatio; sed etiam secundum jura canonica et votum professionis monasticae sint maxime monachis, officium,
jurisdictio, et exercitium hujusmodi justitiariae omnino illicita, ac per hoc coactio, praeceptio, consenus, et dissimulatio
talium illicitorum ab eo qui debet et potest impedire, vergant in detrimentum salutis aeternae; ad pedes vestrae
paternitatis supplices provoluti, quanta possumus devotione rogamus quatenus dominum regem efficaciter moneatis et
inducatis ut praescriptum mandatum praefato abbati destinatum revocet et retractet; ne ipse coactione vel praeceptione,
nosque consensu et dissimulatione, animarum nostrarum aeternum faciamus detrimentum.
p. 107: Exoramus etiam vestram paternitatem quatenus nobis significare velitis vestrum consilium, si forte dominus
rex, quod absit, supradictum mandatum suum ad vestram exhortationem non revocet, et saepedictus abbas, cujus
animae curam habemus, in animae suae dispendium et religionis scandalum et ecclesiasticae libertatis detrimentum
praefatae justitiariae exerceat officium. Si enim in hoc casu nosmetipsos non opposuerimus, ab exercitio hujus officii,
monitione praemissa, praefatum abbatem ecclesiastica censura compescendo, proculdubio incidemus in illud
propheticum Ezechielis: Non ascendistis ex adverso neque opposuistis murum pro domo Israel ut staretis in proelio in
die Domini; et in illud Canonicum: "Error cui non contradicitur, approbatur."
pp. 107 - 108: Si vero nos opposuerimus, regii forte ministri nostras invadent et diripient possessiones; et cum
hujusmodi oppositio prius in his partibus non sit attemptata, erimus hujus mundi sapientibus in derisum et canticum
tota die. Utrinque igitur imminet periculum; hinc temporale, illinc aeternum. Sed cum ad minimi aeterni periculi
comparationem, quamvis magnum periculum temporale nullam omnino habeat magnitudinem, imo nihil omnino sit,
pudet jam in hoc casu consilium quaesivisse; cum in solis ambiguis sit consiliandum; et utrinque imminere periculum
dixisse; cum temporale, quod dicitur, periculum veraciter sit nullum; sed posteriorum oblito et in anteriora se
extendenti multo magis sit compendium.
p. 108: Vestrum igitur quam possumus humili et affectuosa supplicatione magis jam exoramus imperium, ut, spreto
quolibet temporali dispendio pro libertate ecclesiae et animarum ereptione de aeterni ignis incendio, confisi de Dei
adjutorio, quantum nostra sufficit parvitas, in casu proposito nos opponamus. Mea namque pusillanimitas vestrae
circumspectae fortitudinis imperio suffulta, poterit, juvante Domino, in vestra fortitudine impulsibus malitiae non
concuti; quae sine tali fulcimine de facili posset pravorum molimine subverti.

