38

EPISTOLA 038: FRATRI ERNULPHO, DOMINI PAPAE POENITENTIARIO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 129 - 130.
INC: Caritati vestrae, quae, sicut nos praevenit cognitione, sic etiam praevenit speciali dilectione, insuperque beneficii
praestantissimi exhibitione, sicut partim veraciter didicimus ex fida plurium relatione, partim vero ex bonae memoriae
Fratris Adae Rufi, dilectissimi nobis in Christo quondam discipuli, tunc vero amici specialissimi, nunc autem, ut pie
speramus, in curia summi Judicis patroni, rescriptione, gratiarum actiones non quantas vellemus, sed quantas
possumus, cum summa devotione refundimus.
EXPL: cum plurimum dedeceat episcopum curare, vel modicum, quod in salutem non intendat animarum, cum nomen
episcopale resonet in supra intendere.
(Luard's dating: 1237)
Viro venerabili in Christo carissimo Fratri Ernulpho, domini Papae poenitentiario, Robertus permissione divina
Lincolniensis ecclesiae minister humilis, salutem.
pp. 129 - 130: Caritati vestrae, quae, sicut nos praevenit cognitione, sic etiam praevenit speciali dilectione, insuperque
beneficii praestantissimi exhibitione, sicut partim veraciter didicimus ex fida plurium relatione, partim vero ex bonae
memoriae Fratris Adae Rufi, dilectissimi nobis in Christo quondam discipuli, tunc vero amici specialissimi, nunc
autem, ut pie speramus, in curia summi Judicis patroni, rescriptione, gratiarum actiones non quantas vellemus, sed
quantas possumus, cum summa devotione refundimus.Et quia primaria et spontanea largitio beneficii primarium
largitorem, ut sentit philosophus, constituit ad ampliora debitorem, jam non solum quasi spontaneum beneficium tota
devotione suppliciter exoramus, sed etiam quasi constitutum debitorem vos interpellando coarctamus; quatenus negotiis
nostris expediendis per S.a clericum nostrum, latorem praesentium, vestrae discretioni plenius exponendis, consilium et
auxilium tantum praestare taliter velitis, ut illum zelum animarum quo generaliter fervetis in omnium filiorum
universalis ecclesiae salutem, nos et filii ecclesiae, nobis licet indignis commissae, efficacia speciali sentiamus nobis
profuisse; et eo si placet, efficacius, quo, teste Deo, non aliud quam salutem animarum in dictorum negotiorum
expeditione quaerimus; rogamusque toto affectu vestram dilectionem, quam gratuito sine nostris meritis nos
praeamplexantem brachiis vestrae dilectionis, quantum arcte possumus in Christo reamplexamur, quatenus si in
petitionibus nostris aliquid reprehenderitis quod in salutem animarum non proficiat, illud amputet vestra discretio,
proculque abiciat, cum plurimum dedeceat episcopum curare, vel modicum, quod in salutem non intendat animarum,
cum nomen episcopale resonet in supra intendere.

