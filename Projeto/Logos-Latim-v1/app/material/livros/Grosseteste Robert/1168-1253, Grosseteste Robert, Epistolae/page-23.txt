13

EPISTOLA 013: MAGISTRO W. DE CERDA

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 57 - 59.
INC: Dilectionis vestrae literas recipimus, continentes quod cum simul nolitis ordinarie Parisius legere et curam
animarum habere, praeeligitis ad praesens lectioni magis insistere, quam onus curae pastoralis subire.
EXPL: Si vero delectat vos vobisque expediat per dimidium annum vel per annum ulterius legere, ego bona fide
promitto, quod defectum absentiae vestrae quoad praedicationis officium per idoneos praedicatores interim curabo
supplere.
(Luard's dating: 1235)
Robertus Dei gratia Lincolniensis electus dilecto sibi in Christo magistro W. de Cerda salutem, etc.
p. 57: Dilectionis vestrae literas recipimus, continentes quod cum simul nolitis ordinarie Parisius legere et curam
animarum habere, praeeligitis ad praesens lectioni magis insistere, quam onus curae pastoralis subire.Ideoque curam
animarum, ad quam intuitu salutis earum vos vocavimus, distulistis ad praesens suscipere. Laudamus et approbamus
vestrum legendi studium, et disponente Domino pluribus erit fructuosum. Laudamus multo amplius zelum in vobis tam
ferventem quod non sineret vos ab ovibus Christi corpore separari; si contingeret ipsas a vobis pascendas suscipi.
Verumtamen cum zelus domus Dei tanto fervore vestrum commendat animum, non immerito admiratione dignum est,
quod, propter lectionis ad tempus continuandum officium, recusatis perpetuam pastionem animarum; cum illud sit
bonum duratione brevius, hoc vero sit bonum diuturnius, ac per hoc secundum artem electionis faciendae, melius et
elegibilius, praesertim cum Dominus dicat Apostolorum principi, Si diligis me, pasce oves meas; et nusquam dicit, Si
diligis me, lege in cathedra pastoribus ovium mearum. De quo dilectionis signo beatus Gregorius in Pastorali ait: "Si
ergo dilectionis testimonium est cura pastionis, quisquis virtutibus pollens gregem Dei renuit pascere, pastorem
summum convincitur non amare."
pp. 57 - 58: Ne igitur recusata cura separet vos ab amore Pastoris summi, onus curae pastoralis humeris vestris sinatis
imponi. Credimus pro certo quod non jumenti recalcitrantis more onus excutitis, sed scientes quod nemo sibi assumit
honorem, et quod ipsum onerosum est et terroribus plenum non nisi tracti et pulsi invite acceditis ad onus subeundum.
Quod tamen cum fuerit assumptum, fortiter et indefesse portandum est. Ne igitur mea sit iniquitas et peccatum, si
contingat oves Dominicas curae vestrae pernecessariae destitui beneficio, et vos a summi Pastoris amore sitis alieni, ad
pedes humilitatis et caritatis vestrae prostratus, tota cordis devotione supplico, exoro, obsecro per aspersionem
sanguinis Jesu Christi, quatenus curam animarum, ad quam vos trahit, non solum ego, sed et Christus, qui dedit pro illis
et omnibus et singulis totum pretium sui sanguinis, assumere non recusetis. Trahit enim vos Christus, et tota caelestis
civitas in funiculis caritatis, pellit vos, urget et stimulat terroribus poenae gehennalis, quos terribiliter comminatur his, a
quibus cura pastoralis, cum ad eam trahuntur, pertinaciter recusatur.
p. 58: Cum igitur non mediocriter sed fortiter vos trahat mea totis conatibus obsecrans devotio, Christi caritas, zelus
animarum, secundum regulam beati Gregorii, licet regimen animarum ex corde fugiatis; obedire tamen ad illud
suscipiendum debetis inviti. Dominus Jesus Christus de sinu Patris descendit in uterum Virginis, et mortem subiit
crucis pro animabus salvandis; et vos trepidatis de cathedra magistrali descendere, ut illas pascatis verbo, exemplo, et
oratione, pro quibus Dei Filius non dubitavit manibus tradi nocentium, et crucis subire tormentum.
pp. 58 - 59: Quod si compellit vos necessitas vitandi scandali, ad praesens assumere officium legendi, sicut vestra
insinuavit pagina; neque hoc obstare debet quo minus curam ad quam trahimini recipiatis. Licet enim non essetis
detenti legendi officio, non possetis in dicta cura praesentialiter stare, ante festum beati Michaelis proximo venturum.
Igitur usque ad illud tempus vestras poteritis lectiones continuare, sublato timore de defectu absentiae vestrae. Si vero
delectat vos vobisque expediat per dimidium annum vel per annum ulterius legere, ego bona fide promitto, quod
defectum absentiae vestrae quoad praedicationis officium per idoneos praedicatores interim curabo supplere.

