72

EPISTOLA 071: WILLELMO DECANO ET CAPITULO LINCOLNIENSI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 199 - 203.
INC: Secundum legem divinam et naturalem, filii carnales parentibus suis rependunt amorem, timorem, honorem,
obedientiam, sufferentiam, verendorum velationem, et defectionis in sensu veniam et revelationem;
EXPL: ut simus omnes unum in Christo, qui est pax nostra, qui fecit utraque unum. Valete.
(Luard's dating: 1239)
Robertus, Dei gratia Lincolniensis Episcopus, dilectis in Christo filiis Willelmo decano et capitulo Lincolniensi
salutem, gratiam, et benedictionem.
p. 199: Secundum legem divinam et naturalem, filii carnales parentibus suis rependunt amorem, timorem, honorem,
obedientiam, sufferentiam, verendorum velationem, et defectionis in sensu veniam et revelationem;et quanto spiritus
est major et melior corpore, spiritalisque cognationis nexus incorruptior omni carnali proximitate, tanto filii spiritales
ad parentes suos praenominatas affectiones et operationes observant sincerius et incorruptius in omni integritate. Ego
autem, licet sim homo contemptibilis, utpote invalidus et infirmus corpore, multoque debilior et infirmior mente,
relatione tamen paternitatis spiritalis et ex vestra electione, ordinante Domino, ad vos referor, et secundum quod
conscientia mea, tenebris peccatorum obfuscata, seipsam dijudicare potest, credo et confido in Domino quod ad vos
universos et singulos paternum gero affectum, sicut homo peccator potest, sincerum et incorruptum; sperans quod
cooperante Salvatoris nostri gratia, neque tribulatio neque angustia, neque persecutio aut etiam gladius a paternali
affectu ad vos me separabit.
pp. 199 - 200: Et quia in spiritalibus bonis me, qui in illis modicum aut nil vigeo, incomparabiliter amplius vos vigetis,
non possum non sperare, quin ex parte vestra stet filialis affectio ad me sincera et incorrupta; quia etiam arbor bona
affectionis purae et voluntatis bonae non potest fructus bonos correspondentium sibi bonarum operationum non facere;
non possum non existimare, quin sincera et incorrupta integritas vestrae filialis affectionis voluntarie proferat erga me
fructus quales decent filios intemeratae obeditionis, ut videlicet, secundum doctrinam scripturae in defectibus sensus
mei veniam donet, infirma mea supportet, verenda mea velet, non pallio adulatoriae excusationis seu falsae
justificationis quae dicit malum, bonum; et bonum, malum; ponens lucem tenebras, et tenebras lucem: quia hujusmodi
coopertio impia est pudibundorum detectio, faciens ipsa in tumorem exuberare, donec turpius erumpant in apertum; sed
pallio manifestae denunciationis et evangelicae correptionis, quae mala non statim mundo propalet; sed prius mihi, non
eorum quaedam solum, sed quotquot noverit, dilucide describat, non sub generalitate quadam divisibili in plures
species, cum angulus generalitatis interius tenebrescat et sordes colligat, - quales angulos non quaerit veritas, sed hi qui
male agunt et lucem odiunt ut arguantur eorum opera - sed per species specialissimas, quae subdivisionem in ulteriores
species non capiunt; his malis quae per se mala non sunt, habentia in seipsis suae malitiae evidentiam, adnectens, sine
alicujus occultatione, circumstantias et causas quibus ad genus mali trahuntur. Talis enim malorum manifestatio apud
eos qui bonum et verum diligunt, est vera et pia verendorum occultatio; quia dilectoribus veri et boni mala sua veraciter
agnoscentibus, statimque ea deserentibus, et compunctione tergentibus, mali turpitudo delectionis velamine beatissime
contegitur.
pp. 200 - 201: Quia igitur hujusmodi velamento malorum meorum maxime indigeo, vehementerque illud desidero, ut
connumerari merear inter illos quorum remissae sunt iniquitates et quorum tecta sunt peccata, supplico et obsecro per
Salvatorem nostrum Dominum Jesum Christum, - insuper quoque non ex imperandi libidine, sed ex correctionis amore,
cum evangelicum sit verenda patris praedicto modo velare, in virtute obedientiae praecipio, - quatinus sub forma
praescripta verenda malorum meorum sine morae dispandio dispendio cooperiatis, et praecipue illa, siqua tamen sunt,
quae asseritis in injuriam vestri vergere, ob quod ad dominum Papam vocem appellationis emisistis. Spero enim et
confido in Domino nostro Jesu Christo qui est Veritas aeterna, quod aliquam scintillam amoris veritatis in anima mea,
licet peccatrice, accendit; ex qua, Ipsius favente gratia, promptum habebo animum ad mala deserenda, cum mihi mala
esse patuerint, et omnes injurias revocandas et corrigendas, si quas, quibusque, et maxime vobis, a me irrogatas
agnoverim.
pp. 201 - 203: Novit autem scrutator cordium et renum, quod intentionis meae, ut spero, nunquam fuit in ministerio
officii episcopalis cuiquam injuriari aut jugum servitutis imponere, aut quorumque bonas consuetudines infirmare; sed
pro modulo meo, secundum officii mei debitum, animas a diaboli laqueis irretitas eripere, a jugo servitutis peccati
eruere et in Spiritus libertatem erigere. Quia tamen omnes justitiae nostrae sunt sicut pannus menstruatae, et in multis
offendimus omnes; ille quoque supereminenter justus verebatur omnia opera sua; scio quod licet pravae intentionis in
hac parte non sim mihi conscius, tamen in hoc non sum justificatus, sed vehementer in omnibus timeo meos errores; et
ideo, ut supra insinuavi, vehementer desidero eorundem filiales correptiones et coram Domino justas et misericordes
correctiones. Certus sum autem quod si ego et vos non diligamus nosmetipsos plusquam veritatem, neque sententias
nostras defendamus quia nostrae sunt, sed solum quia verae; veritatem, sicut decet filios veritatis, nobis et nostris
praeferentes, cito et de facili faciemus quod scribens Corinthiis obsecrat Apostolus, videlicet, id ipsum dicemus omnes,

