35

EPISTOLA 035: GREGORIO DEI GRATIA SUMMO PONTIFICI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 123 - 125.
INC: Etsi ex generali debito subjectionis, quo non solum populus Christianus, sed totum humanum genus obligatur, et
sine cujus solutione nullus salutem consequitur, debitor sim sanctissimae paternitati vestrae et excellentissimae
dominationi, plenitudinis obedientiae et reverentiae, honoris et timoris;
EXPL: Incolumitatem vestram conservet Altissimus mihi et ecclesiae suae sanctae per tempora longa. Amen.
(Luard's dating: 1236)
Sanctissimo patri et domino excellentissimo Gregorio Dei gratia summo pontifici, sanctitatis suae servus Robertus
divina permissione Lincolniensis ecclesiae minister humilis, cum omni subjectione et reverentia devotissima beatorum
pedum oscula.
pp. 123 - 124: Etsi ex generali debito subjectionis, quo non solum populus Christianus, sed totum humanum genus
obligatur, et sine cujus solutione nullus salutem consequitur, debitor sim sanctissimae paternitati vestrae et
excellentissimae dominationi, plenitudinis obedientiae et reverentiae, honoris et timoris;specialis tamen praerogativa
virtutum vestrarum et eximia refulgentia devotionem parvitatis meae excitat suaviter, stimulat acriter, et urget fortiter
ad exhibendum praedicta quatuor eisque similia non solum in mensura bona et plena, sed etiam in conferta et coagitata
et superfluente. Cujus enim mentis aspectum in sui non raperet admirationem et stuporem, cujus quoque affectum in sui
non cogeret insuperabilem et invincibilem ab omni terrore, inseparabilemque dilectionem, superfervidus vester zelus
animarum, superabundans largitio eleemosynarum, supereminens caritas familiaris dilectionis religiosorum, superanxia
solicitudo non solum omnium ecclesiarum, sed et omnium regnorum, super quae cum gentibus suis constituti estis, vice
Jeremiae, ut evellatis et destruatis et disperdatis et dissipetis et aedificetis et plantetis? Vestrae igitur, tanto virtutum
jubare oculos etiam caecutientium ubique ferienti, refulgentissimae sanctitati, ex devotione non quanta vellem sed
quanta valeo, pronus offero in primis munus spiritus mei aestuans, videlicet desiderium ad exhibendum vestrae
sanctissimae paternitati obedientiam et honorem, et excellentissimae dominationi reverentiam et timorem, si,
cooperante Domini gratia, vires agendi correspondeant aestui desiderii, non solum, ut supra dixi, in mensura plena, sed
etiam in conferta et coagitata et superfluente.
pp. 124 - 125: Non enim decet fastigium potestatis, ornatum supereminente claritate veritatis, honorari solum ex
necessitate debitis, sed multo amplius ex bona voluntate gratuito supererogatis; quanquam et omnia quae videntur
supererogata districtius debita. Et quia motio affectionis in spiritu non manifestatur in via hujus vitae, nisi per
motionem actionis in corpore, ut munus spiritus praeoblatum sanctitatis vestrae fulgori, non maneat penitus occultum,
offero etiam me paratissimum, secundum parvitatis meae modulum ad labores corporis, quos imposuerit nutus vestrae
praeceptionis. Nec sub vestrae praeceptionis imperio, terrebit me, licet viribus parvulum, favente Spiritu Sancto,
praecepti laboris magnitudo; cum dicat Apostolus: Omnia possum in Eo qui me confortat; et cum vis amicitiae, quae
minor dinoscitur virtute obedientiae, res impossibiles, ut aiunt mundi sapientes, ad possibilem redigat facultatem;
cumque in regula sua dicat beatus Benedictus, "si cui fratri aliqua forte gravia aut impossibilia injungantur, suscipiat
quidem jubentis imperium cum omni mansuetudine et obedientia; et si in sua sententia prioris imperium perduraverit,
sciat junior ita sibi expedire, et ex caritate confidens de adjutorio Dei, obediat." Si igitur etiam impossibilia
aggrediendum est fortiter et confidenter ad prioris imperium; quanto magis ad ipsius nutum, qui non statuitur in gradu
prioris, sed in gradu primo, in loco videlicet Petri, Apostolorum orbisque totius principis. Et quia animi mei
devotionem nondum ostendere potuit vestrae sanctitati, laboris alicujus impositi obediens et grata assumptio vel
assumpti laboris pro viribus parvitatis meae diligens executio; in devotae subjectionis saltem parvulam ostensionem,
quod possum facio, mumusculum videlicet modicum, maximo mittere minimus confidenter praesumo; sciens veraciter
quod vestrae sanctitatis supereminens caritas non ponderat donum ex mole suae magnitudinis, sed ex sincera devotione
donantis, quanquam tantae potestatis sanctitati nil reputem me posse dare quasi de alieno, sed solum offerre velut ex
suo proprio. Incolumitatem vestram conservet Altissimus mihi et ecclesiae suae sanctae per tempora longa. Amen.

