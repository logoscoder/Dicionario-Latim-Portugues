56

EPISTOLA 055: ABBATI LEIRCESTRIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 169 - 171.
INC: Adjuvante Domino veniemus ad partes vestras et cognoscemus evidentius de statu H. canonici de Dorke, pro
cujus reditu in domum suam nos rogastis, et utrum cum pace abbatis et conventus de Dorke possit adhuc eo redire
EXPL: si vero duri sumus et ferrei ad modum prophetae, orate Dominum ut haec durities semper dum vivimus capiat
incrementum. Valete.
(Luard's dating: 1238)
Robertus, Dei gratia Lincolniensis Episcopus, dilecto in Christo filio, eadem gratia Abbati Leircestriae salutem,
gratiam, et benedictionem.
pp. 169 - 170: Adjuvante Domino veniemus ad partes vestras et cognoscemus evidentius de statu H. canonici de Dorke,
pro cujus reditu in domum suam nos rogastis, et utrum cum pace abbatis et conventus de Dorke possit adhuc eo redire;
conamini autem persuadere ejusdem reditum per infirmitatem ejusdem, et senium et diu desideratum mori in domo sua
inter fratres suos; sed quanto infirmior est et senior corporaliter, tanto magis indiget de praeteritis transgressionibus
veram peragere poenitentiam, ut renovetur tanquam aquilae juventus ejus, ad quod consummandum transmissus est ad
vestrum collegium. Quia igitur infirmus est et senex, expedit magis ut propter causam praedictam vobiscum moretur, ut
spiritus ejus juvenescat et sanetur; vestra etiam compassio quam dicitis vos habere de eodem, si est vera, plura ejus
infirmitati et senio praestabit solatia quam inveniret in domo propria. Insuper si habet cupiditatem dissolvi et esse cum
Christo, sicut habuit Apostolus, bonum est eum esse ubi cupiditas haec majorem habeat incrementi fomitem; fomitem
autem hujuscemodi desiderata transitoria cum habentur, solent aut penitus extinguere aut plurimum enervare. Expedit
igitur eidem magis vobiscum manere, quod desiderat minus, quam domum redire, quod desiderat amplius; si autem ex
vitae hujus taedio et tristitia seculi, quae mortem operatur, accidiose mori desiderat, expedit magis ut vestro fruatur
solatio, hujusmodi taedium et tristitiam leniente, quam locum adeat, ubi, nisi veteres ejus mores plurimi immutentur, de
quo nullum adhuc recepimus certum argumentum, accidiae majus inveniret fomentum.
pp. 170 - 171: Suggillatis autem nos de ferreo pectore et carente pietate, in literarum vestrarum calce. Utinam pectus
habeamus ferreum et durum, videlicet quod molliri nequeat blanditiis seductorum; forte, quod frangi nequeat terroribus
malorum; acutum, quod vitia resecet et adversantia mala disturbet. In Ezechiele omnis domus Israel dicta est fuisse
duro corde; duritie videlicet crudelitatis et malitiae, quam a nobis avertat Deus; contra quam duritiem data est prophetae
facies valentior faciebus eorum et frons ejus durior frontibus eorum; ut adamas videlicet et ut silex; de hac duritie quam
habuit propheta, det nobis vel modicum quid Ille qui est vera petra, de qua dicit Apostolus: Petra autem erat Christus.
Si ergo duri sumus et ferrei crudelitate et pertinacia malitiae, orate pro nobis Dominum, ut hanc duritiem sua mollitie
dignetur auferre; si vero duri sumus et ferrei ad modum prophetae, orate Dominum ut haec durities semper dum
vivimus capiat incrementum. Valete.

