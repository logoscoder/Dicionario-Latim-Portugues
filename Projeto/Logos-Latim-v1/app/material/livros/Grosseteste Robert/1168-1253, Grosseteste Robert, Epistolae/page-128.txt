92

EPISTOLA 090: DECANO ET CAPITULO LINCOLNIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 277 - 284.
INC: Naturaliter indicta est, non solum hominibus et mansuetis animalibus sed et feris bestiis, propriae prolis dilectio;
EXPL: conjungat vos intelligentia angelicis spiritibus, ut secundum possibilitatem humanam imitemini conversationem
angelicam; superferat vos sapientia in ipsam simplicem Deitatem, ut purgato mentis oculo ab omni rei materialis
concupiscentia, ipsum lucem primam, in qua in se visa videntur omnia, cujus etiam visio est aeterna vita, pure et
irreverberate contemplemini.
(Luard's dating: 1240)
Robertus, Dei gratia Lincolniensis Episcopus, dilectis in Christo filiis decano et capitulo Lincolniae salutem, gratiam, et
benedictionem.
pp. 277 - 278: Naturaliter indicta est, non solum hominibus et mansuetis animalibus sed et feris bestiis, propriae prolis
dilectio;unde parens prolem non diligens, non solum humanam, sed illam exuit naturam in qua cum irrationabilibus
communicat, factus non similis jumentis insipientibus, sed ipsis multo posterior. Nexus autem spiritalis nexu carnali
melior est et pretiosior; quapropter et spiritalis paternitas carnali, et dilectio quae ipsam consequitur, ea quae
consequitur carnalem. Melioris autem privatio deterior, et pretiosioris vilior. Patres igitur spiritales ad prolem suam
spiritalem dilectione non affecti, deteriores sunt et viliores ipsis quos diximus jumentis, quanto spiritalis paternitas,
eamque concomitans dilectio, melior dignoscitur esse naturali. Consimilis autem ratiocinatio decurrit in prole parentem
non redamante, nisi quod parentum amor est ad prolem intensior, et ob hoc ejus privatio vituperabilior.
pp. 278 - 279: Parentis et prolis correlatione adinvicem conjungimur; sit igitur procul a nobis, mutua non conjungi
dilectione, ne nos, vel vos, vel utrique, ferali, imo ferali postpositae, postponamur naturae. Nullus autem hominum scit
quae sunt ipsius hominis, nisi spiritus qui in ipso est; sed nec ipse potens est ad perscrutandum omnino seipsum.
Veruntamen quantum potest spiritus noster se perscrutari, invenit in se paternae affectionis ad vos omnes et singulos
dilectionem; nec credimus, licet forte aliquando ex aliquo impulsu subito erga vestrum aliquem aliquod verbum minus
circumspectum erupit, nos ex nostris operibus argui posse ad vos paternam dilectionem non observasse: absit a nobis ut
hanc vitalem auram spiremus, nisi vos sincera complectentes dilectione: qui enim non diligit, manet in morte, et qui
non diligit odit, ac per consequens homicida est, non habens in se vitam manentem. Solus enim amor fenestra est per
quam primo influit lumen vitae: dilectio autem est appetitus non tepidus sed vehemens boni ipsius quem diligit.
p. 279: Bonum autem hominis etsi tripliciter dividatur, in bonum scilicet exterius, et corporis, et animae; solum tamen
bonum animae, quod est virtus et ipsius operatio, verum est hominis bonum et pura dilectione appetendum. Quia igitur
vos paterne diligimus, vestrum verum bonum vobis non appetere vehementer non possumus; appetitus autem
vehemens, nacta facultate, necesse habet in actum prodire: actus vero appetitus veri boni ipsius qui diligitur, est primo
doctrina verax et persuasio efficax virtutis imitandae et malitiae fugiendae; deinde, super malo ex doctrina non evitato
non mollis, qualis fuit Hely sacerdotis, sed rigida, qualis Johannis Baptistae et ipsius Salvatoris, correptio; tertio, per
correptionem non correctis flagelli additio; hoc enim ordine Salvator noster suae dilectionis ad nos exseruit actum. Hoc
itaque et nos necesse habentes imitari, salutis doctrinam et virtutis imitandae, vitiique fugiendi persuasionem, quantum
scivimus, veracem et efficacem, quando potuimus, vobis proposuimus.
pp. 279 - 280: Nunc autem, unde usque ad intimas dolemus medullas, necesse habemus, doctrinae correptionem
adjungere, ne sanguis vester de manibus nostris requiratur; facitis enim tantis viris, quanti vos reputamini, tam
inconvenientia, et hoc in oculis solis hujus, a quibus si lucis suae radios averteret, sicut fecit ab Aegyptiis, habenti
veritatis et bonitatis zelum non esset mirandum. Peccata namque tanto sunt graviora et magis abominanda, quanto qui
peccant altiorem adepti sunt gradum; vos autem estis quidam legis, prophetarum, et evangelii doctores; omnes autem
eorundem professores; omnes, licet in differentibus, excelsis tamen gradibus ecclesiasticis et spiritalibus constituti; et
tamen, quod summe mirandum est, primo non erubescitis manifestum mendacium, scientes tamen quod os quod
mentitur occidit animam, et quod perdentur omnes qui loquuntur mendacium; nec immerito, cum mendax sit abnegato
veritatis, et per consequens Salvatoris, qui de se dicit, Ego sum via, veritas, et vita; filiusque perditionis, quia filius
diaboli qui mendax est et pater mendacii; insuper et falsus testis sui, sicut dicit Augustinus; abusor quoque vasis
pretiosissimi, de quo debet Rex summus cibari et potari. Sermo enim vas est in quo Deo offerimus scilicet non solum
veritatem entium, sed et laudis ipsius et nostrae confessionis, quibus tanquam cibo et potu, se teste, delectatur. Nec est
creatura aliqua quae gerat expressius Verbi incarnati similitudinem, quam humanae vocis verbum: quam abominabilis
est ergo et maxime veritatis doctor et auditor, in vase tam mirifice caelato pro veritatis puritate propinans summo Regi
mendacium, quod inter omnia est ipsi summe abominabile? Colligite igitur ex praedictis, mendacis, licet exilem et non
plenam, descriptionem; quod ipse videlicet est Dei abnegator, diaboli proles, contra seipsum testis falsus, vasis
pretiosissimi in Dei contemptum et offensam abominabilissimus abusor; ac per haec suiipsius homicida et proditor.
Nunquid non summe dolendum est quod tam horrida vobis coaptari potest descriptio?

