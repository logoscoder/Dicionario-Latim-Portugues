spiritalibus obedire contemnentes, graviori poena sunt digni quam filii carnis, obtemperare contemnentes imperio patris
aut matris.
p. 429: Praepositisque et sublimioribus potestatibus obediendum est. Unde Paulus ad Hebraeos ait, Obedite praepositis
vestris et subjacete eis; ipsi enim pervigilant vos quasi rationem pro animabus vestris reddituri, ut cum gaudio hoc
faciant, et non gementes; hoc enim non expedit vobis; et ad Romanos ait, Omnis anima omnibus sublimioribus
potestatibus subdita sit; non enim potestas nisi a Deo; quae autem sunt, a Deo ordinatae sunt. Itaque qui resistit
potestati, Dei ordinationi resistit. Qui autem resistunt, ipsi sibi damnationem adquirunt.
pp. 429 - 431: Cum igitur episcopus pater sit et praepositus et sublimior potestas respectu decani et canonicorum, ipsi
decanus et canonici debent episcopo obedire, eique subjacere et subdi, quasi eos pervigilanti, et pro animabus ipsorum
rationem reddituro, ne ordinationi Dei resistant, et sic sibi damnationem adquirant. Et cum episcopus sit magis pater et
magis praepositus et magis sublimior potestas respectu decani et canonicorum, quam sit ipse decanus respectu
canonicorum, magis tenentur decanus et canonici obedire, subjacere, et subdi episcopo, quam canonici decano. Propter
hoc cum canonici praestarent juramentum seu promissum obedientiae decano in signum et firmamentum obeditionis
debitae decano, tanto magis debent tam decanus quam canonici praestare hujusmodi sacramentum seu promissum
episcopo, quanto magis tenentur ei obedientiae debito. Si enim illud quod minus est eget signo et firmamento ne
aberretur ab eo, multo fortius id, quod magis est, et a quo periculosius aberratur, eget signo et firmamento ne aberretur
ab eo. Cumque etiam magis patri et praeposito et sublimiori potestati major debeatur obedientia, non est minus patri
minusque praeposito et minus sublimi potestati obedientia juranda seu promittenda, nisi salva obedientia superiori
debita. Praeterea, ut praedictum est, magis tenentur decanus et canonici obedire episcopo quam teneantur canonici
obedire decano; ergo periculosius erratur a canonicis, si credant se non debere obedientiam episcopo vel ignorent se
debere, quam si crederent se non debere obedientiam decano vel ignorarent se debere. Ergo ut tollatur hujusmodi error
et ignorantia, magis praestandum est sacramentum seu promissum obedientiae servandae episcopo a decano et
canonicis, quam praestandum sit a canonicis decano. Fuit autem hujusmodi error seu ignorantia in canonicis aliquibus,
qui error vel quae ignorantia non aliunde habuerunt ortum nisi ex eo, quod praestatur a canonicis sacramentum seu
promissum obedientiae decano et non episcopo. Si igitur per hoc quod non praestiterunt sacraemntum seu promissum
obedientiae episcopo, inciderunt in hujusmodi errorem vel ignorantiam quidam de canonicis, ex quibus errore vel
ignorantia pervenitur vel proximum est ut perveniatur ad repugnandum, quod est quasi peccatum ariolandi aut nolle
quiescere, quod est quasi scelus idololatriae, quomodo non est sacramentum obedientiae praestandum episcopo, ut per
hujusmodi sacramenti praestationem vitetur tantum peccatum et tantum scelus, quod etiam secundum legem Mosaicam
morte punitur? Ait enim Moyses in Deuteronomio, Qui autem superbierit, nolens obedire sacerdotis imperio, qui eo
tempore ministrat Domino Deo tuo, ex decreto judicis morietur homo ille, et auferes malum de medio Israel. In Exodo
quoque ait, Qui immolat diis praeter Domino soli, occidatur. Arioli autem et idololatrae aliis immolant diis quam
Domino soli. Cum igitur inobedientes peccato ariolandi et scelere idololatriae maculentur, mortis poena dignissimi
videntur. Ad haec in Josue scriptum est, Stetit itaque sol in medio caeli, et non festinavit occumbere spatio unius diei.
Non fuit ante postea tam longa dies, obediente Domino voci hominis. Si igitur, sicut in his verbis expressum est,
Dominus dignatus est voci hominis obedire, et obeditionis suae signum dare, stationem solis supra cursum naturae,
quanta est hominum superbia, qui superiori potestati a Domino ordinatae aut obedire renuunt, aut obeditionis suae
signum dare consuetum nolunt, cum in obediendo superiori potestati, non tam ipsi potestati superiori quam Ipsi
Domino omnium supremo in ipsa superiori potestati obeditur!

