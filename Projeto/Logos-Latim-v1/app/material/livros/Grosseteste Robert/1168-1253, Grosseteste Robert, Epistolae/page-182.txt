pp. 394 - 395: Quinimo poterit et ipsos deputatos ad conservandam sponsae suae speciositatem et honestatem illibatam
pro minori in hac parte adhibita diligentia acriter punire. Debet igitur et potest episcopus maxime visitare proprium
capitulum et omne distortum et deformatum corrigere et reformare, ut sponsae suae facies omnibus pateat splendida
sine macula aut ruga, non neglecta insuper aliorum membrorum consimili cura. Quae sponsa est, nisi forte rugosa et
maculosa, quae faciem suam a conspectu vult obtegere? Si capitulum episcopi est sponsae suae facies, cum ne visitetur
ab eo aut libertatis aut alicujus alterius decorum non obicit, nunquid ne perspicue videatur, quodam fucato velamine se
contegit? Ipsa veritas dicit, Hoc est judicium, id est, causa damnationis, quia lux venit in mundum, et dilexerunt
homines magis tenebras quam lucem. Et subjungit causam, dicens, Erant enim eorum mala opera. Omnis enim qui male
agit odit lucem, et non venit ad lucem, ut non arguantur opera ejus. Qui autem facit veritatem, venit ad lucem, ut
manifestentur opera ejus, quia in Deo sunt facta. Licet itaque lux quae venit in mundum erat ipse Christus, qui est lux
mundi, lux vera illuminans omnem hominem venientem in hunc mundum, nihilominus tamen et omnis manifestatio
veritatis lux est, dicente Apostolo, Omne quod manifestatur lumen est. Visitatio itaque cum sit manifestatio veritatis
conversationis et vitae eorum qui visitantur, lux est; et cum de Christo luce praecipiente per Scripturam oves a
pastoribus visitari, emanet visitatio, ipsa visitatio lux est in Christo, et Christus lux vera lucet in ea. Quapropter
superveniente visitationis luce, venit etiam in ea lux ipsa quae est Christus. Igitur qui visitari renuunt a suo pastore,
incidunt in illud judicium, quia lux venit in mundum, et dilexerunt homines, visitationem renuentes, magis tenebras
absconsionis suorum operum quam lucem manifestationis eorundem. Nec potest esse alia causa majoris dilectionis
tenebrarum harum quam lucis hujus, nisi opera mala, quae qui agit odit lucem manifestantem ea et redarguentem. Qui
enim facit veritatem sponte venit ad lucem ejus opera manifestantem quia in Deo facta sunt. Igitur factores veritatis
sponte veniunt ad lucem visitationis; et visitari recusantes validissimum dant contra se argumentum quod non tam filii
lucis sunt quam filii tenebrarum.
pp. 395 - 396: In omnibus quoque artificiis et artificibus est videre quae oportet facere rectorem animarum, artificem
videlicet artificum verbi gratia. Oportet artificem auri et aurichalci, auri quoque puri et impuri differentias agnoscere; et
ne aurichalcum pro auro vel aurum impurum pro puro assumatur in fabricam vasis formandi in honorem in ministerium
regis, massam metalli propositam, quae ad visum praetendit auri speciem, oportet diligenter variis diversarum
experientiarum scrutiniis probare et perscrutando invenire, utrum ea sit aurum vel aurichalcum; et si reperiatur aurum,
utrum sit purum an impurum; ut a vasis formatione in honorem regium aurichalcum reiciat, nisi forte sciret et posset
illud in aurum convertere, et impurum aurum excoquendo purificet, sic in aurum purum transmutatam massam in vasis
regii fabricam assumpturus. Sic omnes artifices materierum in quibus et de quibus operaturi sunt, et artificii, quod
operaturi sunt, proprietates usque ad specialissimas oportet dilucide cognoscere, et de singulis materiebus praepositis
sibi ad operandum in eis exactissimam perscrutationem, donec intervenerint scrutinio an praeposita massa apta sit et
conveniens, an non, formando artificio, et an materiei nondum convenientis valeat in convenientem fieri conversio.
pp. 396 - 397: Cum igitur episcopus maxime sit rector animarum omnium suae dioecesis, regimenque animarum sit
"ars artium," arteque regiminis debeat praecipue episcopus Regi summo Domino nostro Jesu Christo de animabus
puris, episcopique artificio purgatis et purificandis, coronam fabricare et tunicam inconsutilem texere, templum
aedificare, thronumque construere, imo omne quod pertinet ad tanti Regis habitum et habitationem et ministerium prae
aliis parare; quomodo non erit ipsius prae aliis, proprietates et differentias animarum purarum, purgatarum,
purificandarum, corrigibilium, et etiam incorrigibilium, in hanc vel illam partem artificii magis minusve aptarum, seu
penitus ineptarum, cognoscere, et diligentissimo prudentissimoque scrutinio de omnibus regimini suo subditis quantum
potest investigare, et investigando invenire, quae qualibet proprietatibus sint informatae; ut hac habita cognitione
qualiter de his et in his sibi conveniat operari, et eas locis congruis in artificio tanto coaptare possit discernere? Quae
cognitio et discretio, ac per consequens recta artis suae administratio, haberi nequaquam potuerunt absque
diligentissima visitatione; et ibi nimirum magis est opus visitatione diligentiori, unde assumenda est materia in partem
artificii nobiliorem collocanda. In parte autem nobiliore artificii sunt ecclesiasticae personae collocandae, unde et hae
prae aliis maxime visitandae, et hoc ab eo cujus arte et opere sunt in artificio eminentius ponendae.
p. 397: Pastores et rectores animarum vocantur etiam in Scriptura speculatores, et inter hos episcopi praecipue,
speculatores sunt dicti, unde et in eorum typo dictum est Ezechieli, Fili hominis, speculatorem te dedi domui Israel.
Dicti sunt autem speculatores a speculando, id est, praevidendo, quemadmodum super istum locum dicit expositio,
quod, "speculator est ecclesiae episcopus, presbyter a populo electus, qui divinam lectionem cognoscens et praevidens
futura, annunciat populo, et corrigit delinquentes; formidandum summopere officium, ne accedamus indigni, nec
assumpti a populo negligentes simus, et ventri et otio serviamus, ne honorem nos accepisse non onus putemus. Filius
enim hominis venit ministrare non ministrari, pedes discipulorum lavit, ostendens a magistris omnes discipulorum
sordes debere purgari." Ex quibus verbis ostenditur quod episcoporum est non solum annunciatio per praedicationem,
sed et delinquentium per ecclesiasticam disciplinam correctio, et omnium sordium discipulorum, id est, suae curae
commissorum purgatio.
pp. 397 - 399: Abluuntur namque pedes non vocibus, sed manibus abluentis, nec solum aqua apposita et pedibus
superfusa, sed et manuum confricatione, eademque multa et forti, si fuerit in pedibus lutum induratum. Aqua ablutionis
sapientia salutaris est, cujus sola praedicatio quasi aquae superfusio est, quae cum sordes induratas tollere non sufficit,
addenda est et manuum confricatio. Manibus autem pedes sordidatos in aqua confricare, quid aliud est quam opere
ecclesiasticae disciplinae secundum sapientiam Scripturae sordes affectuum tollere. Sed forte dicent, quod ad hunc

