Epistola 129: Magistro Roberto de Marisco
Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 437 - 439.
INC: Scripserunt nobis dilecti in Christo filii, Cancellarius et Universitas Oxoniensis, quod die Apostolorum Philippi et
Jacobi quidam de burgensibus Oxoniensibus cuidam scholari nobili et bonae conversationis transeunti sero per
ecclesiam Sancti Martini Oxoniae obviantes sine causa vel commisso, sicut dicitur, plagas horribiles et mortales eidem
intulerunt;
EXPL: Datum apud parcum Stowe viii. Id. Maii, pontificii nostri an. xiii.
(Luard's dating: May 8, 1248)
Robertus, Dei gratia Lincolniensis episcopus, dilecto in Christo filio magistro Roberto de Marisco, canonico
Lincolniensi, officiario suo salutem, gratiam, et benedictionem.
pp. 437 - 438: Scripserunt nobis dilecti in Christo filii, Cancellarius et Universitas Oxoniensis, quod die Apostolorum
Philippi et Jacobi quidam de burgensibus Oxoniensibus cuidam scholari nobili et bonae conversationis transeunti sero
per ecclesiam Sancti Martini Oxoniae obviantes sine causa vel commisso, sicut dicitur, plagas horribiles et mortales
eidem intulerunt;qui cum niteretur evadere, carnifices et quidam alii cum frustis carnium et intestinis ac suis spurcitiis
eundem foedaverunt, et alii contumeliis ipsum affectum lapidibus obruerunt, ita quod in ostium ecclesiae Omnium
Sanctorum semivivus cecidit, et in domum suam pendulis brachiis bajulatus die tertia summo mane miserabiliter
expiravit. Ballivi quoque villae praedictae remedium in hac parte non adhibentes, dictos occisores per vicos incedere
publice, sicut dicitur, more solito colloquentes eisdem, permiserunt, quousque dictus clericus expirasset; et tunc eosdem
nocentes ad ecclesiam beati Martini, ubi salvo tuteque resident, cum armis conduxerunt.
p. 438: Propter quae Universitas praedicta taliter est commota, quod ab omnibus lectoribus tam ordinariis quam
extraordinariis cessantes, juraverunt quod, ni competens in hac parte vindicta sumatur, cum saepius consimile
contigerit, nec hucusque vindicatum fuerit, omnino a studio Oxonienses recedent; nec permittunt corpus dicti clerici
sepulturae tradi, sed ad hujus facti memoriam corpus inhumatum reservant, quousque a domino rege et a nobis
responsum optatum receperint.
p. 438: Et quod nisi de veritate hujus facti nobis prius legitime constaret, in personam alicujus aut comitatem certam
non possemus condemnationis alicujus ferre sententiam, vobis mandamus, quatinus sine quolibet morae dispendio ad
villam Oxoniae personaliter accedentes, summam excommunicationis in genere in omnibus et singulis ecclesiis
ejusdem villae, candelis accensis et pulsatis campanis, solemniter et publice promulgari faciatis in omnes illos, qui
pacem Ecclesiae et Universitatis praedictae perturbantes, in dictum clericum manus violentas injecerunt, et ictus et
plagas mortales eidem intulerunt, ac opem, consilium, favorem, aut consensum tam enormis facti perpetrationi
impenderunt;
pp. 438 - 439: postmodum vero assumptis vobiscum viris discretis ac Deum timentibus, vocatis vocandis per viros fide
dignos, idoneos, et juratos, diligentem et exactissimam faciatis super praemissis inquisitionem, qua quidem solemniter
publicata et compositione inter Universitatem et burgenses per bonae memoriae dominum Nicolaum Tusculanensem
episcopum, apostolicae sedis legatum, dudum facta, quae residet apud Osneium, diligenter inspecta, quos secundum
dictam inquisitionem dicti facinoris reos inveneritis, una cum fautoribus et auctoribus eorum, vice et auctoritate nostra,
habito virorum sapientium consilio, animadversione canonica taliter puniatis, quod tam processus vester in hac parte,
quam vestra demum super eadem sententia diffinitiva canonicis undique fulciatur institutis, vosque propter hoc tam a
Deo quam ab hominibus merito possitis ut debeatis propensius in Domino commendari. Datum apud parcum Stowe
viii. Id. Maii, pontificii nostri an. xiii.

