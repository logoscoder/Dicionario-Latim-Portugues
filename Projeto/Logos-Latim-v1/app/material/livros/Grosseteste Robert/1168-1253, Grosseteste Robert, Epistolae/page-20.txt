11

EPISTOLA 011: MAGISTRO MICHAELI BELETH

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 50 - 54.
INC: Benevolentiae dilectionis vestrae, qua soliciti estis de processu et successu negotii mei, gratiarum actiones
multiplices refero et affectuosas.
EXPL: Utinam conveniat mihi illud evangelicum: Beati eritis cum maledixerint vobis homines, et persecuti vos fuerint,
et dixerint omne malum adversum vos propter me; gaudete in illa die et exultate, quoniam merces vestra copiosa est in
caelis.
(Luard's dating: 1235)
Robertus divina permissione Lincolniensis electus, dilecto sibi in Christo magistro Michaeli Beleth, salutuem et
sinceram in Domino dilectionem.
pp. 50 - 51: Benevolentiae dilectionis vestrae, qua soliciti estis de processu et successu negotii mei, gratiarum actiones
multiplices refero et affectuosas.Multipliciores tamen et magis devotas et affectuosas ago gratias quod me in
misericrodia et dilectione corripere et increpare voluistis super correptione et increpatione mea, quae, ut creditur et
videtur a multis, modum et moderamen excessit. Haec enim vestra increpatio et correptio de radice caritatis pullulavit;
nec potest esse fructus malus, qui de tam bona nascitur radice. Hoc autem obsecro caritatem vestram per caritatem
illam qua Christus voluit pro nobis mortem crucis subire, ut quotiescunque noveritis vel audieritis de me aliquid
indecens vel noxium, falce correptionis curetis illud resecare; non enim contristabit sed multiplicabit me vestrae
correptionis medela. Scio enim quod scriptum est: Qui increpationes odit, erat; et iterum: Qui odit increpationes,
insipiens est; qui autem acquiescit arguenti, glorificatur. Non autem excessum et immoderamen correptionis meae
excusando, sed vestram et aliorum sapientium discretionem judicem statuendo, ab ea diffinitivam expectans
sententiam, in hunc modum allego.
pp. 51 - 52: Monachus quidam praesentavit mihi ad curam multarum animarum diaconum quendam non tonsuratum, et
contra Concilii statuta, pannis rubeis vestitum et annulatum, habitu et gestu laicum, vel potius militem, et, ut conici
potuit ex suis responsionibus, fere illiteratum. Monachum autem praesentantem hujusmodi fere verbis, ut recolo,
corripui: "Tu, cum sis monachus profitens perfectionem ex habitu et voto religionis, ac per hoc tenearis vitam tuam
carnalem exponere morti pro salute animarum, qua fronte praesentas ad curam animarum talem qui gestu et habitu
evidenter ostendit se magis interfectorem animarum quam curatorem? sicut enim testatur beatus Augustinus, Tot
mortibus reus est pastor animarum, quot ejus malo exemplo viso perire possent: tu das oves lupo, pro quibus tuendis a
lupo teneris animam tuam ponere. Dominus noster Jesus Christus pretium totum sanguinis sui, imo totam vitam suam
morti acerbissimae et probrosissimae pro qualibet et singula anima salvanda et vivificanda dedit; et tu tantam
multitudinem animarum niteris tradere cuidam suo pravo exemplo proditori et mortificatori illarum animarum, pro
quarum singula Christus dedit non partem sanguinis sui, sed totum sanguinem suum; non partem vitae suae, sed totam
et intgram vitam suam. Ovem quam emisses pro duodecim denariis non traderes lupo aut corruptori, et animam quam
Christus emit pretio sanguinis sui, quod pretium est incomparabiliter majus universtitate purae creaturae, tradere niteris
corruptori? Nonne carior est tibi ovis appretiata duodecim denariis, quam anima appretiata sanguine Christi? Qui sic
vilipendis Christum et sanguinis ipsius pretium, nonne evidenter vadis in infernum?"
p. 52: Hujuscemodi correptione, fateor, me dictum monachum corripuisse. Quaero itaque a vestra et eorum qui
Christum diligunt discretione, quid in hac correptione videtur digunm correptione seu livida detractione? Numquid in
hac correptione aliquid mendacii insinuavi, numquid veritatem reticendam dixi? numquid ego qui teneor pro qualibet
animarum illarum, ad quarum curam seu potius perditionem dictus monachus dictum diaconum praesentavit, reticere
debui,et non saltem verbo repellere illarum animarum, quam timui et imminere vidi, perditionem? Numquid non ego
reus sum mortis illarum animarum, si morti illarum pro posse non resisto, eamque viribus totis non repello? Numquid
non obiciam verum verbum morti animarum, cui obicere teneor sanguinem proprium, et vitam et mortem propriam?
Numquid minus veritatis imminenti morti obicere debui, quam nondum repellere potest tota veritas quam opposui?
Adhuc enim persistunt tam monachus quam diaconus in suo proposito.
pp. 52 - 53: Sed forte dicet aliquis, habitus hujusmodi diaconi non est perfectum argumentum quod ipse sit incongruus
ad curam animarum. Ad quem respondeo, quod Domini praeceptum est, ut obediamus praepositis nostris. Inventus
igitur in actu ipso transgressionis canonis et concilii, inventus est in crimine inobedientiae qua non solum inobediens
est praepositis, sed Deo praecipienti ut obediamus praepositis. Crimen autem inobedientiae quasi peccatum est
ariolandi, et quasi scelus idololatriae. Non potest autem criminosus, animarum crimina curare; ideo dicit Apostolus:
Oportet episcopum, id est, quemlibet sacerdotem et pastorem animarum, sine crimine esse. Sed adhuc dicet, potest
poenitere; et ego dico quod secundum Apostolum, oportet episcopum, id est sacerdotem, non neophytum esse; et ideo
antequam idoneus sit ad curam animarum, post crimen manifestum, oportet praecedere tempore congruo signa congrua
p≈ìnitentiae. Et sicut dicit beatus Bernardus, ad regimen animarum "non probandos, sed probatos" debemus admittere.

