10

EPISTOLA 010: MAGISTRO N.

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 48 - 50.
INC: Te, quem in Christo consuevi diligere, non possum non diligere propter Christum: Caritas enim nunquam excidit;
dico autem quod non in Christo, sed propter Christum te diligo; quia ut fama validis et clamosis vocibus de te clamat,
tu in Christo non es.
EXPL: Vale in Christum, ut audeam aliquando subscribere, vale in Christo.
(Luard's dating: 1232-1234)
Dilecto sibi propter Christum magistro N. Robertus Grosseteste salutem.
pp. 48 - 49: Te, quem in Christo consuevi diligere, non possum non diligere propter Christum: Caritas enim nunquam
excidit; dico autem quod non in Christo, sed propter Christum te diligo; quia ut fama validis et clamosis vocibus de te
clamat, tu in Christo non es.A corpore namque Christi te sejunxit lubrica et putrida labes luxuriae, et antiqui hostis
corpori adunavit. Nomen quoque Christi per te blasphematur, et sacra Scriptura propter te, qui ore abominabiliter
polluti corporis eam doces, a pluribus abominabilis reputatur; tu es cleri spectabilis macula; theologorum ignominiosa
verecundia; inimicis theologiae gaudium et laetitia; totius plebis derisio, canticum, et fabula. Quomodo obscuratum est
aurum sapientiae tuae, mutatus est color optimus pristinae conversationis tuae? Redi ad cor tuum, quaeso, redi.
Considera teipsum quam vilis es corpore, quia nec fortis robore, nec multum speciosus decore, confractus morbis et
multo varioque labore, confectus senio, canus capite, rugosus facie, propinquus fossae; et hujus considerationis aqua
extingue sulphureum illum flatum maligni spiritus, in te accensum rogum luxuriae. Accedat huc recordatio professionis
tuae; versa frequenter prae oculis susceptum ordinem sacrum, cui adnexum est castitatis votum; versa susceptum
regimen animarum, cui adnecti debet castitatis exemplum. Recogita quod sacrarum Scripturarum es doctor et expositor,
crucis Christi praedicator; et quam non congruat his officiis ignominiosus scortator. His adicias praecipue quaeso,
gehennae timorem et voluptatis suavitatum caelestium amorem; omnibus in unum congestis extingue foetentem illum
luxuriae ardorem.
p. 49: At forte dices quod nimium credulus sum famae, obiciesque mihi illud, Qui cito credit, levis est corde. Ad quod
respondeo quod haec fama vel potius infamia recens non est, sed longo transacto tempore, auribus etiam invitis
clamose insonuit; haec per terram longe lateque repit, per aÃ«ra volitat, caput inter sidera condit caelumque pulsat; quae
si falsa esset (quod utinam esset) non posset tamen tam clamosa fuisse, nisi exorta ex specie mala; cum e contra tot et
tantis dotatum sapientiae dotibus deceat non solum a malo, sed ab omni specie mala secundum vocem Apostoli,
abstinere.
p. 49: Si igitur verus est hujus famae clamor tantus, satage, te quaeso per Christum crucifixum, de caetero sanctae
conversationis merito, culpae maculam abstergere et ora maledicorum obstruere luce bonorum operum, praeteritae
conversationis tenebras fugare et odore bonae opinionis foetorem qui praecessit eliminare.
p. 49: Si vero falsus est, quod utinam sit, speciem malam, unde ortus est, praecingens sicut vir lumbos tuos extermina,
conversationem tuam de caetero inter gentes habens bonam, ut in eo quod detractant de te tanquam de malefactore, ex
bonis operibus de caetero te considerantes, glorificent Deum in die visitationis.
pp. 49 - 50: Hujus itaque paginae amarum poculum rogo te totis caritatis visceribus, quatenus amanter ac per hoc
suaviter et salubriter bibas; et ego tibi impositae voluptatis illecebrosae amaram et famosam dulcedinem amaro animo
bibo. Nec haec monita respuas quia te minor sum et imperitior et fortasse gravioribus morbis aegrotantior; quia
frequenter medicus imperitior et aegrotantior peritiori et minus aegrotanti poculum salutis propinat; nec potest esse non
salubris fructus, qui de radice pullulat caritatis. Bibe igitur non solum suaviter, sed etiam avide poculum hujus amare
reprehensionis, ut ego aliquando hauriam in gaudio poculum tuae in virum novum commutationis. Vale in Christum, ut
audeam aliquando subscribere, vale in Christo.

