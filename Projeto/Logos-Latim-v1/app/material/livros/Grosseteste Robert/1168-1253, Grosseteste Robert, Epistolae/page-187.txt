innuitur, quod Dominus per legem loquitur episcopo, ut ipse sua provideat solicitudine et diligentia, ne quis de
animarum rectoribus, qui quasi de ejus semine sunt geniti, dum ab ipso recipiunt potestatem regiminis, maculam habeat
aliquam spiritaliter de his quae per figuram corporalium macularum ibidem enumerantur, ne forte contingat a talibus
contra divinum mandatum panem offerri aut hostiam. Quia, sicut ait beatus Gregorius, exponens illum locum, "diluere
aliena delicta non valet is, quem adhuc propria devastant."
pp. 413 - 414: Duces exercituum et castrorum Domini sub se constituerunt fortissimos bellatores principes turmarum et
acierum, quorum quidam paucioribus, quidam pluribus, praeerant; sicut legimus in Paralipomenon David fecisse.
Nunquid ideo ipse David non potuit propria manu propriisque viribus aut aliquem de turma a manu hostili eripere, aut
quemquam de hostibus impetere, repellere, aut occidere? Nunquid non potuit circa ipsos turmarum principes aut circa
turmas quibus praeerant quicquid disponere, corrigere, aut reformare de his quae ad negotia bellica pertinebant?
Qualiter ergo scriptum est de eo, quod octingentos interfecit impetu uno? Imo tam ipse quam alii duces castrorum
Domini non solum erant fortissimi bellatores, sed et propugnatores hostium, castra prae aliis audacius et fortius
invadentes et perturbantes, nulla tamen in ministerio bellico inventa in ipsis turmarum principibus negligentia aut
injuria. De ipsis namque principibus David scriptum est, quod erant robustissimi et pugnatores optimi, quorum facies
quasi facies leonis, et veloces quasi capreae in montibus, expediti ad pugnandum corde perfecto. Quomodo igitur
episcopi, duces castrorum Dei nullum per se a manu hostili eripient, nullum vitium perturbabunt, et occident gladio et
hasta rigoris ecclesiasticae disciplinae, nisi forte fuerint rectores sub se constituti negligentes inventi aut injuriosi?
Quomodo nihil circa ipsos rectores disponet, corriget, aut reformabit episcopus de his quae ad bellum pertinent
spiritale? Nonne episcoporum est ascendere ex adverso et opponere se murum pro domo Israel, et stare, non jacere in
praelio in die Domini?
pp. 414 - 415: Episcopi verbi Dei evangelizatores cum evangelistis caelestia sunt animalia, non solum pennata, sed ante
et retro oculis plena; pennata quidem sunt, ut sicut docet Salomon, praepete motu discurrant ad exemplum Christi,
circuiendo per civitates et castella suae dioecesis, et festinent ut amicum suum suscitent, hoc est, quem libet suae curae
commissum, quem sicut se ipsos diligunt, somno peccati oppressum jacentem, et computrescentem ut jumentum in
stercore suo, non solo praedicationis verbo aut conversationis exemplo, quia multi per haec non sunt suscitabiles,
lethali somno vehementius oppressi; sed et stimulis flagelli castigantis evigilare compellant, quod ut discrete facere
possint, oculati sunt undique, ut, sicut dicit Gregorius, "quae in aliis sunt corrigenda, valeant comprehendere." Sed ad
quid corrigenda deprehenderent nisi et corrigere valerent? Et quid est quod corrigendorum deprehensionem plus juvat
quam visitationis officium? Subtracto a pastore, qui continuus visor non est, visitationis offcio, nisi praepediat eum
urgentior circa ecclesiasticam utilitatem occupatio, qualiter complebitur in eo justitia de qua dicit Salomon, quod novit
justus animas jumentorum suorum? Qualiterque perficiet quod alibi per Salomonem ei praecipitur, ut diligenter
agnoscat vultum pecorum sui et greges suos consideret, cum hujusmodi per considerationem agnitio haberi non possit
de pluribus jumentis spiritalibus, et pecoribus sine visitationis et diligentis inquisitionis officio? Item qualiter proprias
oves vocabit nominatim, nisi cujusque earum cognoscat nomen, hoc est, collectionem proprietatum, virtutum videlicet
aut vitiorum propriam uniuscujusque, quam non est in alia reperire? Et hanc proprietatum collectionem qualiter
cognoscet in pluribus absque diligentissimis visitatione et inquisitione? Ad Adam adducta sunt omnia animalia, ut ipse
videret quid ipsemet vocaret ea. In quo manifestissime innuitur, quod ad episcopum, qui est in ecclesia sibi commissa
velut Adam in Paradiso, pertinet omnium suae curae commissorum mores diligenter inquirere, ut sic videat quid debeat
quemque vocare, ut nullum vocet non suo nomine, quia omne quod vocavit Adam animae viventis, ipsum est nomen
ejus.
pp. 415 - 417: Ezechiel adductus est in Jerusalem in visione Dei, ut videret abominationes magnas quas fecit domus
Israel, et ut adhuc plenius abominationes majores prospiceret, introductus est ad ostium atrii, et viso ibi foramine uno in
pariete, jussus est fodere parietem, quem cum perfodisset, apparuit ostium unum, quod ingressus vidit abominationes
pessimas quas faciebant non solum minores et juniores; sed et etiam seniores domus Israel. Ex quibus satis evidenter
ostenditur, quod episcopus datus speculator domus Israel, etiam de longinquo in visione Dei in suam Jerusalem, hoc
est, in suae curae commissam ecclesiam, est adducendus, ut videat si qui faciant in ea abominationes peccati; nec debet
stare de foris per ignorantiam eorum quae intus geruntur, sed introduci primo ad manifestiora magisque patentia, ut
inde nacta occasione diligenter consideret et investiget si quid occultorum et graviorum peccatorum appareat signum, et
si quis ad illa invenienda possit aperiri ingressus; sicut enim ait beatus Gregorius, "Nonnulla sunt subtiliter et occulte
perscrutanda, ut, quibusdam signis erumpentibus, rector in subditorum mente omne quod clausum latet, inveniat, et
interveniente correptionis articulo ex minimis majora cognoscat." Unde post visum foramen ad Ezechielem dicitur,
quod foderet parietem; quo perfosso, "apparuit ostium; quia cum cordis duritia" subditorum a rectore "vel studiosis
percunctationibus vel maturis correptionibus scinditur quasi quaedam janua ostenditur, ex qua omnia" occulta
videantur. Parietem namque perfodere est, "acutis inquisitionibus duritiam cordis aperire." Prius itaque foramen in
pariete, ac deinde ostium cernitur, "et tunc demum occulta abominatio demonstratur; quia nimirum uniuscujusque
peccati prius signa forinsecus, deinde janua iniquitatis apertae ostenditur, et tunc demum omne malum quod intus latet,
aperitur. Idcirco etiam sancti doctores graviter solent minuta discutere, ut ab extremis exterioribus ad occulta possint
majora pervenire." Cum itaque in persona praepositorum ecclesiae haec dicta sint de Ezechiele, quid manifestius quam
quod ad praepositum pertineat, acutis inquisitionibus tam minora quam majora, non solum minorum sed et majorum,
mala perscrutari et perscrutando invenire, ut ecclesiasticae disciplinae acumine omnium valeat omnia mala resecare?

