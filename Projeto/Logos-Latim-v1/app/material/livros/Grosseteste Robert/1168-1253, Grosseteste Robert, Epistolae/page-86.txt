62

EPISTOLA 061: OTHONI, SANCTI NICOLAI IN CARCERE TULLIANO DIACONO CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 185 - 188.
INC: Quod inter tot et tantas occupationes tam dulcifluo diligentique stylo nostrae parvitati dignata est rescribere
sanctitatis vestrae paternitas, ostendit eam, ad imitationem regnantis Domini caritatis, indutam invincibili fortitudine et
humilitatis admirabili decore.
EXPL: Valeat sancta paternitas vestra per tempora longiora.
(Luard's dating: 1238)
Reverendo in Christo patri Othoni, Dei gratia Sancti Nicolai in carcere Tulliano diacono cardinali, Apostolicae sedis
legato, Robertus, miseratione divina Lincolniensis ecclesiae minister humilis, salutem et quam debitam tam devotam
obedientiam et reverentiam.
pp. 185 - 186: Quod inter tot et tantas occupationes tam dulcifluo diligentique stylo nostrae parvitati dignata est
rescribere sanctitatis vestrae paternitas, ostendit eam, ad imitationem regnantis Domini caritatis, indutam invincibili
fortitudine et humilitatis admirabili decore.Hujus tam humilis caritatis jubar, quod instar solis universam terram
illustrantis, suae lucis radios super omnes generaliter diffundit, super nostrae parvitatis infirmitatem, ut multiplici
probavimus experientia, quadam specialis affectionis radiositate gratiori refulsit amplius et suavius, sicut sol quaedam
terrae loca perlustrat et confovet, plenius emissis illuc radiis, directius et uberius. Accidit autem plerumque quod terrae
particula quam sol irradiat, in suae radiositatis virtute aliquid exhalet nubilum de propria tenebrositate, quod tamen cito
dissipant vis descendentis luminis et lenis aurae flatus de eadem terra spirantis.
p. 186: Huic aliquid consimile nobis accidit; quia sicut ex tenore vestri dulciflui rescripti perpendimus, de tenebris
insipientiae nostrae in pagina, quam vestrae sanctitati direximus, aliquid exhalavit nubilum, quod tamen perstantibus in
sua virtute caritatis vestrae radiis, super nostram parvitatem uberius diffusis, accedente verborum hujus paginae
tanquam aurae lenis spiramine, speramus penitus dissipandum. Voluimus namque in praefata pagina, quam vobis
direximus, conditiones boni pastoris breviter tangere, et incidimus in illud poeticum, "Brevis esse laboro" et "Obscurus
fio."
p. 186: Cum enim doctrina et operatio generaliter contineant quae bonum pastorem perficiunt, ea quae pertinent ad
doctrinam, aliquantum diffusius et luculentius scripsimus: quae vero ad operationem attinent, brevitatis et obscuritatis
nubilo nimis obteximus, ut quasi omissa omnino viderentur, licet nostra intentio plus etiam in dicta pagina bene
operantem quaesierit quam praeclare docentem; nec crediderit se, qualem vos luculenter et eleganter describitis,
operantem omnino siluisse.
pp. 186 - 187: Mallemus utique, sicut et vos magis vultis, pastorem utrisque pollentem, quam in altero deficientem: sed
quanto operatio est major doctrina, et quanto iter peragere majus est quam qua eundum est prospicere; tanto vobiscum
majorem reputamus et praeeligimus pastorem operibus strenuum sine doctrinae eruditione, quam preclare docentem
absque operum strenuitate.
p. 187: Insuper ex fine rescripti vestri percepimus quod nostrae paginae finis habebat aliquid nubilum in quo potuit
credi aliquid asperum seu pungitivum. Sed sciat caritas vestra quod de imperitia eloquendi plane quod voluimus,
processit ut pungitivum, quod nequaquam intendebamus, ibi potuerit quoquo modo apparere. Avertat enim a nobis
Dominus ut quenquam, nedum vestram sanctitatem nobis perpetuo carissimam, malignitatis alicujus aculeo
attemptemus contingere, et credimus firmiter quod haec vestra caritas de nobis non suspicatur.
p. 187: Sed in generalitate verborum, quae in fine nostrae paginae posuimus, intendebamus, quod tamen minus
expressimus, quasi medicinali ferro saniosa tubera cupide aspirantium ad majora, salubriter aperire, et saniem
exprimere, et emplastrum sanativum apponere. Vestram autem sanctitatem, quam veraciter credimus et speramus in
Domino Jesu Christo sincerissimam, intendebamus non solum per paginae nostrae totalitatem, sed per singulas ejus
particulas, quinimo et per singulas ejus dictiones et syllabas et literas eo modo stimulare in pugna et cursu ferventis zeli
de idoneo pastore praeficiendo in ecclesia Wintoniae, quomodo spectatores viriliter pugnantium eosdem applausu
stimulant et excitant ad acrioris pugnae indefessam continuationem, et equorum generosorum sessores eosdem equos,
toto annisu sponte currentes, nihilominus calcaribus urgent ad cursus integram perfectionem.
pp. 187 - 188: His stimulis multifarie multiplicatis, optamus toto desiderio vos indesinenter stimulari in indefessis
pugna et cursu praedicti zeli; donec, vestro cooperante ministerio, providerit Dominus ecclesiae suae de tali pastore
qualem nos scimus continuis et anxiis cordis gemitibus ab eo postulari. Valeat sancta paternitas vestra per tempora
longiora.

