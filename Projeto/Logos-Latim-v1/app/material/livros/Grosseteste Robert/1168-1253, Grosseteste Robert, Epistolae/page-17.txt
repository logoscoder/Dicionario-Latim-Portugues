8

EPISTOLA 008 : JUETTAE SORORI SUAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 43 - 45.
INC: Desideranti tibi valetudinis meae statum agnoscere, et ut eum literis tibi insinuem avide expetenti, breviter
significo quod ante festum Omnium Sanctorum gravi febris acutae detinebar aegritudine;
EXPL: imo totis visceribus exulta, quod eo exoneror quod, nisi esset depositum, esset graviter oppressurum. Vale in
Christo.
(Luard's dating: 1232)
Magister Robertus Grosseteste dilectae sibi in Christo Juettae sorori suae salutem aeternam.
pp. 43 - 44: Desideranti tibi valetudinis meae statum agnoscere, et ut eum literis tibi insinuem avide expetenti, breviter
significo quod ante festum Omnium Sanctorum gravi febris acutae detinebar aegritudine;sed divinae gratiae manu ad
me extensa a dicta aegritudine convalui, pristinae et consuetae restitutus sanitati. Noveris quoque quod omnes redditus
quos habui, resignavi, praeter praebendam quam habeo in ecclesia Lincolniensi. Nec te, quae religionis geris habitum,
religionisque servandae emisisti votum, moveat aliquatenus aut contristet, si spontanee factus sum pauperior, ut
virtutibus fiam ditior; si mundo sim despectior, ut caeli civibus sim aceptior; si propter bonum obedientiae reliqui
quaedam temporalia, cum nulla virtus nisi per obedientiam mereatur caelestia. Debes enim bonum quod amas in te,
tanto ardentius amare in me, quanto conjunctiores sumus carnis proximitate.
p. 44: Amas autem in teipsa, ut spero, bona verae religionis; veritas autem religionis nititur apprehendere culmen
perfectionis ut jam nulla mala proximis irroget, irrogata a proximis aequanimiter portet; objectis bonis temporalibus
nequaquam mentem laetitia solvat; subtractis eisdem non nimio aut omnino nullo m≈ìrore se afficiat; rerum
corporalium umbras nequaquam secum trahat, et fortasse tractas manu discretionis abigat. Abrenunciat enim mundo
vera religio, juxta vocem veritatis, dicentis: Nisi quis renunciaverit omnibus quae possidet, non potest meus esse
discipulus. Et sicut ait beatus Gregorius: "Piae mentes haec temporalia, et cum desunt, non quaerunt, et graviter etiam
cum adsunt, ferunt, quia per exteriorum curas a se exire pertimescunt. Nisi enim mens ab exterioribus desideriis se
abscondat, interna non penetrat; neque ad contemplanda interna perducitur, nisi ab his quae exterius implicant, studiose
subtrahatur."
pp. 44 - 45: Cum igitur tu religionem professa, haec et hujusmodi bona religionis in teipsa diligas, saltem aliquem ad
haec bona conatum, licet debilem, mihi non invideas: aequo animo tolera quod gravantis sarcinae partem deposui
graviorem: imo totis visceribus exulta, quod eo exoneror quod, nisi esset depositum, esset graviter oppressurum. Vale
in Christo.

