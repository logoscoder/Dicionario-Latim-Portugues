83

EPISTOLA 081: DOMINO GREGORIO, DEI GRATIA SUMMO PONTIFICI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 260 - 261.
INC: Significavi nuper vestrae sanctitati quod cum ad visitationis officium explendum in capitulo Lincolniensi et
ecclesiis praebendarum et communae ejusdem ecclesiae, manum solicitudinis pastoralis non solum auctoritate
ordinaria, sed insuper et vestra, conarer extendere, decanus et capitulum viribus omnibus in hac parte se mihi
opposuerunt; propter quod ex anxio affectu vestrae supplicavi sanctitati, ut ad dictorum dictam resistentiam
enervandam, cum non tendat, quantum ego prospicere valeo, nisi ad libertatis inanem umbram et in animarum
dispendium, meae imbecillitati subvenire curaret.
EXPL: Incolumitatem vestram conservet Altissimus mihi et Ecclesiae suae per tempora longa.
(Luard's dating: November, 1239)
Sanctissimo patri et domino Gregorio, Dei gratia summo Pontifici, Robertus miseratione divina Lincolniensis ecclesiae
minister humilis, beatorum pedum oscula devotissima.
pp. 260 - 261: Significavi nuper vestrae sanctitati quod cum ad visitationis officium explendum in capitulo Lincolniensi
et ecclesiis praebendarum et communae ejusdem ecclesiae, manum solicitudinis pastoralis non solum auctoritate
ordinaria, sed insuper et vestra, conarer extendere, decanus et capitulum viribus omnibus in hac parte se mihi
opposuerunt; propter quod ex anxio affectu vestrae supplicavi sanctitati, ut ad dictorum dictam resistentiam
enervandam, cum non tendat, quantum ego prospicere valeo, nisi ad libertatis inanem umbram et in animarum
dispendium, meae imbecillitati subvenire curaret.Quam supplicationem a vestrae sanctitatis ferventissimo zelo
exaudiendam fore in animarum salutem et firmiter credo et alacriter spero; et quia in hoc anchoram spei immutabiliter
fixi, ad vestrae sanctitatis recurrens subsidium, vobis sub brevitate duxi significandum quod cum causa visitationis ad
ecclesiam Lincolniae personaliter accederem, ac decano et capitulo mihi non obtemperantibus, monitionibus plurimis
jam praecedentibus, in quosdam de capitulo animadvertere disponerem, tandem de prudentium consilio in quandam
formam pacis convenimus, quam vestrae sanctitati transmitto praesentibus interclusam; humili devotione supplicans,
quatinus in literis secundum tenorem ipsius a me et capitulo communiter impetrandis, vestra sanctitas illum nobis
favorem exhibeat quam in salutem animarum noverit proficere, et episcopali honori, in quantum honor necessarius est
oneri, viderit convenire. In manus quoque gratiae sanctitatis vestrae, quae personam meam meosque et nostra negotia
uberrima benignitatis affluentia semper est prosecuta, eadem devote commendo et recommendo; supplicans toto mentis
desiderio ut eadem gratia, quae nescit imminui, semper proficiat in augmentum. Incolumitatem vestram conservet
Altissimus mihi et Ecclesiae suae per tempora longa.

