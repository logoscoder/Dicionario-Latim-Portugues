quomodo estis magni tam parvum tam magnipendentes? Magnus enim animus non nisi vere magna magnipendit. Si
autem sunt alia, rogamus ea nobis per vos explicari; duritiem enim, favente Domino, nisi contra vitia servare nolemus;
remedium autem cujus mentionem facitis, si vere remedium est, morbi alicujus curativum est; hujusmodi remedii
quaesitio non nos terrebit, sed magis laetificabit; quia cujuscunque quemcunque morbum curari desideramus. Si autem
sit, sub specie pharmaci curativi, quicquam mortiferum, id quaerere veraciter non expedit, sicut in litera vestra id
expedire non proponitis; credimus autem illud remedium veraciter vobis non expedire, nobis tamen expediens fore,
juvante Domino, plurimum; illud enim remedium non credimus aliud quam ad monachos Cantuarienses refugium, sub
quibus dicentibus, Incurvare ut transeamus, si semel incurvati fueritis, non erigemini cum volueritis. Nunquid tam
sapientium virorum est tanta in patrem insurgendi libido, non quaerentem, aut se quaerere non credentem nisi filiorum
salutem, ut velint sibi ipsis ambos oculos eruere, ut patri auferatur unus aut forte nullus? Vultis non dominorum servi
fieri, ut non sitis patris filii? Ut patri propinetis amarum, salubre tamen, pharmacum, vultis vos ipsi haurire venenum?
p. 295: Quid enim facient nobis Cantuarienses monachi, nisi quod pro justae causae et utilitatis communis defensione,
nos, modis quibus poterunt, tribulabunt? Quae tribulatio, juvante Domino, nobis licet amara, salubris tamen potio,
aegritudinis curatio, salutis adeptio, visus clarificatio, fracturae consolidatio, debilitatis corroboratio, et nostrae
imperfectionis perfectio: vobis autem, si per vos adveniat vel promoveatur, in contraria praedictorum omnium
convertetur. Non igitur nobis debet esse pro nobis vestrum, quod minamini, remedium terroris causa, sed consolationis;
pro vobis tamen quos sicut filios diligimus, tale remedium, quod vobis esse non potest nisi detrimentum, abhorremus;
et volentes, ut possumus vestro obsistere mortifero vobis remedio, vobis pro certo significamus, quod si a dictis
monachis quicquam impetretis, vel ad eorum mandatum in quemquam quicquam attemptetis, per totam dioecesim
nostram vos publice excommunicatos denunciari faciemus. Valete.

