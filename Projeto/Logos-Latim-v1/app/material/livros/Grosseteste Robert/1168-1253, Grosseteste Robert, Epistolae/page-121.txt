85

EPISTOLA 083: EDMUNDO, CANTUARIENSI ARCHIEPISCOPO, TOTIUS ANGLIAE PRIMATI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 264 - 266.
INC: Malorum principiis obsistendum est, quia "Sero medicina paratur Cum mala per longas invedere moras."
EXPL: Valeat paternitas vestra semper in Domino.
(Luard's dating: 1240)
Reverendo patri in Christo Edmundo, Dei gratia Cantuariensi archiepiscopo, totius Angliae primati, Robertus
miseratione divina Lincolniensis ecclesiae minister humilis, salutem, et quam debitam tam devotam obedientiam et
reverentiam.
pp. 264 - 265: Malorum principiis obsistendum est, quia "Sero medicina paratur Cum mala per longas invedere
moras."Fama volitante per omnium ora, declamatur quod in electionibus faciendis jam incepit morbus gravis terroris,
minarum et precum armatarum et seducentium blanditiarum, fortiter invalescere; cui morbo nisi citius per congruum
subveniatur remedium, non poterit de facili adhiberi medela in posterum; consequeturque quod mater nostra Ecclesia,
per gratiam Sponsi libera, per violentam oppressionem fiet ancilla, ac per hoc non erimus liberae filii, sed ancillae, dura
ligati servitute. 265 Erunt quoque, hoc morbo fortius ingruente, oves sine pastore; quia aut nullus intrabit in ovile
ovium, aut siquis intrat, non intrabit per ostium, ac per hoc non erit pastor ovium, sed vanum gerens pastoris nomen
secundum prophetae vocem, veraciter erit idolum, vel, quod pejus est, secundum alium prophetam, leonis rugientis et
lupi mores obtinebit et vocabulum; sicque non existente vero nomine pastore, exponentur oves perditioni, eruntque rei
mortis earum non solum hi qui eas perditioni exponunt, sed et hi qui obsistere poterant et non obstiterunt. Ne igitur
tanta mala in immensum succrescant, vestrae paternitatis discreta sanctitas satagat modis omnibus tam pestilenti morbo
dum recens est ocurrere, ne si per longas moras invaluerit, sero adhibeatur diligentia medelae.
pp. 265 - 266: Instat, ut audivimus, dies electionis celebrandae in ecclesia Herfordiae; et timetur ne forte dicti morbi
acumen se ibidem fortiter ingerat; ideoque, ut nostrae videtur modicitati, vestrae sapientiae et auctoritati conveniens erit
si dictae ecclesiae capitulo ex parte vestra scribatur efficax persuasio de eligendo pastore idoneo, et de non timendo
minas hominum, et de cavendo seductiones blandientium; et si a latere vestro ad dictos diem et locum mittantur aliqui
prudentes et strenui qui chartam Regis Johannis de concessione libertatis electionum et confirmationem sanctae
memoriae Papae Innocentii de eadem concessione, sententiamque latam in omnes violatores libertatum concessarum in
Magna Charta domini regis, in qua conceditur quod ecclesia Anglicana in perpetuum sit libera, et habeat omnia jura sua
integra, et libertates suas illaesas, et principium concilii Oxoniensis in quo excommunicantur "omnes qui ecclesias
malitiose suo jure privare praesumunt, aut per malitiam earundem libertates confringere vel perturbare contendunt,"
distincte et aperte exponant, commonentes efficaciter ne quisquam contra haec venire praesumat: hoc enim erit terror
malignantibus, confortatio eligentibus, multumque proficiet in ecclesiasticam libertatem et animarum salutem et
vestrum honorem.
p. 266: Erit etiam, ut nobis videtur, non inconveniens, si celebrata electio non perfunctorie, sed diligentissime,
examinetur secundum omnes articulos contingentes tam ipsam electionem quam electi personam, maxime si praedicti
morbi accidentia aliqua se immiscuerint, praesertim cum gravis debeatur poena electionem minus canonicam
confirmanti.
p. 266: Haec autem vobis scripsimus, non tanquam volentes facula solis juvare splendorem, sed applaudentes vestro
cursui infatigabili ad bravii comprehensionem. Valeat paternitas vestra semper in Domino.

