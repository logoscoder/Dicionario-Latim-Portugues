5

EPISTOLA 005: MARGARETAE DE QUINCI, COMITISSAE WINTONIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 33 - 38.
INC: Munificentiae liberalitatis vestrae gratias ago affectuosas, quae plurimis me praevenit beneficiis, et praeventum
subsequentibus amplioribus abundanter accumulavit.
EXPL: Valeat in Domino domina mea carissima.
(Luard's dating: 1231)
Eximiae dominae et in Christo carissimae, dominae Margaretae de Quinci, Comitissae Wintoniae, Robertus
Archidiaconus Leircestriensis salutem, et cum sincero caritatis affectu paratam ad obsequia voluntatem.
pp. 33 - 34: Munificentiae liberalitatis vestrae gratias ago affectuosas, quae plurimis me praevenit beneficiis, et
praeventum subsequentibus amplioribus abundanter accumulavit.Licet autem beneficia retributionem non exigant, quia
si beneficia sunt, gratis sunt collata; tamen ingratus est, qui cum possit, beneficium non retribuit. Volens igitur
beneficiis vestris pluribus et magnis saltem aliquam referre vicem, nihil inveni majus quod retribuerem, quam vitae
perpetuae promerendae necessariam, commonitionem salubrem. Obtulit quoque se mihi occasio duplex, ut eximietati
vestrae aliquid salubriter commonitorium scriberem. Intimatum namque est mihi, quod Judaeos, quos dominus
Leircestriensis de municipio suo expulit, ne Christianos in eodem manentes amplius usuris immisericorditer
opprimerent, vestra disposuit excellentia super terram vestra recolligere. Quod si disponitis, qualiter a Christianis
principibus recolligi debeant et tueri, prius diligenter attendatis.
pp. 34 - 35: Propter peccatum homicidii, quo mundi Salvatorem, Dominum nostrum Jesum Christum affigendo cruci,
crudeliter occiderunt, ne per ejus saluberrimam praedicationem locum perderent et gentem, per Titum et Vespasianum
locum infeliciter amiserunt, et ipsi captivati, et per omnes regiones et nationes captivi dispersi sunt, nec ante ultima
mundi tempora ad libertatem redibunt. In ultimis vero temporibus, cum plenitudo gentium, sicut scriptum est, intraverit,
videlicet ad fidem, tunc omnis Israel, id est, populus Judaeorum, per eandam Christi fidem salvus fiet, et ad veram
libertatem de captivitate redibit. Interim autem dum idem populus Judaeorum in infidelitate permanens Christum mundi
Salvatorem blasphemat, et ejus passionem subsannat, sub mundi principibus in justam poenam peccati sui tenebitur
captivus. Debentque principes qui eos tenent captivos, ne occidantur defendere, et insimul, ne Christianos usuris
opprimant, severissime prohibere; et ut de licitis manuum suarum laboribus victum sibi acquirant, providere. Haec
autem ultima Judaeorum captivitas: et tamen ne in hac captivitate occidi debeant, pluribus Scripturae locis prophetatur.
Ad Cain namque qui gerit typum Judaeorum, cum occidisset fratrem suum Abel, qui gerit typum Christi, pro mundi
salute a Judaeis occisi, dictum est: Nunc igitur maledictus eris super terram, quae aperuit os suum et suscepit
sanguinem fratris tui de manu tua; cum operatus fueris eam, non dabit tibi fructus suos; vagus et profugus eris super
terram. Dixitque Cain ad Dominum, Major est iniquitas mea, quam ut veniam merear: ecce eicis me hodie a facie tua,
et a facie tua abscondar, et ero vagus et profugus in terra. Omnis ergo qui invenerit me occidet me. Dixitque Dominus,
Nequaquam ita fiet, sed omnis qui occiderit Cain, septuplum punietur. Posuitque Dominus signum in Cain, ut non eum
interficeret omnis qui invenisset eum.
pp. 35 - 37: Secundum hanc itaque Domini praelocutionem maledictus est populus ille dum perstat in infidelitate et
blasphemia: non solum maledictione culpae, sed etiam maledictione pœnae; et justae pœnae inflictio est ut terram
laboriose operetur, quae etsi ex operatione illius populi fructificet, non tamen fert illi fructus suos, sed principibus sub
quibus captivatur. Vagus est populus ille per dispersionem, et profugus a propria sede, scilicet Jerusalem, vagus per
mansionis incertitudinem et profugus per mortis timorem. Habet tamen ne occidatur Domini praelocutionem, et etiam
jussionem in Psalmo; namque de illis scriptum est: Deus ostendit mihi super inimicos meos, ne occidas eos, ne quando
obliviscantur populi mei. Quod de Judaeis accipiendum esse, testatur beatus Augustinus, adicitque causam quare non
sunt occidendi, videlicet quia "portant codices nostros, de quibus prophetatus et promissus est nobis Christus." Ac per
hoc sunt testes fidei Christianae contra infidelitatem Paganorum. Insuper, sicut supra tactum est, in fine convertentur ad
Christum, quia si fuerit numerus filiorum Israel tanquam arena maris, reliquiae salvae fient. Habent igitur Judaei ex
misericordia Domini, in gloriam Christianorum, ut non occidantur, et habent ex Dei justitia, ut per diversas nationes,
vagi et profugi dispergantur, et sub principibus captiventur, terram laboriose operentur, in principum utilitatem, et suae
infelicis vitae qualemcunque sustentationem. Non itaque a Christianis principibus foveri debent Judaei, ut Christianos
usuris opprimant, et de usuris in deliciis et otio vivant, qui ex Domini sententia pœnae laboris addicti sunt. Christiani
namque principis officium est Christianos ab infidelium oppressione potenter eripere, non cupide et impie per infideles
opprimere; Domini sententiam de inflicta Judaeis pœna ratam habere, et non ipsam eos exaltando enervare. De ipsis
namque adnectit Psalmus: Disperge illos in virtute tua, et depone eos, protector meus, Domine. Depone dicit, per
humiliationem poenae, non exalta per congregationem usurae. Sciant itaque principes qui eos fovent vel eis favent in
usuris a Christianis, se esse reos peccati eorum, et sic futuros participes pœnae eorum. Quia sicut dicit beatus Paulus:
Non solum qui talia agunt, sed qui agentibus consentiunt, morte digni sunt. Et sicut dicunt sancti expositores omnes,

