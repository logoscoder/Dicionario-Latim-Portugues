2

EPISTOLA 002: FRATRI AGNELLO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 17 - 21.
INC: Novit sinceritas caritatis vestrae scriptum esse, quoniam ubi est thesaurus tuus, ibi est et cor tuum, et omne quod
preciosum ardenter amatur, thesaurum vocari non ambigit.
EXPL: quia veraciter scio, quod antequam habitum vestrum susciperet, hoc propositum in animo suo firmaverat, et eo
libentius habitum vestrum suscepit, quia per ejusdem habitus susceptionem, propositum firmatum melius et citius,
proximis utilius et Deo acceptius compleri posse credidit.
(Luard's dating: 1229-1232)
Dominis dilectissimis et sincerissimis atque abundantissima gratia praestantissimis, Fratri Agnello, Ministro Fratrum
Minorum et Conventui Oxoniensi Robertus Archidiaconus Leircestriensis salutem.
pp. 17 - 18: Novit sinceritas caritatis vestrae scriptum esse, quoniam ubi est thesaurus tuus, ibi est et cor tuum, et omne
quod preciosum ardenter amatur, thesaurum vocari non ambigit.Cordis quoque nomine amorem designari meminit.
Quapropter ibidem esse amorem, ubi est preciosum ardenter amatum, veracissime intelligit. Amorem autem et
amantem disjungi non posse, omnino notum et certum est. Unde amantem et amatum simul esse manifestum est. Igitur
multo amplius amantem et redamantem simul esse clarum est, cum in ad invicem amantibus, utriusque sit amans et
utriusque amatum, et quasi mutuo visu uterque in alterum totus eat, et mutuo amplexu sese indissolubiliter astringant.
p. 18: Iterum scriptum novistis: Multitudinis credentium esse cor unum et animam unam. Sed luce clarius est, ea quae
unum sunt, ab invicem non esse divisa; ad invicem igitur sese diligentes, et diligendo credentes, dum tales sunt,
nequaquam ab invicem divisi et distantes esse possunt, cum simul imo etiam unum, sicut auctoritate irrefragabili
Scripturae patet, necesario sunt. Dolor igitur de vere credentium et mutua caritate sese diligentium divisione sive
distantia, dolor inanis est, quia dolet de eo quod nihil est, sed solummodo in figmento falsae opinionis et carnalis
imaginationis esse habet. Eorum enim quae simul et unum sunt, non est vera, sed solum ficta et imaginata sejunctio ab
invicem et distantia. In viros itaque spiritales et carnales imaginationes supergressos et luce veritatis perfusos,
hujusmodi dolorem cadere indignum est; a quibus longe relegatur quod vanum et inane est.
pp. 18 - 19: Haec autem tam longo principio petractata, quorsum tendant, breviter explicabo. Frater Adam de Oxonia,
corporali et locali distantia, Domino promovente ejusdem laudabile et sanctum propositum, a vobis est separandus:
cujus separationem localem et corporalem possent forte aliqui de fratribus adhuc infirmioribus, vel ut ejus ab eisdem
simpliciter divisionem dolere; nisi aliqua praemunitio huic infirmitati, velut potiuncula, praeservativa sanitatis
occurreret. Ideoque hanc literam velut potiunculam praeservativam ad utilitatem infirmorum, si qui forte sint tales in
vestro sancto collegio, vobis volui dirigere. Non quod credam in vestra sancta societate, non esse plurimos secundum
modum hujus peregrinationis perfectos, qui infirmioribus, quicquid viderint illis expedire, et persuadere sciant
efficacius, et hoc efficere velint ardentius. Sed talis est spiritalis medicinae natura, quod quanto a pluribus
administratur, tanto efficacius salutem operatur. Et medici spiritales cooperatioribus eorum non invident, sed eorum
augmentum quam plurimum desiderant. Unde et Moyses spiritum prophetiae omnibus desiderat, dicens: Quis tribuat, ut
omnis populus prophetet et det eis Deus spiritum suum? Et Apostolus gaudet in Dei annuntiatione: Sive sit occasione
sive veritate.
pp. 19 - 20: Corporum itaque localis divisio, ut praemonui, dolenda non est, licet praesentia sit jocunda; quia corporum
localis distantia non separat ab invicem homines, et maxime caritate mutua conjunctos et in unum conflatos. Homo
namque simpliciter est homo interior; unde et exterioris hominis partibus detruncatis, non minus remanet unus et idem
homo. Manibus enim meis et pedibus abscissis, oculisque erutis, adhuc vere dicere et lingua praescisa vere cogitare
possum, quod sum Robertus, et quod sum ego, et quod ille ego sum truncatus, qui prius fui integer. Et de his quoroum
corpora sunt incinerata, dicit Deus: Ego sum Deus Abraham, Deus Isaac, et Deus Jacob, qui non est Deus mortuorum,
sed viventium. Vere igitur vivunt Abraham, Isaac, et Jacob, licet eorum corpora incinerentur. Igitur secundum
interiorem hminem, vere et simpliciter est et vivit homo. Sed ecundum interiorem hominem nequaquam potest ad
invicem amantium esse ab invicem separatio. Igitur ut dictum est, hominum se ad invicem amantium non est separatio.
p. 20: Quomodo itaque homini dolendum est, de hominis a se divisione, cum ab eo non possit dividi homo quem vere
diligit? Quod si credat quis corporum humanorum localem distantiam esse dolendam, quantum erret, facile patet. Si
enim dolenda est alicui corporis humani a se distantia, multo amplius dolenda esset ejusdem corporis non existentia;
sed secundum beati Jeronimi sententiam, nec mors amici, quam sequitur corporis humani corruptio, dolenda est; igitur
nec corporis amici distantia. Nec sequitur, quod si jocunda est praesentia, dolenda sit absentia. Delectat enim hominem
sanum et motus et quies; et oculum sanum visio albi et nigri; et auditum sanum sonus acutus et gravis: sic et amori sano
dulcis est corporis amici praesentia, et si utilis est, dulcis est et absentia. Praeterea pone corpus amici examine;
numquid ejus diliges praesentiam? Sed nec etiam si solum vita vegetabili et sensibili esset animatum, ejus praesentia
diligeretur, sed nec forte ferretur. Propter quod igitur corporis praesentia vita rationalis est, vitae igitur rationalis per se
praesentia diligitur. Haec autem amanti absens esse non potest.

