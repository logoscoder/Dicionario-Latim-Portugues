p. 161: In singulis quoque ecclesiis, quarum facultates ad hoc sufficiant, sint unus diaconus et unus subdiaconus in
eisdem ut decet ministrantes: in aliis vero ecclesiis saltem sit clericus unus idoneus et honestus, qui sacerdoti cum
habitu convenienti in divinis ministret officiis.
p. 161: Praecipimus etiam firmiter auctoritate Evangelica et etiam de speciali indulgentia apostolica ne in locis sacris
habeantur mercata; cum Dominus ementes et vendentes de templo ejecerit, ne domus orationis fieret spelunca
latronum:
p. 161: adicientes ad haec ut coemeteria sint bene clausa; et tam ecclesiae quam domus ad eas pertinentes, competenter
secundum ecclesiarum facultates aedificatae,
p. 161: ipsaeque ecclesiae decenter ornatae tam in libris quam in vasis sacris et vestimentis; et quod ornamenta et vasa
sacra sint de noctibus sub tuta et honesta custodia, nec reponantur in domibus laicorum, neque sub eorum custodia, nisi
rationabilis et evidens ad hoc compulerit necessitas.
p. 161: Execrabilem etiam consuetudinem, quae consuevit in quibusdam ecclesiis observari de faciendo festum
stultorum, speciali auctoritate rescripti apostolici penitus inhibemus; ne de domo orationis fiat domus ludibrii, et
acerbitas circumcisionis Domini Jesu Christi jocis et voluptatibus subsannetur.
p. 161: Inhibemus quoque ne aliqui sacerdotes celebrent de aceto;
pp. 161 - 162: et quia quisque artifex arti suae plusquam alienae debet intendere, praecipimus ut rectores animarum arti
regiminis animarum vigilanter intendant, cum "ars artium sit," teste beato Gregorio, "regimen animarum"; et ut ab hoc
non avertantur, districtius ne inhibemus quisquam eorum audiat in scholis vel doceat leges seculares.
p. 162: Praecipimus quoque ut in qualibet Ecclesia Canon Missae sit rite correctus.
p. 162: Praecipimus etiam ut in singulis ecclesiis denuncietur solenniter ne quisquam levet arietes super rotas, vel alios
ludos statuat in quibus decertatur pro bravio; nec hujusmodi ludis quisquam intersit.
p. 162: Prohibeantur similiter compotationes quae vulgo dicuntur scotales:
p. 162: omnes quoque ludi et placita secularia a locis sacris omnino arceantur.
p. 162: Frequenti quoque praedicatione commoneatur ne matres vel nutrices parvulos suos in lectis suis juxta se
collocent.
p. 162: Clandestina quoque matrimonia districtius inhibeantur;
p. 162: nec permittant rectores ecclesiarum et sacerdotes parochiales quod parochiae eorum in annua visitatione
matricis ecclesiae decertent cum vexillis suis praeire; quia inde solent tam pugnae quam mors pervenire.
p. 162: Praecipimus etiam districtius ut in singulis ecclesiis solenniter denuncietur, ne quisquam scienter et prudenter
concubinas clericorum, nisi forte transitum facientes, hospitio suscipiat; tunc cautius providens ne in eodem hospitio
clericus fornicator hospitetur.
p. 162: Ad haec adicimus ne laici stent vel sedeant inter clericos in cancello dum divina ibidem celebrantur; nisi forte
ob reverentiam vel aliam rationabilem causam et manifestam hoc solis patronis permittatur.
p. 162: Et quia in multis ecclesiis, ut credimus, non est scriptum Oxoniense Concilium; principium ipsius de
excommunicationibus in eodem Concilio factis ad terrorem mali consciorum et eorum refraenationem duximus hic
adjungendum, eisdem verbis quibus in eodem Concilio scriptum est; praecipientes ut dictae excommunicationes
singulis annis in singulis innoventur ecclesiis;
p. 162: cujus principii tenor est talis.
pp. 163 - 164: "Ex auctoritate Dei Patris et beatae Virginis et Omnium Sanctorum et praesentis Concilii,
excommunicamus omnes illos qui ecclesias malitiose suo jure privare praesumunt, aut per malitiam earundem libertates
infringere vel perturbare contendunt; item omnes illos excommunicationis sententia innodamus, qui pacem et
tranquillitatem domini regis et regni injuriose perturbare praesumunt, et qui jura domini regis injuste detinere
contendunt. Adicimus omnes illos simili sententia involutos qui scienter et prudenter falsum perhibent testimonium, vel
perhibere procurant, vel etiam qui tales testes scienter producunt vel subornant in causa matrimoniali, ubi scilicet agitur
contra matrimonium, vel ad alicujus exhaeredationem. Advocatos omnes quoque excommunicamus qui in causis
matrimonialibus malitiose exceptiones apponunt vel apponere procurant, ne matrimonia vera debitum sortiantur
effectum; vel ut contra justitiam processus causae diutius suspendatur. Item excommunicamus omnes illos qui gratia
lucri vel odii vel favoris vel alia quacunque de causa alicui malitiose crimen imponunt, cum infamatus non sit apud
bonos et graves, ut sic saltem ei purgatio indicatur, vel alio modo gravetur. Praeterea omnes illos excommunicationis
sententia innodamus qui vacante ecclesia malitiose apponunt, vel procurant apponi patronatus quaestionem, ut sic
verum patronum illius ecclesiae collatione, saltem illa vice, defraudent. Excommunicamus etiam omnes illos qui gratia
lucri vel odii vel aliter contemnunt exequi mandatum domini regis contra excommunicatos editum, claves ecclesiae
contemnentes."
p. 164: Haec igitur volumus et praecipimus sicut canonice statuta sunt, a vobis reverenter et firmiter observari;
sciantque contemptores et transgressores horum, si rite super contemptu aut transgressione convicti seu confessi fuerint,
nos eos pro posse nostro, adjuvante Domino Jesu Christo, canonice punituros.
p. 164: Haec subscripta continentur per ordinem in litera hic praecedente, quae intitulatur Constitutiones, &c.
p. 164: De honoratione Eucharistiae et custodia.
p. 164: Quod sacerdotes sint prompti ad infirmos visendos.
p. 164: Quod superaltaria sint honesta.

