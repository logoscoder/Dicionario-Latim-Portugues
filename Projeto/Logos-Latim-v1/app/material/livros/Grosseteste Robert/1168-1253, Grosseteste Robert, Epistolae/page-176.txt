legitimam potestatem super se minorare aut tollere contendit, quomodo non patrem inhonorat? Omnis autem potestas
quam jus commune dat episcopo in suos subditos est legitima potestas patris in filios; ergo subditi episcoporum nitentes
eis auferre quod tribuit eis jus commune, praesertim cum de juris communis amplitudine nihil est ipsis episcopis
coartatum de superioris, hoc est, domini Papae, ordinatione, evidenter convincuntur parentes inhonorare, ac per hoc,
cum pactum decalogi transgrediantur, praedictam maledictionem incurrere aliasque quamplurimas Scripturae, quas
recitare non est necesse.
pp. 371 - 372: Ad haec episcopus majoribus ecclesiae negotiis aut inevitabilibus et rationalibus causis non praepeditus,
jure dioecesano sibi subjectos et ab ipso non exemptos absque animae suae discrimine non potest non visitare, ut errata
corrigat et reformanda reformet. Pastor namque ovium cujus sunt oves propriae, qui sic affectus est ad eas quod
animam suam pro eis semper paratus est ponere, praeponens earum salutem aeternam vitae propriae temporali, qui
etiam superiori pastori, in quo ipse est pastor, debet de ovibus omnibus rationem reddere, qualem pastorem constat
bonum episcopum esse, nunquid non potest de jure eas omnes visitare, cum omnes sint ejus propriae? aut nunquid non
vult eas visitare, cum sit solicitior de earum quam de vitae suae temporalis salute? Aut nunquid saltem quando potest
opportune, non praepeditus majori occupatione, non habet necesse eas visitare, cum teneatur de eis rationem reddere Ei,
videlicet, quem nec ovis minimae pili minimi deperditio potest latere, qui nec perditionem hanc contingentem per
pastoris negligentiam impunitam vult relinquere, cum quamlibet ovium sic diligat, quod quamlibet emerit toto pretio
suae vitae pretiosissimae traditae morti turpissimae et acerbissimae?
pp. 372 - 373: Imo quid aliud in hac parte credi potest, quam quod ex debito rationis reddendae pro ovibus habet
necesse eas visitare, maxime si, ut supra diximus, non sit detentus majori occupatione; et quia habet hoc in necessitate,
et quia oves ejus sunt propriae, potest eas visitare de jure, quod constat pastorem bonum ardenter velle facere, cum
earum salutem praeponat vitae propriae; et quia tanta incumbit pastoribus visitandi gregem necessitas, tantaque inesse
debet voluntas, cum sit de jure potestas, terribiliter minatur Dominus pastoribus non visitantibus, et non visitando
gregem dispergentibus, quia qui cum eo non colligit dispergit, per Jeremiam dicentem, Vae pastoribus qui dispergunt et
dilacerant gregem pascuae meae, dicit Dominus. Ideo haec dicit Dominus Deus Israel ad pastores qui pascunt populum
meum; vos dispersistis gregem meum, ejecistis eos, et non visitastis eos. Ecce ego visitabo super vos malitiam
studiorum vestrorum, ait Dominus. In his verbis evidenter ostenditur vae aeternae damnationis affuturum super pastores
gregem pascuae Domini dispergentes, dilacerantes, et eicientes: et qui sint pastores qui gregem Domini dispergunt,
dilacerant, et eiciunt, aperte manifestatur, cum subditur, Et non visitastis eos; ac si diceretur, Eo quod oves non
visitastis, dispersistis, dilacerastis, et ejecistis eas. Cum enim pastor oves non visitat, quid aliud facit quam non
visitando per campos licentiae sinit eas evagari, et evagando per varias voluptates et concupiscentias in regione
dissimilitudinis dispergi, dispersas quoque a bestiis dilacerari. De quibus bestiis dicitur, Ne tradas bestiis animas
confitentes tibi et dilaceratas tandem in tenebras exteriores proici. Sinendo autem haec mala per visitandi omissionem
ovibus accidere, rite dicitur, eadem mala facere; quemadmodum gubernator navis non recte dirigens gubernaculum
navem dicitur evertere, qui recta gubernaculi directione posset eam ab eversione salvasse. Quia igitur haec mala
perpetrant pastores, dum oves non visitant, justo judicio visitabit Dominus super eos malitiam studiorum suorum. Et
quorum studiorum nisi illorum, quorum occupatione minus utili a visitationis officio male cessant et avertuntur?
Habent igitur pastores maximam et evidentissimam visitandi necessitatem, ut tam grex quam ipsi vitent aeternam
damnationem.
pp. 373 - 375: Per Ezechielem quoque manifestat Dominus, quod pastoris est officium pecus infirmum consolidare,
aegrotum sanare, fractum alligare, abjectum reducere, quod periit quaerere, pingue et forte custodire; sed quomodo
haec pastor distincte faciet, nisi prius has pecorum differentias in pecoribus per eas distinctis agnoscat? Quomodo
autem has agnoscet differentias in pecoribus distinctis per eas, nisi visitationis et inquisitionis officio? Liquere satis
videtur, quod non aliter, aut quod non tam liquido agnoscet aliter; unde et in eodem Ezechielis capitulo, ipse Dominus
princeps pastorum, in quo omnes pastores sunt unus pastor, et qui operatur in eis opus pastorale, ut ipsi non sint qui
operantur, sed ipse qui operatur in eis, sicut nec ipsi sunt qui loquuntur, sed Spiritus Patris qui loquitur in eis, in se alios
adunans pastores, quod visitare debeant, et qualiter visitare debeant, ostendit dicens, Ecce ego ipse requiram oves meas,
et visitabo illas; sicut visitat pastor gregem suum, in die quando fuerit in medio ovium suarum dissipatarum, sic
visitabo eas et liberabo eas de omnibus locis in quibus dispersae fuerant in die nubis et caliginis. Ecce quod oportet
pastorem animarum eas visitare, et etiam sic visitare eas sicut pastor visitat gregem suum in die quando fuerit in medio
ovium suarum dissipatarum. Pastor autem ovium eas in die visitat, ut in luce diei eas earumque differentias absque
errore cognoscat, et maxime cum est in medio ovium suarum dissipatarum, tunc festinanter discurrit; omnia scrutatur
diverticula; donec dissipatas invenerit et inventas reduxerit. Sic igitur pastor animarum eas visitat in die, id est, in luce
inquisitionis, donec in luce inquisitionis eas earumque noverit differentias, et maxime cum est in medio animarum per
vitia discordantia et morum dissimilitudinem dissipatarum, tunc omnia diligenti inquisitione perscrutatur, donec sic
dissipatarum mores agnoverit, et ad virtutum concordiam et unitatem reduxerit, et sic visitans liberaverit dissipatas a
diversis locis dispersionis, id est, a diversis illicite concupitis. Ibi enim, quasi in loco, dicitur esse anima, ubi est res ab
ipsa plurimum concupita. Incidit autem anima decepta in haec loca in die nubis et caliginis, id est, in quadam
imaginaria apparentia, qua concupita apparent esse vera bona, obumbrata nube et caligine erroris et ignorantiae. Si
igitur pastor corporalium ovium eas tanta sollicitudine tantoque labore visitat, quanto majoribus sollicitudine et labore
oportet pastorem spiritalium ovium, pro quibus Christus mortuus est, pro quibus et ipse pastor debitor est animam

