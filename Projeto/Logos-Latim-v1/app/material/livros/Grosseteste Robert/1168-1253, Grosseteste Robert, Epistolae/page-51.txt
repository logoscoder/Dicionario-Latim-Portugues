33

EPISTOLA 033: DOMINO J. DE FOXTONE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 119 - 120.
INC: Gratias Deo referimus quod cum gratiarum actione molestias aegritudinem sustinetis, et amarum tribulationis
poculum in suavitate patientiae bibitis;
EXPL: Quia ergo nos his opus habemus, vestram affectuose rogamus dilectionem, quatenus si est ita, dictos libros
nobis velitis concedere, eorumque pretium per portitorem praesentium nobis rescribere, solvendum vobis, per Dei
gratiam, ad nutum vestrae voluntatis.
(Luard's dating: 1236)
Robertus Dei gratia Lincolniensis Episcopus dilecto sibi in Christo domino J. de Foxtone salutem et sincerum
dilectionis affectum.
pp. 119 - 120: Gratias Deo referimus quod cum gratiarum actione molestias aegritudinem sustinetis, et amarum
tribulationis poculum in suavitate patientiae bibitis;quodque flagellum vobis proficit in eruditionem, vexatio in
intellectum, et temptatio in probationem, probatio vero in spem quae non confundit. Gratias quoque vestrae referimus
caritati, quod ipsa Dominum nostrum Jesum Christum orat pro nobis, qui mole peccatorum pressi et occupationum
distractione discerpti, subsistere non possumus, nisi orationum servorum Dei valido fulcimento sustentemur. Agimus
insuper quam devotas possumus gratias vestrae prudentiae, quae orando tam salubriter commonuit, praeparare nos illi
foro, ubi omnia erunt nuda et aperta oculis ejus, ad quem nobis sermo; vestramque animavit timiditatem ad audendum
contra Leviathan, vestramque imbecillitatem roborare curavit ad sufferendam temptationem, vestrumque torporem
stimulavit ad faciendum abundanter bona et sustinendum fortiter mala, et sub brevissimo sermonis compendio, instruxit
solum illum timere et trepidare, qui illuminat ad purgationem erroris, salvat ad exclusionem doloris, et protegit ad
munimen impugnationis, nec habere cor timidum, si consistant ex adverso castra, sed magis sperare si exurgant ex
adverso proelia, quia quanto fuerint adversantium acies plus conglobatae, radiante terrifico lumine divinae
illuminationis nostrae, majore ruina cadent infirmatae. Oramus ergo Dominum nostrum Jesum Christum, qui est
illuminatio et salus nostra, ut pro hac luminosa et salutifera instructione, vobis retribuat lucem et salutem perpetuam,
vosque corroboret in adversis, quae ad patientiam patimini quae habet opus perfectum. Et det cum Apostolo gloriari in
tribulationibus, experientiaque sentire quid est, virtus in infirmitate perficitur, et cum infirmor, tunc potens sum.
p. 120: Caeterum retulit nobis dilectus noster in Christo dominus J. de Bannbery quod imitantes viam perfectionis
Evangelicae libros Sacrae Scripturae quos habetis, disponitis vendere, pretiumque in pios usus distribuere. Quia ergo
nos his opus habemus, vestram affectuose rogamus dilectionem, quatenus si est ita, dictos libros nobis velitis
concedere, eorumque pretium per portitorem praesentium nobis rescribere, solvendum vobis, per Dei gratiam, ad nutum
vestrae voluntatis.

