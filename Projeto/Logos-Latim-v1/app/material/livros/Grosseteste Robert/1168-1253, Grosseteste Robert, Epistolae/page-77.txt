54

EPISTOLA 053: ABBATI SANCTI BENEDICTI FLORIACENSIS ET EJUSDEM LOCI CONVENTUI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 166 - 168.
INC: Licet gloria bonorum sit ab intus, nesciatque sinistra eorum quid faciat dextera, nec justitiam suam faciant coram
hominibus ut videantur ab eis;
EXPL: ne modicum fermenti totam massam corrumpat et contagiosa scabies latius serpat. Valete.
(Luard's dating: 1238)
Viris venerabilibus, Dei gratia Abbati Sancti Benedicti Floriacensis et ejusdem loci Conventui, Robertus miseratione
divina Lincolniensis ecclesiae minister humilis, salutem et sincerum in Domino caritatis augmentum.
pp. 166 - 167: Licet gloria bonorum sit ab intus, nesciatque sinistra eorum quid faciat dextera, nec justitiam suam
faciant coram hominibus ut videantur ab eis;sed bona sua faciant in abscondito, ut Pater caelestis qui videt in
abscondito, reddat eis; eorundem tamen opera bona sic lucent coram hominibus, ut homines ea videant et glorificent
Patrem qui in caelis est; abscondenda namque sunt bona ab aura laudis humanae, ne ipsius corrumpantur uredine;
manifestanda tamen sunt, ut eorum luce alii illustrentur ad verum et accendantur ad bene operandum, ut videlicet opus
bonum sic sit in publico ad aliorum informationem, ut intentio sit in occulto, quantum attinet ad humanam laudem.
Mala vero sua et infirma sapientes occultant, ne propalentur aliis in exemplum pravum, et ne pateat hostibus rima per
quam habeant ingressum ad bona carpenda. Eis autem solis mala et infirma sua denudant prudentes, qui et malum
tollere et infirmitati remedium satagunt apponere.
p. 167: Vestrum igitur collegium sanctum, spiritu sapientiae et consilii illustratum et roboratum, bona sua oportet aliis
in exemplum bonum pandere, et mala siqua sunt, ne in exemplum pravum prodeant, nec hostibus ingressus pateat,
solicite ac prudenter abscondere; donec amputato penitus malo et infirmitate curata, de tenebris splendescat lux, et
tenebrae sint sicut meridies.
p. 167: Propterea si quandoque accidat in vestro collegio, aliquos monachos aut vitio pravos esse aut infirmitate mentis
debiles, non debetis eos, dum tales sunt, in alias regiones ad cellas vel possessiones vestras mittere ut ibidem
commorentur, ne aliis sint perditionis exemplum, et crimen eorum in totum vestrum refundatur collegium; sed ad
hujusmodi loca remota mittendi sunt ad commorandum solum hi qui praefulgent sapientia et sanctae conversationis
honestate, ut in eis longe lateque luceat lux vestra, et famae vestrae bonus odor respiret.
pp. 167 - 168: Desiderantes igitur non modicum lucem sanctitatis vestrae apud vos resplendere, et infirma vestra apud
vos sanari et roborari; volentes etiam vobis ad praesens deferre et famae vestrae parcere, mittimus ad vos duos
monachos vestros, Philippum videlicet et Thomam, qui aliquandiu in dioecesi nostra apud Menting commorati sunt;
quorum unus, Philippus scilicet, in adulterio ibidem deprehensus, insuper propria confessione super hoc convictus est;
Thomas vero graviter defamatus super fornicatione, etiam per proprios socios et monachos suos, non potuit se purgare;
utrique etiam, quasi essent seculares, venationi et sagittationi solebant intendere. Vestrae igitur discretioni committimus
hac vice eosdem regulariter corrigendos, rogantes vos quanta possumus affectione et devotione, quatenus ad
praedictum locum nullum de monachis vestris mittatis ibidem moraturum, nisi quos ornet morum et religionis honestas
et illustret disciplinae regularis scientia et observatio; certissime enim sciatis quod, adjuvante Domino, non sinemus,
pro posse nostro, monachos in nostra dioecesi commorari, nisi honeste conversantes et regulariter viventes secundum
regulam beati Benedicti; sed conabimur, quantum juvante Domino poterimus, secundum doctrinam Apostoli, auferre
malum de medio nostri; ne modicum fermenti totam massam corrumpat et contagiosa scabies latius serpat. Valete.

