130

EPISTOLA 128: MAGISTRO INNOCENTIO DOMINO PAPAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 432 - 437.
INC: Noverit discretio vestra, quod mandatis Apostolicis affectione filiali omnino devote et reverenter obedio;
EXPL: Hae autem quas vocant provisiones, non sunt in aedificationem sed in manifestissimam destructionem; non
igitur eas potesst beata sedes Apostolica; etenim caro et sanguis quae regnum Dei non possidebunt, eas revelavit, et non
Pater Domini nostri Jesu Christi qui in caelis est.
(Luard's dating: 1253)
Robertus Lincolniensis Episcopus magistro Innocentio domino Papae salutem et benedictionem.
pp. 432 - 434: Noverit discretio vestra, quod mandatis Apostolicis affectione filiali omnino devote et reverenter
obedio;his quoque quae mandatis Apostolicis adversantur, parentalem zelans honorem, adversor et obsto; ad utrumque
enim similiter et aequaliter teneor ex divino mandato. Apostolica enim mandata non sunt nec possunt esse alia quam
Apostolorum doctrinae et Ipsius Domini Jesu Christi, Apostolorum Magistri et Domini, cujus typum et personam
maxime gerit in ecclesiastica hierarchia dominus Papa, consona et conformia. Ait enim Ipse Dominus noster Jesus
Christus, Qui non est mecum, contra me est; contra Ipsum autem nec est nec esse potest Apostolicae sedis sanctitas
divinissima.
p. 434: Non est igitur praedictae literae tenor Apostolicae sanctitati consonus, sed absonus plurimum et discors; primo,
quia de illius literae et aliarum ei consimilium longe lateque dispersarum superaccumulato Non obstante, non ex legis
naturalis observandae necessitate inducto, scatet cataclysmus inconstantiae, audaciae, et procacitatis etiam
inverecundae mentiendi et fallendi, diffidentiae cuiquam credendi vel fidem adhibendi, et ex his consequentium
vitiorum, quorum non est numerus, Christianae religionis puritatem et socialis conversationis hominum tranquillitatem
commovens et perturbans.
pp. 434 - 435: Praeterea, post peccatum Luciferi, quod idem erit in fine temporum ipsius filii perditionis Antichristi,
quem interficiet Dominus Jesus spiritu oris sui, non est, nec esse potest alterum genus peccati tam adversum et
contrarium Apostolorum doctrinae et Evangelicae, et Ipsi Domino Jesu Christo tam odibile, detestabile, et abominabile,
et humano generi tam pernecabile, quam animas curae pastoralis officio et ministerio vivificandas et salvandas,
pastoralis officii et ministerii defraudatione mortificare et perdere. Quod peccatum evidentissimis Scripturae sacrae
testimoniis committere dinoscuntur, qui in potestate curae pastoralis constituti, de lacte et lana ovium Christi suis
carnalibus et temporalibus desideriis et necessitatibus prospiciunt, et pastoralis officii ministeria in aeternam Christi
ovium salutem operandam debita non administrant; ipsa enim ministeriorum pastoralium non administratio est,
Scripturae testimonio, ovium occisio et perditio.
p. 435: Quod autem haec duo genera peccatorum, licet dispariter, sint pessima et omne alterum genus peccati
inaestimabiliter superexcedentia, manifestum est ex hoc, quod ipsa sunt duobus existentibus et dictis, licet dispariter et
dissimiliter, optimis directe contraria; pessimum enim est; quod optimo est contrarium; quantum autem est in dictis
peccantibus, unum peccaminum est ipsius Deitatis superessentialiter et supernaturaliter optimae vilipensio; alterum
vero Deiformitatis et Deificationis ex divini radii gratifica participatione essentialiter et naturaliter optimae,
interemptio. Et quia sicut in bonis causa boni melior est suo causato, sic et in malis causa mali pejor est suo causato;
manifestissimum est, quoniam talium pessimorum interemptorum Deiformitatis et Deificationis in ovibus Christi in
ecclesiam Dei introductores, ipsis pessimis interemptoribus sunt pejores, et Lucifero et Antichristo proximiores; et in
hac pejoritate gradatim magis superexcellentes qui ex majore et diviniore sibi divinitus potestate, in aedificationem et
non in destructionem tradita, magis tenentur ab ecclesia Dei tales interemptores pessimos excludere et extirpare.
pp. 435 - 436: Non potest igitur sanctissima sedes Apostolica, cui a sancto sanctorum Domino Jesu Christo tradita est
omnimoda potestas, testante Apostolo, in aedificationem et non in destructionem, aliquid vergens in hujusmodi
peccatum Domino Jesu Christo tam odibile, detestabile, abominabile, et humano generi summe pernecabile vel
mandare vel praecipere, vel quoquo modo ad aliquid tale conari. Hoc enim esset evidenter suae sanctissimae potestatis
et plenissimae vel defectio vel corruptio vel abusio, et a throno gloriae Jesu Christi summa elongatio, et in cathedra
pestiientiae poenarum gehennalium duobus praedictis tenebrarum principibus proxima coassessio. Nec potest quis
immaculata et sincera obedientia eidem sedi subditus et fidelis, et a corpore Christi et eadem sancta sede per schisma
non abscisus, hujusmodi mandatis vel praeceptis vel quibuscunque aliis conaminibus undecunque emanantibus, etiamsi
a supremo Angelorum ordine eveniret, obtemperare; sed necesse habet totis viribus totum contradicere et rebellare.
pp. 436 - 437: Propter hoc, reverendi domini, ego ex debito obedientiae et fidelitatis, quo teneor, ut utrique parenti,
Apostolicae sanctissimae sedi, et ex amore unionis in corpore Christi cum ea, his, quae in praedicta litera continentur,
et maxime quia in praetactum peccatum, Domino Jesu Christo abominabilissimum et humano generi perniciosissimum,
evidentissime vergunt, et Apostolicae sedis sanctitati omnino adversantur et contrariantur catholicae unitati, filialiter et
obedienter non obedio, contradico, et rebello. Nec ob hoc potest inde vestra discretio quicquam durum contra me

