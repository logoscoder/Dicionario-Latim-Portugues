91

EPISTOLA 089: PATRI BONIFACIO, DEI GRATIA ARCHIEPISCOPO CANTUARIENSI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 276 - 277.
INC: Accedentes nuper ad nos clerici vestri ex parte vestrae paternitatis nos rogaverunt, quatinus cuidam literae,
nomine nostro et dominorum Herefordensis episcopi et Cicestrensis electi caeteris suffraganeis vestris directae pro
negotio subsidii a domino Papa de praelatis et clero provinciae Cantuariensis vobis concessi, sigillum nostrum una cum
sigillis duorum praenominatorum dominorum apponeremus;
EXPL: Habeat igitur vestrae paternitatis benignitas nos, si placet, in hac parte excusatos, paratos semper ad ea quae
vestrae debeant voluntati complacere. Valeat paternitas in Domino.
(Luard's dating: 1245)
Venerabili in Christo patri Bonifacio, Dei gratia archiepiscopo Cantuariensi, totius Angliae Primati, Robertus
miseratione divina Lincolniensis ecclesiae minister humilis, salutem et quam debitam tam devotam in omnibus
obedientiam et reverentiam.
pp. 276 - 277: Accedentes nuper ad nos clerici vestri ex parte vestrae paternitatis nos rogaverunt, quatinus cuidam
literae, nomine nostro et dominorum Herefordensis episcopi et Cicestrensis electi caeteris suffraganeis vestris directae
pro negotio subsidii a domino Papa de praelatis et clero provinciae Cantuariensis vobis concessi, sigillum nostrum una
cum sigillis duorum praenominatorum dominorum apponeremus;postea vero iidem clerici per nos redeuntes iterato ex
parte vestra rogaverunt, quatinus dictis suffraganeis pro praedicto subsidio nosmet literam supplicatoriam et
exhortatoriam destinare curaremus; neutra tamen vice, quod dicti clerici rogaverunt, fecimus; super quo a vestra
paternitate veniam petimus; non enim fas nobis est, vestrae paternitati, nec dilectioni speciali quam erga nos vestri
gratia geritis, quicquam denegare quod inoffensa justitia et nostra honestate illaesa possumus facere. Praedicta autem
fecisse non potuimus, sicut nobis certissime visum erat, nisi forte aliquos de coepiscopis nostris offendissemus, cum
videremur manifeste ab eorum unitate recessisse, praedictum subsidium, quantum in nobis esset, sine illis
praeconcedendo, et nostra praeconcessione ad idem faciendum eos quoddammodo arctando. Toti quoque clero dictae
provinciae nos reddidissemus odiosos; qui etiam publice declamarent quod nos, quantum in nobis esset, nostra
hujusmodi praeconcessione, (non enim exhortari possemus in hac parte quod prius nosmetipsi non videremur
concessisse,) eos intolerabiliter gravassemus; praesertim cum dominus Papa et dominus rex auctoritate papali ab eodem
clero praesentialiter exigant in non modica quantitate sibi subveniri. Ut igitur haec et hujusmodi vitaremus, manum a
scribendo continuimus, et scripta non signavimus. Habeat igitur vestrae paternitatis benignitas nos, si placet, in hac
parte excusatos, paratos semper ad ea quae vestrae debeant voluntati complacere. Valeat paternitas in Domino.

