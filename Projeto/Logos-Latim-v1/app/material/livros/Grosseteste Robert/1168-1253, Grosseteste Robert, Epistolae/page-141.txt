102

EPISTOLA 100: FRATRI MATTHAEO PRIORI PROVINCIALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 304 - 305.
INC: Scriptum est, Ne dicas amico tuo, vade et revertere, et cras dabo tibi, cum statim possis dare; in quo manifeste
ostenditur, quod dationis dilatio est dati immoratio, ac per hoc econtrario, temporanea et opportuna largitio muneris est
augmentatio;
EXPL: Supplicamus insuper omni devotione quatinus in orationibus vestris mei peccatoris memores esse dignemini.
Valeat paternitas vestra in Domino.
(Luard's dating: 1242)
Robertus, Dei gratia Lincolniensis Episcopus, dilectis sibi in Christo, fratri Matthaeo Priori provinciali, et diffinitoribus
capituli provincialis fratrum praedicatorum Angliae, salutem, et sincerum in Domino caritatis augmentum.
pp. 304 - 305: Scriptum est, Ne dicas amico tuo, vade et revertere, et cras dabo tibi, cum statim possis dare; in quo
manifeste ostenditur, quod dationis dilatio est dati immoratio, ac per hoc econtrario, temporanea et opportuna largitio
muneris est augmentatio;quae si fiat ex animo prompto et benevolo, est etiam divinae dilectionis adquisitio; testante
Apostolo, qui dicit hilarem datorem diligit Deus. Vos itaque qui estis sicut rota quam vidit Ezechiel, non solum alio
exterius impellente, sed interiori spiritus vitae inclinatione ad omne bonum volubiles, decet vestras largitiones non ultra
quam convenit protrahere; et maxime, cum ipsa dilatio in salutis animarum vergat detrimentum. De largitate et
liberalitate vestra reputamus nos accipere, licet id habeamus a domini Papae privilegio et concessione quod duos de
fratribus vestris debeamus nobiscum commorantes habere in nostri ministerii complendi adjutorium. Ne igitur vestri
muneris plenitudo, Deique erga nos dilectio, dilatione et quasi quadam retinentia tribuendi muneris minoretur, salus
quoque animarum minus efficiatur, vos rogamus quam sincera et devota possumus affectione, quatinus de caetero sic
nobis providere curetis de fratribus nobiscum moraturis, ut vestrae largitionis hilaris promptitudo donum vestrum et
caetera praedicta adaugeat; nec credimus nobis vel vobis expedire, nec saluti animarum prodesse, [ut sit] fratrum
nobiscum commorari debentium tam frequens quam hucusque fuit commutatio; cum de novo supervenientes minus sint
exercitati et assuefacti in his quae ad ministerii nostri supplementum oportet eos peragere. Supplicamus insuper omni
devotione quatinus in orationibus vestris mei peccatoris memores esse dignemini. Valeat paternitas vestra in Domino.

