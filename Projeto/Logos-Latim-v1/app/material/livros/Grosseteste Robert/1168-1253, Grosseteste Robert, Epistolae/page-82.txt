pp. 176 - 177: Isti, ut aiunt, cum circa regulas vitae agendae philosophari incipiunt, a propinquis et possessionibus
recedunt, omnibus vitae hujus curis et solicitudinibus renunciant, et extra muros civitatum in solicitudinibus
solitudinibus vel montibus conversantur; considerantes cum Baptista, quod conversari cum dissimilibus est inutile et
nocivum. Propheticam zelant et exercent vitam, venerabilis vitae mysteria perficientes. Nullus eorum quicquam habet
proprium, neque cibum, neque potum, neque quicquam aliorum quae ad corporis necessitates sunt necessaria; sed suas
reputat divitias, leges, et sermones, et praecepta prophetarum et hymnos, et alia quibus scientia et pietas augentur et
perficiuntur. In his plenius exercitati cibum et potum non assumunt ante solis occasum, quia philosophari luce dignum
esse judicant, tenebras vero corporis magis convenire necessitatibus. Nec tamen in reficiendis corporibus et reparandis
per quietem ad labores totas noctes peragunt, sed majorem noctis partem in sacris hymnis et vigiliis orantes deducunt;
narrationes autem sanctorum sermonum fiunt ipsis cum cogitationibus in allegoriis. Omnis enim legislatio videtur his
viris animali similis, et quasi corpus habere verba sonantia, velut animam vero in verbis sonantibus invisibilem
intellectum. Offerunt itaque in sacrificio laudis velut animal integrum et vivum compactum ex verbis sonantibus
incorruptis et indecisis, velut sano et integro corpore et indeflexo intellectu a verborum mysticis significationibus, velut
ex anima uniente. Chori itaque monachorum diaboli dissolvunt tyrannidem, poetarum figmenta, magicas artes, et
divinorum exceptiones expurgant. In fragili corpore conversationem tenent angelicam, omnibus mundi rebus exuti,
omnique mundo crucifixi, necessariis utentes solum ad necessitatem, nullo autem ad voluptatem, eligentes magis in usu
necessariorum ad carnis mortificationem citra medium sistere, caventes plurimum ultra procedere. Et cum nihil prorsus
habeant, laborant tamen de labore suo indigentibus impensas invenire.
pp. 177 - 178: Haec de praefata conscriptione breviter extracta, quasi speculum parvum, vobis proponere curavi, ut
monachicae vitae velut formam parvulam in eo speculemini. Delectat enim juvenculas plerumque speculorum varietas;
vestrae autem animae castae juvenculis sponsae assimilantur. Quia igitur velut in speculo magno, plano, et exterso, in
regula beati Benedicti vestrae vitae pulchritudinem saepius estis contemplati, et velut in speculo fulgentiori in regula
beati Basilii et in doctrina exemplari historiarum vitas patrum referentium: si ad hoc speculum breve, eo quod quasi de
peregrina delatum est regione, paulisper convertatis intuitum, non debet vestro studio esse taediosum.
p. 178: Cum autem tanta sit vitae monachicae sanctitatis excellentia, quis non videt quam sit dissonum, si non sit
sanctificatum monachorum servatorium, hoc est, monasterium? Dicitur enim monasterium a monacho et â€¢ verbo
Graeco, quod sonat Latine servo. Non igitur cum murmure, sed cum magna spiritali jocunditate, monasterii vestri
sanctificationem devote suscipiatis, recogitantes quod domum Domini decet sanctitudo, quae orationes orantium in ea
fortificat et facit exaudibiles, enervat et effugat nequitias spiritales, asciscit Angelorum frequentationem, Ipsique
Domino Angelorum ad inhabitandum est gratiosa praeparatio. Et quis suscepturus terrenum regem hospitio, non
mundat illud, honestat, et decorat modis, viribus, et impensis quibus potest; non parcit laboribus, non parcit expensis,
donec habitaculum praeparetur quantum fieri potest omni decoratione acceptum? In monasterio vestro continue habitat
Rex caelorum, non solum per divinitatem, sed in Sacramento Eucharistiae per veram carnis substantiam, quam
assumpsit de Virgine. Maximus autem decor corporalis habitaculi hujus gloriae est sanctitudo recepta in ejus
dedicatione. Si dederit homo omnem substantiam domus suae pro hac ad honorem tanti Regis decoratione, quasi nihil
reputabit eam in tanti boni comparatione. Valete.

