patronis; similiter sine praejudicio patronorum recusant praesentatos a veris patronis, cum ecclesiae ad quas praesentant
non vacant. A simili igitur cum auctoritate Concilii collata sit ecclesia, et ita non vacet, nullum generatur praejudicium
patrono praesentandi, si recusetur praesentatus ab ipso ad non vacantem ecclesiam. Cum autem in curia regis evicerit
quis jus patronatus, et dominus rex scribit episcopo loci sub hac forma: "Mandamus vobis quod admittatis idoneam
personam ad talem ecclesiam, ad praesentationem talem non obstante reclamatione adversarii sui;" per hujusmodi
mandatum regium ad nihil aliud tenetur episcopus, nisi ut de caetero habeat talem pro vero patrono talis ecclesiae, non
obstante adversarii sui reclamatione; nec recuset praesentatum a tali quasi praesentatum a non vero patrono. Non enim
potest rex injungere episcopo ut faciat vel non faciat officium episcopale et spiritale. Ideoque non potest injungere ut
instituat vel non instituat in ecclesias, et curas animarum committat vel non committat, sicut praecipere non potest ut
episcopus celebret vel non celebret ordines, vel conficiat chrisma vel confirmet parvulos; nec aliquo modo regi vel alii
seculari potestati tanquam suo judici reddenda est ratio ab episcopo, cur aliquid horum seu consimilium faciat vel
omittat. Poterit tamen episcopus forte sine laesione libertatis ecclesiasticae, ob honorem regium, domino regi vel suis
justiciariis intimare, quod non recusavit praesentatum ab eo qui evicit jus patronatus quia praesentatum vel quasi
prasentatum a non vero patrono; forma igitur literarum domini regis, in vi verborum, licet forte non intentione
scribentium, plus continet et mandando injungit quam congruat regiae potestati. Essent autem verba sententiae et
aequitati, si tamen aequitas in hac parte dicenda sit, commensurata, si hujusmodi esset scribendi forma: "Mandamus
vobis quatinus de caetero habeatis talem pro vero patrono talis ecclesiae, non obstante talis adversarii sui reclamatione;
nec recusetis aliquem praesentatum ab ipso, tanquam praesentatum a non vero patrono." Si autem, quod absit, intendat
rex per formam mandati sui opus officii episcopalis episcopis injungere, constat quod usurpat sibi officium episcopi
cardinale. Hujusmodi enim injunctio solum convenit metropolitanis et domino Papae. Quapropter cavendum est ei, si
hujusmodi usurpet (quod absit), ne cum Ozia rege Juda usurpante sibi sacerdotis officium, percussus in fronte lepra et
ejectus de domo Domini usque ad diem mortis suae sustineat leprae contagium. Ista tamen plaga magis digni sunt
domini regis conciliarii, si ad eorum persuasionem talia contingat ab ipso usurpari.
pp. 230 - 231: Ad aggravationem autem peccati in his et hujusmodi violationibus et perturbationibus jurium et
libertatum ecclesiae accedit quod in Oxoniensi Concilio excommunicati "sunt omnes qui ecclesias malitiose suo jure
privare praesumunt aut per malitiam earundem libertates infringere vel perturbare contendunt," quodque dominus rex
per chartam suam concessit, quod ecclesia Anglicana sit libera, et quod a bonae memoriae archiepiscopo Stephano et
suffraganeis suis de consensu domini regis et baronum excommunicati sunt omnes qui contra tenorem chartae
praedictae venire praesumpserint; a qua excommunicatione dominus rex et barones in quodam colloquio domini regis
in capella beatae Katerinae apud Westmonasterium, eo quod timuerunt se in eandem excommunicationem incidisse,
petierunt instanter se absolvi a venerabili patre Edmundo archiepiscopo, qui eos absolvit sub haec forma, videlicet,
quod si de caetero contra praedictam chartam venirent, ipso facto in praefatam revolverentur excommunicationem.
p. 231: Quae itaque ob imperitiam persuadentis majori quam oporteret prolixitate, et minori quam oporteret efficacia,
quoquo modo persuasa sunt, sub recapitulationis brevitate comprehensa sunt haec:
p. 231: Primum, videlicet, quod abbates maxime, et consequenter aliae ecclesiasticae personae, sine gravi culpa
exercere non possunt officium secularis justitiariae, seu vicecomitatus seu ballivas tenere, de quibus tenentur personis
secularibus ratiocinia reddere; quodque dominus rex ad haec compellendo, et praelati talibus non obsistendo, non levi
commaculantur peccato.
p. 231: Secundum, quod ecclesiasticae personae cum impetuntur in personali actione, graviter peccant seculari judicio
se submittentes, et dominus rex judicesque seculares clerum ad hoc compellentes, et episcopi tali oppressioni libertatis
ecclesiasticae non resistentes.
p. 231: Tertium, quod judices seculares graviter peccant cum in foro suo determinare praesumunt quae causa sit
ecclesiastica et quae secularis, quando ad utrum forum pertineat vertitur in dubium.
p. 231: Quartum, quod iidem judices graviter peccant, cum causas quas notum est pure esse ecclesiasticas in foro
seculari descindunt.
pp. 231 - 232: Quintum, quod ecclesiae libertas graviter laeditur cum decisio causarum ecclesiasticarum per
prohibitiones regias judicibus ecclesiasticis directas impeditur.
p. 232: Sextum, quod rex et judices seculares graviter peccant, cum episcopos coram se respondere compellunt, quare
quosdam praesentatos ad ecclesias non admittunt, et a simili quare episcopi alia ad officium episcopale solum
spectantia faciunt vel non faciunt.
p. 232: Quaedam autem de brevibus domini regis quae ad manum occurrerunt, ad evidentiorem ostensionem
praetactarum violationum et perturbationum juris et libertatis ecclesiasticae, subscripta sunt.
p. 232: Henricus, Dei gratia, &c., episcopo tali salutem. Sciatis quod de consilio nostro assignavimus dilectum nobis
talem, de cujus fidelitate plurimum confidimus, ad tricesimam nostram in comitatu tali assidendam et colligendam una
cum aliis fidelibus nostris assessoribus et collectoribus ejusdem tricesimae in eodem comitatu, cui, prout nobis
significatum fuit, firmiter fecistis inhiberi, ne sub periculo beneficiorum suorum praedicto negotio aliquatenus
intenderet. Quia vero de paternitate vestra specialiter confidimus, et quod tam commodum quam honorem nostrum ex
animo diligitis, et etiam majora, si a vobis peteremus, nobis libentur concederetis, vos attentius duximus exorandos,
quatinus talem, qui in memorato negotio nobis plurimum utilis est et necessarius, ad hoc intendere permittatis, et quod

