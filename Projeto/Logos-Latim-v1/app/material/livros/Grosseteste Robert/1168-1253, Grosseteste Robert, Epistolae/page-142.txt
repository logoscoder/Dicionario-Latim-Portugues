103

EPISTOLA 101: HENRICO, REGI ANGLIAE, DOMINO HIBERNIAE, DUCI NORMANNIAE, AQUITANIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 306 - 308.
INC: Super eo quod statum vestrae dominationis et dominae reginae prolisque vestrae, quem prosperum sibique
acceptum conservet in aeternum Dominus, nobis significare, et de nostro solicite requirere voluistis, gratiarum actiones
referimus quam possumus devotas et affectuosas.
EXPL: Valeat dominatio vestra per tempora longiora.
(Luard's dating: 1242)
Excellentissimo Domino suo Henrico, Dei gratia illustri Regi Angliae, Domino Hiberniae, Duci Normanniae,
Aquitaniae, et Comiti Andegaviae, devotus suus Robertus, miseratione divina Lincolniensis ecclesiae minister humilis,
salutem et quam debitam tam devotam cum sincera dilectione reverentiam.
p. 306: Super eo quod statum vestrae dominationis et dominae reginae prolisque vestrae, quem prosperum sibique
acceptum conservet in aeternum Dominus, nobis significare, et de nostro solicite requirere voluistis, gratiarum actiones
referimus quam possumus devotas et affectuosas.Ad id vero quod nobis scripsistis, quod si de statu vestro eam quam
vos de nostro geritis solicitudinem gereremus, non credere non valetis quin per personam nostram propriam aut per
intervenientem status vestri certitudinem vellemus plenius explorare; respondemus secundum philosophum, quod lex
veri amoris, qui res est plena solicitudinis et solicitae explorationis si cuncta apud amatum sint prospera, hoc habet in
se, quod amator verus ad amatum prosperis fortunatum non de facili nisi vocatus accedit; si autem audiat eum quem
diligit adversitatibus arctatum, advenit prompte non vocatus, ut dilectum consoletur, juvet quoque et laboret pro
viribus, sua et se impendens pro dilecti relevatione; et propter hoc in prosperis non cognoscitur amicus; quia
prosperitati, quae non videtur expetere nisi applausum, plus plerumque applaudunt blanditores quam veri amatores.
Adversitas vero hoc habet de praecipuis bonis unum, quod praedicto signo blanditores discernit ab amatoribus.
pp. 306 - 307: Ad Job prosperatum et in regni sedentem solio non venerunt tres amici sui; ad leprosum vero, omni
privatum temporali bono et sedentem in sterquilinio prompte convenerunt non vocati. Non est igitur argumentum
imminutae dilectionis et solicitudinis de vobis, quod ad vos, (benedictus Deus, agentes prospere; quod et novimus
sufficienter ex certa, non tamen ex publicata exploratione, quae longe stat extra fines verae amicitiae) non accessimus
in propria persona; sed forte, si subtilius hoc discutiatur, magis invenietur argumentum contrarii; verus enim amor
placere non quaerit, sed prodesse; nec ostentare quasi dilectionis signa, quae veris amatoribus et fictis consueverunt
esse communia.
pp. 307 - 308: Sed forte dicet aliquis, quod licet secundum legem dilectionis supersederi possit ab accessu personali,
non tamen secundum legem superiori debitae venerationis; cui respondemus consentientes cum ipso, quod omnis
reverentia et honor superiori debetur et Domino; quae tamen suum habent tempus, sicut, secundum Salamonem, habent
omnia; nec credimus nos tempus conveniens praetermisisse; cum, si conferantur ad invicem corporis nostri debilitas et
negotiorum ecclesiasticorum nobis injunctorum urgentia, quae dilationem non capiunt, et regia pietas intermitti nollet,
apparebit omnino nostrum corporalem ad regiam majestatem venerandam accessum, in tempus expletionis eorundem
quod, favente Domino, in brevi erit convenientius, fuisse differendum; cum etiam regis temporalis sit honor, si Regis
aeterni opera ipsius occasione non retardentur; et licet verecundum sit sua enarrare, cogimur tamen cum Paulo quasi
insipienter vestrae serenitati de nobismet dicere, quod veram et non fictam de vestra salute temporali et aeterna gerimus
solicitudinem, desiderantes pro ipsa vobiscum collaborare non solum per bonam famam sed per infamiam; non solum
per gloriam, sed per ignobilitatem; et ut ad unum comprehendamus, non per confrui vobiscum vestris prosperis, sed per
participare pro vestra salute vobiscum vestris adversis. Valeat dominatio vestra per tempora longiora.

