79

EPISTOLA 077: DOMINO GREGORIO, DEI GRATIA SUMMO PONTIFICI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 248 - 249.
INC: Cum ad pastoris pertineat officium oves suas cognoscere, justusque teneatur jumentorum suorum animas nosse,
nec possit ista cognitio melius adquiri a pastore et animarum episcopo quam visitationis [et] inquisitionis officio;
EXPL: Incolumitatem vestram conservet Altissimus per tempora longa mihi et Ecclesiae suae.
(Luard's dating: 1239)
Sanctissimo Patri et Domino Gregorio, Dei gratia summo Pontifici, Robertus, miseratione divina Lincolniensis
Ecclesiae minister humilis, beatorum pedum oscula devotissima.
pp. 248 - 249: Cum ad pastoris pertineat officium oves suas cognoscere, justusque teneatur jumentorum suorum animas
nosse, nec possit ista cognitio melius adquiri a pastore et animarum episcopo quam visitationis [et] inquisitionis
officio;cumque inanis et vacua sit inquisitio nisi subsequatur correctio et reformatio; haec saepe mecum cogitans
postquam, licet indignus, pastoris suscepi officium, ad visitationes et inquisitiones, correctiones quoque et
reformationes canonicas faciendas ad animarum salutem, de quibus in districto examine novi me redditurum rationem,
pro modulo insufficientiae meae per dioecesim meam solicitudinem apposui et laborem. Cum autem ad capitulum
meum visitandum et clericorum de ecclesia mea et de ecclesiis praebendarum et de communa ecclesiae meae mores
corrigendos et reformandos, dictasque ecclesias visitandas, manum solicitudinis pastoralis, non solum auctoritate
ordinaria, sed eadem sanctitatis vestrae auctoritate speciali suffulta conarer extendere, decanus et capitulum ecclesiae
meae viribus omnibus se mihi opposuerunt, et opponunt, et in vocem appellationis proruperunt; cum tamen nec ipsi,
nec dicti clerici seu dictae ecclesiae aliquo sint privilegio a mea exempti jurisdictione; solummodo praetendentes pro se
sub nomine libertatis et consuetudinis approbatae, quod hactenus non erant ipsi seu dictae ecclesiae per episcopos
visitati, ut dicunt, nec praedictorum clericorum mores correcti seu reformati, quasdam quoque a quibusdam episcopis
praedecessoribus meis jurium episcopalium et exactionum eis concessas remissiones.
p. 249: Quia igitur mihi gerenti pastorale officium non video salutis viam, nisi ad imitationem Davidis, videns leonem
et ursum venientes tollentesque arietes de medio gregis, sequar eos et baculo pastorali percutiam, eruamque de ore
eorum modis et viribus omnibus quibus canonice valuero; praesertim cum pro salute ovium mihi commissarum, pro
quibus Christus in ara crucis dedit pretium sui pretiosissimi sanguinis, tenear vitam hanc morti turpissimae et
acerbissimae exponere.
p. 249: In obicibus autem et repagulis quae dicti decanus et capitulum mihi in hac parte opponunt, non video nisi
quandam falsae libertatis phantasiam et umbram, in qua callidus hostis liberius tendens insidias, crudelius devoret quos
fortius illaqueaverit.
p. 249: Ad vestrae sanctitatis, cui est summa omnium animarum solicitudo, pedes prostratus, omnibus mentis anxiae et
afflictae viribus et suspiriis lacrymosis efflagito, quatinus animae meae mihique commissarum saluti pietatis visceribus
compatiens, ad dictos obices dictaque repagula submovenda, subveniat imbecillitati meae superfervidus et
invictissimus zelus vester animarum, quo nullum est Deo acceptabilius sacrificium. Peto quoque a vestrae sanctitatis
gratia, quae semper mihi, licet immerito, fuit gratiosissima, quatinus dictis decano et capitulo ad judices in Angliam
literas contra me non concedat, donec nuncius meus specialis, quem tempestive, favente Domino, ad vestrae sanctitatis
pedes missurus sum pro dicto salutis animarum negotio, in praesentia sanctitatis vestrae plenius exponendo, vestro se
conspectui repraesentet: quem, simul cum persona mea et negotiis meis, rogo suppliciter ut habeat vestra sanctitas
recommendatum. Incolumitatem vestram conservet Altissimus per tempora longa mihi et Ecclesiae suae.

