118

EPISTOLA 116: WALTERO, DEI GRATIA ARCHIEPISCOPO EBORACENSI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 337 - 337.
INC: Ex obedientia plerumque facere cogimur quod et cum tristitia facimus, et cum gaudio, si fieri posset,
omitteremus:
EXPL: Valeat semper in Domino sancta paternitas vestra.
(Luard's dating: no date)
Venerabili in Christo Patri Waltero, Dei gratia Archiepiscopo Eboracensi, Robertus, miseratione divina Lincolniensis
ecclesiae minister humilis, salutem et quam debitam tam devotam cum sincera dilectione reverentiam.
p. 337: Ex obedientia plerumque facere cogimur quod et cum tristitia facimus, et cum gaudio, si fieri posset,
omitteremus:sed quia quasi peccatum ariolandi est repugnare, et quasi scelus idololatriae nolle adquiescere, omittere
non possumus quod a superiori injunctum habemus. Noverit itaque vestra paternitas reverenda, quod dominus Papa in
recessu nostro ab ipso nobis affectuose et firmiter viva voce injunxit, quod nos, ex parte ipsius et omnium fratrum
suorum, venerabilium videlicet patrum dominorum cardinalium, vos cum omnia instantia et diligentia rogaremus,
quatinus caritatis intuitu et precum ipsius et fratrum suorum obtentu, negotium domini Cerviensis episcopi cum sua
cognatione exulantis, pro quo vobis suas literas dirigit, favorabiliter expedire velitis.
p. 337: Nos itaque quia ad praesens vestram praesentiam personaliter adire non possumus, praesenti litera quam
possumus devote et affectuose supplicamus quatinus pietatis vestrae viscera, quae super afflictos omnes gestatis, super
dictum dominum Cerviensem afflictum et indigentem, virum magni testimonii et reverendae canitiei, clementer aperire
dignemini; scientes pro certo quod admodum erit hoc domino Papae et omnibus fratribus gratum et acceptum; et in
vestris negotiis apud ipsos expediendis favorabiles et propitios hujus rei gratia eosdem invenietis. Valeat semper in
Domino sancta paternitas vestra.

