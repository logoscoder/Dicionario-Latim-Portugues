quod in alleviationem sui oneris dati sunt ei coadjutores, tradita eis parte spiritus ejus, et non totalitate, ut sicut dicit
Augustinus super eundem locum, et isti haberent quantum Deus vellet, non ut ideo Moyses minus haberet. Spiritalis
igitur potestatis sibi divinitus traditae ad regendum populum sibi commissum totalitatem retinuit; et tum operante
Domino de ejusdem potestatis influentia unusquisque sibi adjunctorum in adjutorium oneris sustentandi, unde cum eo
onus sustentaret, suscepit; nec recepit quisquam eorum, nec etiam omnes simul, spiritus Moysi plenitudinem. Non enim
ait Dominus, Auferam spiritum tuum tradamque eis, sed, Auferam de spiritu tuo; per hoc reservans aliquid potestati
Moysi quod non committeret inferiori.
p. 360: Praelatus igitur, cujus typus est Moyses, non minutus potestate data aliis de spiritu suo in omnes suos subditos,
plenam habet ordinariam et judiciariam potestatem, ac per hoc plenam correctionem et reformationem. Quia tamen,
prae multitudine subditorum curae suae, ad instar Moysi non potest onus totius multitudinis per singula solus sustinere,
adduntur sibi inferiores in adjutorium oneris secum ferendi, recepta potestate ad hoc faciendum de influentia potestatis
praelati, ut quicquid faciunt in ministerio ferendi oneris, de praelati faciant potestate, ut ipse praelatus magis sit qui
operetur in eis quam ipsi qui operentur.
pp. 360 - 361: Quemadmodum cum speculum recipiens incidentiam radiorum solis eosque reflectens, et loca, in quibus
radii solares directi per interpositionem corporis obscuri non incidunt, illustrans tota, haec illustratio magis est opus
solis quam speculi, imo vere tota est opus solis; vere namque solaris radius est qui loca illustrat, ad quae reflectitur ex
speculo; et quemadmodum, remoto interposito obscuro, radius solaris directe incidens in loca ad quae prius directe non
potuit incidere, sed solum per reflexionem a speculo ad ea illustranda pertingere illa loca, splendidius illustrat directa
sui incidencia quam illustrarentur reflectione sola a speculo facta; (nec directam enim irradiationem tollit aut minuit
radiatio reflexa;)
p. 361: sic praelatus bonus remotis aliarum occupationum interpositionibus propter quas non potuit aliquando in
aliquibus sibi subditis suae potestatis administrationem per seipsum exercere, sed per alios quibus de sua potestate erat
hoc traditum, ipse per se in eisdem propriae potestatis administratione propria, illustrationem operatur erroris,
ignorantiae, atque peccati tenebras fortius et efficacius purgantem inferioribus, qui de sua receperunt potestate
hujusmodi superioris operationem, non rebellantibus nec eam in quoquam impedientibus aut imminuentibus. Quid
enim monstruosius quam idem sibi ipsi rebellare et se ipsum impedire vel imminuere aut etiam de medio auferre? quod
proculdubio fit cum inferior potestas superioris potestati contradicit aut eam adnullare contendit, cum, ut supradictum
est, ipsa inferioris potestas nihil est nisi superioris.
p. 361: Praeterea cum inferior potestas contendit superiorem imminuere aut tollere, cum ipsa nihil sit nisi de superiore,
quid aliud facit quam insanientis more seipsam conatur detruncare aut perimere? Imminuta autem aut desiccata fontis
scaturigine, necesse est etiam rivum imminui aut desiccari.
pp. 361 - 362: Potest igitur superior potestas quicquid potest potestas sibi subjecta; sed non convertitur; ait enim, ut
supra dictum est, Auferam de spiritu tuo, tradamque eis, et non ait, Auferam spiritum tuum. Quod etiam ex verbis
Exodi supratactis planum est; ait enim Jethro ad Moysen, Quicquid autem majus fuerit referatur ad te, et ipsi minora
tantummodo judicent; et paucis interpositis subjungitur, Quicquid autem gravius erat, referebant ad Moysen, faciliora
tantummodo judicantes. Planissimum est itaque quod tantummodo minora et faciliora possunt illi dijudicare, ac per hoc
corrigere et reformare, qui nunc in ecclesia vicem et locum obtinent tribunorum, centurionum, quinquagenariorum, et
decanorum; quos constat esse qui assumpti sunt in partem sollicitudinis praelatorum, reservatis judicio, correctioni, et
reformationi praelatorum majoribus et gravioribus. Hoc namque modo concordat ecclesiasticae Hierarchiae ordinatio
cum Hierarchia caelesti, in qua quicquid potest inferior ordo, potest et superior, et non e converso. Reservantur etiam
solis praelatis per locum praedictum Exodi ea negotia quae sunt universitatis;
pp. 362 - 363: sicut notat Augustinus super eundem locum sic inquiens: "Quod vero adjungit? Esto tu populo in his
quae ad Deum sunt et referes verba eorum ad Deum; et testaberis praecepta Dei et legum ejus, et demonstrabis eis vias
in quibus ambulabunt in eis, et opera quae facient; cum populao universo haec agenda esse demonstrat. Non enim ait
Uniuscujusque verba referes ad Deum, sed verba eorum, cum supra dixisset, Esto tu populo in his quae ad Deum sunt.
Post haec admonet ne singulorum negotia, quae inter se habent, deserantur, electis scilicet potentibus viris, Deum
colentibus, justis, et qui oderint superbiam, quos constituat, alios super millenos, alios super centenos, alios supra
quingenos, alios supra denos." In his itaque verbis Augustini satis patet, quod tantum singulorum et non universitatis
negotia inferioribus judicibus commissa sunt, licet non omnia, quia, ut supradictum est, non majora et graviora; negotiis
universitatis reservatis ipsi Moysi, atque per hoc nunc in ecclesia ipsis praelatis. Si enim aut universus populus unius
dioeceseos aut totum capitulum unius ecclesiae delinquat, potest enim universitas delinquere, alioquin non
praeciperetur in Levitico, quod omnis turba filiorum Israel offerret vitulum pro peccato ignorantiae, aut negotium
aliquod habeat et causam cum alio; quis hujusmodi delictum corriget aut causam discutiet, nisi praelatus qui praeest?
Unus enim aliquis de universitate, qui caput universitatis non est, non potest ipsius universitatis judex et corrector esse,
cum minor non possit majorem dijudicare, nec ut judex corrigere seu punire; pars autem suo toto minor est. Sed ad
caput pertinet de toto residui corporis per virtutem discretivam judicium, sensificatio quoque totius per communem
sensum, et motio per virtutis motivae imperium. Sic et praelati solius ejus corporis, cujus est caput, est judicium, et per
potestatem ordinariam sensata motio ab errore ad verum, a distorto ad rectum, a pravo ad bonum.
pp. 363 - 365: Ex praemissis itaque colligitur quod praelatis reservantur majora et graviora onera, omnium et
singulorum negotia insuper et judicia, ac per hoc correctiones universitatum; sed ne graventur supra vires suas,

