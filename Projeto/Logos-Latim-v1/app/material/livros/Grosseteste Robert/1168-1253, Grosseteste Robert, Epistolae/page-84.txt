60

EPISTOLA 059: [RAYNALDO] EPISCOPO OSTIENSI, SANCTAE ROMANAE ECCLESIAE CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 181 - 182.
INC: Cum Fratres Minores per regnum Angliae constituti sua salubri praedicatione populum efficaciter illuminent ad
veritatem cognoscendam,
EXPL: Valeat in Domino sancta paternitas vestra.
(Luard's dating: 1238)
Venerabili in Christo patri, Dei gratia [Raynaldo] Episcopo Ostiensi, sanctae Romanae ecclesiae Cardinali, Robertus
permissione divina Lincolniensis ecclesiae minister humilis, salutem et quam debitam tam devotam cum omni
reverentia obedientiam.
p. 181: Cum Fratres Minores per regnum Angliae constituti sua salubri praedicatione populum efficaciter illuminent ad
veritatem cognoscendam,et suae sanctissimae conversationis exemplo vehementer accendant eundem ad veritatem
faciendam, ut tanquam lux nova illuminans et vegetans in tenebris videatur exorta, vos quoque prae caeteris post
summum Pontificem principaliter et specialiter constituerit Dominus eisdem in refugium et protectorem, ut sub alis
vestris foveantur ad incrementa bonorum et protegantur contra machinationes malorum. Ad vestram specialiter et
principaliter spectat sollicitudinem tanta in eis et per eos in aliis non solum inchoata, sed et plurimum provecta bona, ad
ampliora incrementa confovere, et imminentia mala adversantiaque tantis bonis clipeo vestrae protectionis excludere.
pp. 181 - 182: Licet itaque praedictis fratribus praedicta debeatis specialiter ex protectoris officio, nec egeat vestrae
sanctitatis zelus exhortationibus seu precibus in hac parte stimulari, cum ipse ferventissimus zelus vester sit sufficiens
stimulus sibi ipsi, non potest tamen affectus meus, quem ad praefatos fratres non immerito gero, silere, sed cogit
seipsum paternitati vestrae in preces quantum potest humiles et devotas pro eisdem fratribus se totum effundere,
supplicans et obsecrans, quatinus contra pericula ordini et religioni suae imminentia per procuratores eorundem fratrum
vestrae paternitatis discretioni plenius exponenda, consilium, auxilium, et remedium efficaciter apponatis.
p. 182: Timetur enim non immerito, quod nisi convenientia citius subveniant remedia, unius hominis effraenata
voluntate occasionem vel causam, ut dicitur, praestante, dissolvetur in magna parte fratrum unitas, tepescet religionis
fervor, ducentur multi poenitentia qui jam habitum susceperunt, mutabuntque propositum qui se suscepturos habitum
proposuerant, scandalizabitur in eis clerus et populus, cum auri color optimus in scoriam apparuerit conversus,
extinguetur tam fulgens lucerna; redibuntque peccatorum et errorum tenebrae quae velut exorta nova luce jam fuerant
plurimum exterminatae. Valeat in Domino sancta paternitas vestra.

