Non enim dimissa erat terra eorum libera, ipsis remanentibus sub jugo servitutis. Sunt et alia hujusmodi innumera
Scripturae testimonia, libertatem ecclesiae et virorum ecclesiasticorum testificantia.
pp. 215 - 217: Sed si viri ecclesiastici respectu laicorum in superiori gradu libertatis consistunt, aut etiam respectu
laicorum sunt liberi, quod laici eorum respectu nec liberi quidem merentur dici, quemadmodum nec Ismael respectu
Isaac, nec Esau respectu Jacob, quomodo a laicis judicabuntur? Quomodo enim liberior a minus libero vel a non libero
judicabitur? Nonne cum laici cogunt clerum ad forum suum, Egyptii moderni reducunt Sarram in Egyptum, crudeliores
certe ipsis antiquis Egyptiis, qui licet illam aliquandiu in Egypto detinuerunt, eductam tamen in libertatem nunquam in
servitutem reduxerunt? Reges gentiles, non solum sacerdotes et ministros domus Dei, sed etiam sacerdotes idolorum, ut
ex praescriptis patet, ob reverentiam sacerdotalem dimiserunt liberos, et reges Christiani secerdotes et ministros
ecclesiae subicient servituti, cogentes eos suis inferioribus, id est, laicis, in judicio sbici, et eisdem inferioribus
tribuentes potestatem, ut si ministri ecclesiae eorum judicio cadant in causa, imponant eis vectigal et tributum, id est,
onus grave poenae pecuniariae? Absit ut reges Christiani imponant tempore gratiae sacerdotibus Christi, quod reges
gentiles abhorruerunt imponere, quidam sacerdotibus Veteris Testamenti, quidam etiam sacerdotibus idoli. Ad haec
sicut in libro Numerorum scriptum est; Dominus tulit Levitas a filiis Israel et de medio filiorum Israel, pro omni
primogenito qui aperit vulvam in filiis Israel, de quibus etiam discretive subjungit, dicens, eruntque Levitae mei. Si
igitur viri ecclesiastici nunc tempore gratiae gaudere debent aequali privilegio vel majori Levitis Veteris Testamenti,
sublati sunt nunc de medio residui populi, ut non sit sicut populus, sic et sacerdos. Sed si cum reliquo populo sacerdos
judicatur a laico, impletum est id prophetae vaticinium, praenuncians dejectum sacerdotium, et erit sicut populus, sic et
sacerdos. Praeterea, si discretive dicit Dominus, eruntque Levitae mei, non relinquit eos subjectos alterius potestati. Si
enim Levitae essent alterius quam Dei, non diceret de his discretive, eruntque Levitae mei. Si igitur Levitae sunt sic
Dei, quod alterius potestati non relinquuntur subjecti, non poterit secularis potestas judicare Levitas, quia omnis qui
judicatur judicantis est, eo quod de potestate illius est. Seculares igitur judices clerum judicantes, erigentes cervicem et
calcaneum contra Deum, usurpant ut suum quod Deus sibi reservavit tanquam proprium. Praeter haec omnis judex,
unde judex est, dignior, et superior, et major est eo quem judicat; potestas igitur laicalis unde clerum judicat, clero se
constituit digniorem, superiorem, et majorem; cum secundum ordinem rerum proximo sub Deo sit ecclesia triumphans,
et sub divina potestate potestas triumphantis ecclesiae, sub qua proxima est potestas cleri et sacerdotii, collocata in
infimo potestate seculari et subjecta potestati cleri et sacerdotii. Constituere igitur potestatem laicalem judicem cleri, est
caudam in caput convertere, naturaliter inferiora superius collocare, et superiora ad imum detrahere, ac per consequens
omnia perturbare. Et cum perversor ordinis justo judicio patietur quod facit; tantum deprimentur tales judices sub suis
gradibus, quantum deprimendo alios se erigunt supra suos gradus.
p. 217: Amplius autem sicut sapientia est ad potentiam et spiritus ad carnem, sic clerus est ad populum et sacerdotium
ad regnum. Sed sapientia in omnibus regit, gubernat, et moderatur, ac per hoc dijudicat potentiam; potentia autem
nunquam in aliquo potest dijudicare sapientiam; igitur nec populus clerum, nec regnum sacerdotium. Similiter spiritus
vivificat, movet, et regit carnem, suaeque subicit ditioni. Nunquam autem e contra caro praeest spiritui, nisi ex parte ea
qua perversus est spiritus hominis. Cum igitur potestas laicalis clerum dijudicat, potentia contra rerum ordinem
dijudicat sapientiam, et caro sibi subicit spiritum. Nonne clerus et populus sacerdotium et regnum sunt, sicut duo
homines, quorum alter est spiritalis et reliquus carnalis sive animalis; et alter item sapientia praevalens, reliquus vero
potentia? Sed de spiritali dicit Paulus: Spiritalis autem dijudicat omnia et ipse a nemine judicatur. Et licet opera
Trinitatis sit indivisa, puto tamen quod per quandam appropriationem dedit Pater omne judicium Filio, licet quia Filius
homini est. Nihilominus tamen quia sapientia est, omne igitur judicium sapientiae tribuitur. Non enim judicat potentia,
nisi unde est sapientiae ministra.
pp. 217 - 218: Omne igitur judicium proprie per auctoritatem est sacerdotii et cleri. Retinuit tamen sibi sacerdotium, ut
per leges divinas et ecclesiasticas proprio ministerio ad pacem peccatoris in culpis et rebus ecclesiasticis exerceret
judicium, principibus vero seculi tradidit, ut per leges civiles et temporales eorum ministerio ad pacem temporis
perageret judicium in rebus secularibus et transitoriis. Omnia igitur judicia ecclesiae sunt, quia sapientiae sunt per
proprietatem et auctoritatem; omnia vero judicia ecclesiastica ecclesiae sunt per administrationem, sicut omnia judicia
secularia principum et potestatum seculi sunt similiter per administrationem. Nec alteri judices alterorum judicum per
ministerium judicandi invadunt fines, nisi forte cum inevitabilis cogit necessitas. Quia enim omnia judicia per
auctoritatem sunt ecclesiae, principes seculi, cum non habent superiorem judicem secularem, etiam in causis
secularibus ab ecclesia requirunt judicium. Ideo et Jeremiae qui gerit typum principum ecclesiae, dictum est: Ecce
constitui te super gentes et super regna, ut evellas, et destruas, et disperdas, et dissipes, et aedifices, et plantes;
pp. 218 - 219: potestates igitur et judices seculares, cogentes clerum seculare subire judicium, liberam ancillant et
captivant, nec quamvis liberam, sed pretio inaestimabili sanguinis Jesu Christi liberatam, sponsam Christi, virginem
sine macula et ruga, matrem etiam propriam; ideoque nec immerito incurrunt maledictionem inhonorantium matrem
quae in libro Sapientiae sub his verbis prolata est, Et est maledictus a Deo qui exasperat matrem. Ipsi etiam Aegyptiis
sunt crudeliores, et impietate in Deum et reverentia in sacerdotium gentilibus posteriores et impudentiores, quod Dei est
proprium sibi usurpantes, gradum superiorem quam sibi congruat impudenter conscendentes. Et ideo erunt justo judicio
novissimum locum cum rubore tenentes, et quia sunt ordinis perturbatores, merito fient illius loci habitatores, ubi nullus
ordo, sed sempiternus horror inhabitat. Peccant igitur hujusmodi judices, peccant et clerici, judicium eorum subeuntes,
peccant et praelati tantae violationi libertatis ecclesiasticae se non obicientes, facti velut arietes non invenientes pascua,

