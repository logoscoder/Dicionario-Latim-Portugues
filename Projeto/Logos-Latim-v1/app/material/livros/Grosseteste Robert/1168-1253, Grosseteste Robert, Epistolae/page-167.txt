126

EPISTOLA 124: HENRICO, REGI ANGLIAE, DOMINO HIBERNIAE, DUCI NORMANNIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 348 - 351.
INC: Ex dominationis vestrae praeceptione vobis hanc scribimus pagellam; ideoque vestram excellentiam devote
rogamus, quatinus eandem regia clementia benigne suscipiat, audiat, et intelligat;
EXPL: Valeat et vigeat dominatio vestra per tempora longiora.
(Luard's dating: 1245)
Excellentissimo Domino suo Henrico, Dei gratia illustri Regi Angliae, Domino Hiberniae, Duci Normanniae,
Aquitaniae, et Comiti Andegaviae, devotus suus Robertus, miseratione divina Lincolniensis ecclesiae minister humilis,
salutem et quam debitam tam devotam cum sincera dilectione reverentiam.
pp. 348 - 349: Ex dominationis vestrae praeceptione vobis hanc scribimus pagellam; ideoque vestram excellentiam
devote rogamus, quatinus eandem regia clementia benigne suscipiat, audiat, et intelligat;nec solum tanquam a sua
praeceptione, sed et simul a scribentis humili devotione, et qualem habet, caritate emanantem. Sicut litera, quam nobis
scripsit vestra serenitas regia insinuat, duo novimus esse in humano genere regiminis principia, sacerdotium videlicet et
regnum: quorum hoc quidem omnia sui regiminis dirigit ad aeternam pacem, illud vero ad temporalem; ut per eam quae
temporis est, facilior sit transitus ad eam quae aeternitatis est. Est igitur, ut in eadem litera tangitur, utrumque utriusque
juvativum: ex quo evidenter sequitur quod neutrum neutrius est impeditivum; ac per hoc, quod utrumque officia ac
ministeria alterius promovet et nullo modo impedit, imminuit, aut retardat: non enim impedit potestas sacerdotalis quin
regia potestas rempublicam armis strenue tueatur, legibus justis moderetur, et praeclaris adornet moribus: nec
econverso regalis sacerdotalem praepedit, quo minus ipsa gregis aeternam operetur incessanter salutem, panem verbi
Dei eidem ministrando, sanctorum operum exempla praeclara monstrando, vigiliis, jejuniis, et orationibus assiduis
insistendo, quae, testante Apostolo, fieri nequeunt ab his qui secularibus negotiis implicantur. Quaopropter regia
potestas, sacerdotii juvativa, nullo modo in cura constitutos pastorali secularibus potest negotiis implicare; cum hoc
esset solare lumen in lunare convertere, solares radios a vegetatione terrae nascentium praecludere, animam a corporis
vivificatione prohibere, caelum etiam in terram deorsum trahere; sacrata execrare, et rerum ordinem turbare et Dei
ordinationi resistere. Nos autem ex parte qua sacerdotio, licet indigni, fungimur, pro viribus nostrae modicitatis
desideramus, ut sub utraque et ab utraque dicta potestate omnia honeste et secundum ordinem, ac per consequens
concorditer fiant; ut videlicet spiritalia tractentur ab ecclesiasticis et spiritalibus, secularia vero a secularibus, utpote
militaria a militibus; correctiones et reformationes excessuum et defectuum in his quae rempublicam regni contingunt,
a secularibus personis, in regni justis legibus peritis et exercitatis; et non, sicut vestrae suggestum est excellentiae,
aliquo modo conamur directe seu indirecte inter imperium vestrum et sacerdotium dissonantiam procurare.
pp. 349 - 350: De eo autem quod consequenter de quodam clerico vestro nobis ad quandam ecclesiam praesentato,
verbis generalibus vestra scripsit serenitas, vos specialiter certiorare volentes vestrae clementiae significamus, quod
domino Roberto Passelewe ad ecclesiam beati Petri Northamptoniae nobis praesentato, ex affectu paterno et salutis
ipsius et animarum parochiae dictae ecclesiae et honoris regii zelo, post plurima salutis monita, mente tranquilla et in
spiritu lenitatis respondimus, quod ei justitiario Forestae, fungenti hujusmodi justitiariae officio, curam animarum non
traderemus; cum hoc facere non possemus nisi contra divinam legem et canonicas sanctiones; et per hoc, contra
nostram in consecratione nostra professionem.
pp. 350 - 351: Quod autem in fine literae vestrae nobis mandastis, videlicet quod intimaremus quid unctionis
sacramentum videatur adicere regiae dignitati, cum multi sint reges qui nullatenus unctionis munere decorentur; non est
nostrae modicitatis complere; hoc tamen non ignoramus, quod regalis inunctio signum est praerogativae susceptionis
septiformis doni sacratissimi Pneumatis, quo sepitformi munere tenetur rex inunctus praeminentius non unctis regibus,
omnes regias et regiminis sui actiones dirigere; ut videlicet non communiter, sed eminenter et heroice, dono timoris se
primo, et deinceps, quantum in ipso est, suo regimini subjectos ab omni cohibeat illicito; dono pietatis defendat,
subveniat, et subveniri faciat viduae, pupillo, et generaliter omni oppresso; dono scientiae leges justas ad regnum juste
regendum ponat, positas observet et observari faciat, erroneas destruat; dono fortitudinis omnia regno adversantia
repellat, et pro salute reipublicae mortem non timeat. Ad praedicta autem praecellenter agenda dono consilii decoretur,
quo artificialiter et scientifice ordo hujus mundi sensibilis edocetur; deinde dono intellectus, quo coetus angelici ordo
dinoscitur; tandem vero dono sapientiae, quo ad dilucidam cognitionem Dei pertingitur; ut ad exemplar ordinis mundi
et ordinis angelici, secundum leges aeternas in aeterna Dei ratione descriptas, quibus regit universitatem creaturae,
rempublicam sibi subjectam ordinabiliter regat tandem et ipse. Adicit igitur regiae dignitati unctionis sacramentum,
quod rex unctus prae caeteris in suo genere debet, ut praetactum est, ex septiformi Spiritus munere in omnibus suis
regitivis actibus, virtutibus divinis et heroicis pollere.
p. 351: Haec tamen unctionis praerogativa nullo modo regiam dignitatem praefert aut etiam aequiparat sacerdotali, aut
potestatem tribuit alicujus sacerdotalis officii; Judas namque, filius Jacob, princeps tribus regalis, distinguens inter se et
fratrem suum Levi, principem tribus sacerdotalis, ita ait; "Mihi dedit Dominus regnum et Levi sacerdotium, et subjecit

