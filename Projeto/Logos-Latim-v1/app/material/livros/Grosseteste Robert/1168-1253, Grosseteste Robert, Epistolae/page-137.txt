98

EPISTOLA 096: HUGONI, ELIENSI EPISCOPO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 297 - 299.
INC: Scribit Salamon in Parabolis, quod omni tempore diligit qui amicus est, et frater in angustiis comprobatur;
fraternitatis autem et amicitiae comprobatio operis est exhibitio.
EXPL: Valete in Domino: perturbate, sed veraciter tamen, scribo ex perturbato animo, nuncio meo redeunte vacuo in
tanto et tam anxio necessitatis articulo.
(Luard's dating: 1242)
Venerabili in Christo patri Hugoni, Dei gratia Eliensi Episcopo, Robertus, miseratione divina Lincolniensis ecclesiae
minister humilis, salutem, et sincerum in Domino caritatis augmentum.
p. 297: Scribit Salamon in Parabolis, quod omni tempore diligit qui amicus est, et frater in angustiis comprobatur;
fraternitatis autem et amicitiae comprobatio operis est exhibitio.Qui igitur angustiarum tempore non subvenit cum
possit, evidenter se nec veraciter fratrem nec veracem amicum ostendit; sed, sicut in Ecclesiastico scribitur: Est amicus
secundum tempus suum, et non permanet in die tribulationis. Eo igitur quod in die tribulationis non permanet, non
omni tempore diligere convincitur; ac per hoc, ex supradicta Salamonis sententia asserentis omni tempore amicum
diligere, non verus amicus comprobatur.
pp. 297 - 298: Nostis autem me nunc non immerito in summis fore constituendum angustiis, si causam salutis
animarum, pro qua tantum et tam anxie laboravi, per absentiam judicis ad unicum diem deperire penitus et evanescere
contingat. Cum igitur possitis ad unici verbi jussum praesentiam judicis procurare, nisi hoc feceritis, vosmetipsi
judicetis an ex praedictis auctenticis et veridicis verbis veraciter sequatur, vos veracem amicum veracemque fratrem
mihi non esse. Absit autem ut tantus praelatus, qui toties verbis, scriptis, et factis se amicum monstravit, tam leviter non
solum rem sed et nomen amittat fraternitatis et amicitiae.
p. 298: Sed forte dicetis, jacturam temporalium vos timere: quis sapiens, si oporteat de duobus bonis majus vel minus
bonum amittere, non citius eligit minoris boni jacturam quam majoris? Omnia autem bona temporalia parvulae
amicitiae particulae comparari non possunt: melior est enim non solum sapientia, sed amicitia, cunctis pretiosissimis
opibus, et omne desiderabile non valet ei comparari. Nec est omnino nobis in hac parte vel minima temporalium
timenda jactura, cum paratus sim, et omni modo volo, vobis plenam praestare securitatem de conservando vos et
Magistrum Ricardum de Kyrkeham indemnes.
pp. 298 - 299: Credere non possum, sicut nec debeo, quod in hoc necessitatis articulo mihi vestro deesse volueritis; sed
forte probare me voluistis an fictus essem causae meae prosecutor. Si enim vos dimitterem antequam mihi
benediceretis in jubendo magistro Ricardo ut suam praesentiam ad diem meum exhiberet, evidenter agnosceretis me
ficte et non ex corde hucusque egisse. Nunc ergo cum mea importuna instantia sufficiens debeat vobis argumentum
esse quod ex toto corde dictam prosequar causam, jubeat vestra caritas dicto magistro ut ad diem meum accedat.
Supportastis me per dictum Magistrum Ricardum in causa mea hucusque; si igitur nunc me in fine dimittatis, quid aliud
facitis quam me per vos velut jam in portu existentem, in mare reicitis? Causa enim est periculi, secundum philosophos,
qui, cum potest, non est causa salutis. Praeterea scriptum est, quod in die Judicii stabunt justi in magna constantia
adversus eos qui se angustiaverunt et qui abstulerunt labores eorum. Spero autem me licet peccatorem, dicto die, divina
misericordia, inter justos fore resuscitandum: unde timere non immerito poteritis, quod tunc oportebit me in magna
constantia adversus vos stare, si me angustiaveritis et labores meos abstuleritis; quod evidenter facturi estis si meam
petitionem non expleveritis. Valete in Domino: perturbate, sed veraciter tamen, scribo ex perturbato animo, nuncio meo
redeunte vacuo in tanto et tam anxio necessitatis articulo.

