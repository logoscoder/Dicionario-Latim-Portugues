88

EPISTOLA 086: PATRI BONIFACIO, DEI GRATIA ELECTO CANTUARIENSI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 271 - 272.
INC: Gratias agimus Domino Jesu Christo, Pastori summo, qui ecclesiae suae Cantuariensi, diu pastoris solatio
destitutae, providit de pastore.
EXPL: Valeat paternitas vestra semper in Domino.
(Luard's dating: 1243)
Venerabili in Christo patri Bonifacio, Dei gratia electo Cantuariensi, Robertus miseratione divina Lincolniensis
Ecclesiae minister humilis, salutem et quam debitam tam devotam in omnibus obedientiam et reverentiam.
p. 271: Gratias agimus Domino Jesu Christo, Pastori summo, qui ecclesiae suae Cantuariensi, diu pastoris solatio
destitutae, providit de pastore.Speramus enim quod ad imitationem Jesu Christi Pastoris summi, in quo omnes pastores
sunt unus pastor, gregem vobis commissum, secundum propheticum eloquium, pascetis scientia et doctrina, judicio
quoque et justitia, quod infirmum est consolidantes, et quod aegrotum sanantes, quod fractum alligantes, et quod
abjectum reducentes, et quod perierat quaerentes, quaesitum et inventum in humeris fortitudinis aequanimiter prospera
et adversa ferentis reportantes. Ad haec et hujusmodi ad honorem Dei et ecclesiae libertatem et animarum salutem
tendentia, vestra solicitudine indefessoque labore, favente Domino, consummanda, sicut decet obedientiae filium pro
nostrae modicitatis viribus, juvante Spiritus Sancti gratia, obedientes et sedulos desideramus vobis tanquam patri
dilectissimo affuturos cooperatores.
pp. 271 - 272: Quia igitur ad bene operandum et laudabilius consummandum, plurimum juvat plerumque super
operandis in posterum praemunitum fuisse, vestram discretionem nolumus latere, quod cum dominus Papa
postulationem de domino Norwicensi factam in Wintoniensis Ecclesiae pontificem admiserit et confirmaverit, et
domino Regi Angliae pro dicto confirmato scripserit, quatinus eidem castra et maneria Wintoniensis Episcopatus
restituat, dictus dominus rex id hucusque facere contradixit: in quo proposito si perstet, poterit hoc ipsi et regno suo non
minimum obesse, quod absit, cum in hoc facto evidenter videatur facto domini Papae contraire; cui praeter fidelitatem
communiter ab omnibus principibus ecclesiae filiis debitam, ipse specialiter per chartam et juramentum illustris
memoriae regis Johannis, patris ipsius, tenetur ad fidelitatem sub poena gravissima, quam vos latere non credimus.
p. 272: Cum itaque ad vestrae discretionis diligentiam maxime pertineat, post dominum regem, ejusdem et regni sui
honori, paci, et tranquillitati providere, vobisque prae caeteris ejusdem regni maxime incumbat ecclesiasticam
libertatem tueri, et facta domini Papae, ut debitum sortiantur effectum, confovere; vobis omni qua possumus devotione
supplicamus, quatinus vestra sapientia contra tanta pericula tantasque sacerdotii et regni imminentes discordias et
perturbationes remedia satagat congrua providere. Et quia, testante sapientia, bonae mulieris beatus vir; per mulierem
enim sapientem vir salvatur, corde ipsius per ejus suavem et salubrem persuasionem in melius commutato; secundum
quod nostrae parvitati videtur, consulte fiet, si domina regina Angliae, neptis vestra, tam per literas vestras quam
discretos et fideles nuncios, diligenter moneatur et efficaciter inducatur, ut cor domini regis, secundum prudentiam a
Deo sibi largitam, temptet in melius in hac parte commutare, ut a dicto desistat proposito, modis omnibus inducere, ne
vester primus ingressus in Angliam, quem Deus pacis faciat pacificum, per hujusmodi discordias perturbetur, aut vobis
ipsis generetur necessitas cum domino rege seu aliquo alio discordandi in vestri adventus recentia. Valeat paternitas
vestra semper in Domino.

