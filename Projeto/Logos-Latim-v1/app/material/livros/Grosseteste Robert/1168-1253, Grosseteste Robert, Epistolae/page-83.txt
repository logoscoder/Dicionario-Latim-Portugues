59

EPISTOLA 058: GREGORIO DEI GRATIA SUMMO PONTIFICI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 179 - 181.
INC: Non solum ex relatione famae cujus odor bonus mundum replet, sed ex contactu propinquo multiplicis
experientiae, veraciter agnoscens sanctitatis vestrae zelum ferventissimum ad tollendum de domo Domini omnes
abominationes impietatis, ad resarciendum rimosa, ad fulciendum ruinosa, ad confirmandum stabilia, et ornandum
stabilita,
EXPL: Incolumitatem vestram conservet Altissimus per tempora longa mihi et Ecclesiae suae.
(Luard's dating: 1237)
Sanctissimo Patri et Domino Gregorio Dei gratia summo Pontifici, Robertus, permissione, divina Lincolniensis
ecclesiae minister humilis, beatorum oscula pedum.
pp. 179 - 180: Non solum ex relatione famae cujus odor bonus mundum replet, sed ex contactu propinquo multiplicis
experientiae, veraciter agnoscens sanctitatis vestrae zelum ferventissimum ad tollendum de domo Domini omnes
abominationes impietatis, ad resarciendum rimosa, ad fulciendum ruinosa, ad confirmandum stabilia, et ornandum
stabilita,confidentur audet mea parvitas ad januam tanti zeli pulsare, pro certo habens, quod pulsanti aperietur, quod
quaerens inveniet et accipiet petens, quicquid petierit ad domus Dei emundationem, reparationem, confirmationem, et
ornatum. Hinc est quia ad praedicti zeli januam quanto possum conatu, pulso, ad aures pietatis quanto clamore valeo,
preces fundo, quaerens toto desiderio sanctitatis vestrae gratiam invenire pro fratribus minoribus administrationis
Angliae, quibus, prout eorum procuratores, praesentium latores, vestrae sanctitati plenius exponent, tot et tanta ordinis
imminent pericula et religionis suae detrimenta; quod nisi a sanctitatis vestrae providentia congrua apponantur remedia,
timetur nec immerito, quod multi de infirmioribus abibunt retro, de firmioribus multi concutiantur et vacillabunt.
Dividetur eorum unitas per dissensiones, referent pedem multi et magni qui eorum habitum suscipere decreverant;
peribit decor tantae religionis, scandalizabitur in eis plebis multitudo, clamans auri fulgorem versum esse in scoriam.
Quae si acciderent, quod absit, manifestum est quod in ecclesia Dei recurrerent abominationum sordes, quae per
dictorum fratrum catholicam praedicationem et eminentem mundissimamque conversationem jam fuerant expurgatae,
unita rursus dividerentur, nutarent fortia, et fuscarentur decora.
p. 180: Ut autem vestrae sanctitatis zelus tantis obstet malorum vitiis, non opus est rationibus vel auctoritatibus suadere,
licet non possit condolens affectus pro obstando eisdem malis non exorare; ipse enim zelus se ipsum excitat, stimulat,
propellit, et erigit invincibili vigore contra omnem machinationem vergentem in puritatis, unitatis, firmitudinis, et
decoris domus Dei demolitionem. Non expetit igitur zelus tantus nisi mali imminentis eversionem.
p. 180: Quod ut evidentius in suo contrario perspiciatur, sciat pro certo sanctitas vestra quod apud nostrates per dictos
fratres inaestimabilia perveniunt bona. Illuminant enim totam nostram regionem praeclara luce praedicationis et
doctrinae. Sua sanctissima conversatio vehementer accendit ad mundi contemptum et spontaneam paupertatem, ad
humilitatem tenendam etiam in dignitate et potestate, ad praestandam omnimodam obedientiam praelatis et capiti
ecclesiae, ad patientiam in tribulatione, ad abstinentiam in abundantia, et ut ad unum dicam, ad omnium virtutum opera.
O si videret vestra sanctitas quam devote et humiliter accurrit populus ut audiat ab illis verbum vitae, ut confiteatur
peccata, ut instruatur in regulis vitae agendae, quantumque ex eorum imitatione profectum suscepit clerus et religio,
diceret profecto quod habitantibus in regione umbrae mortis lux orta eis!
pp. 180 - 181: Providebit igitur sanctitatis vestrae zelus, ne tanta luce extincta vel obfuscata, quod avertat Lux vera,
obtegant et obvolant regionem, quam prae aliis specialiter diligit, antiquae e[rr]orum et peccatorum tenebrae, jam lucis
eorum radiis plurimum effugatae. Incolumitatem vestram conservet Altissimus per tempora longa mihi et Ecclesiae
suae.

