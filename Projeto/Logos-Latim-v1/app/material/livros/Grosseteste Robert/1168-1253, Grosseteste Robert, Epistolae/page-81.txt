58

EPISTOLA 057: ABBATI ET CONVENTUI DE BURGO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 173 - 178.
INC: Quiescens hac septimana proxima paululum ab exteriorum tumultu, quadam ejusdem septimanae die, lectioni
parumper vacans incidi in quandam conscriptionem de vita monachorum, quae eam decenter extollit;
EXPL: Si dederit homo omnem substantiam domus suae pro hac ad honorem tanti Regis decoratione, quasi nihil
reputabit eam in tanti boni comparatione. Valete.
(Luard's dating: 1238)
Robertus, Dei gratia Lincolniensis Episcopus, dilectis in Christo filiis eadem gratia Abbati et Conventui de Burgo,
salutem, gratiam, et benedictionem.
pp. 173 - 175: Quiescens hac septimana proxima paululum ab exteriorum tumultu, quadam ejusdem septimanae die,
lectioni parumper vacans incidi in quandam conscriptionem de vita monachorum, quae eam decenter extollit;et quia
vestro studio credidi gratum fore, si quod ibidem intelligere potui vobiscum communicarem, non verba quae ibidem
inveni, quia alterius quam Latinae sunt linguae, sed extractum pro modulo meo verborum sensum, adjectis alicubi
paucis ad dilucidationem in hanc paginam redigens, vobis destinare curavi. Monstrat igitur praefata conscriptio, quod
monachi sunt viri philosophantes circa regulas vitae in excellentia sanctitatis agendae: quibus est cura, intentio, et opus
exire a corporalibus voluptatibus, et seipsos adhuc in carne viventes, per carnis macerationem mortificare, et sobria
quadam insania praesentia bona deserentes transire semper de bonis veris ad meliora, usque quo attigerint summa. Est
enim vita monachica, ut aiunt, omnium perfectorum excellentior ordo, omnimoda virtute purgatus et propriorum
operum castitate, consummatus in omni administratione, elevatus in speculationem intellectualem, et sacrorum
principatuum perfectivis virtutibus comprehensus et divinis ipsorum splendoribus, et hierarchicis traditionibus edoctus,
et in sacram administrationem et sacrae scientiae eorundem consummatam perfectionem analogice deductus. Hinc
divini duces monachorum cognominationibs cognominationibus sacris eos dignos reputaverunt, et hi quidem monachos
eos nominaverunt. Alii autem Therapeutas vocaverunt. Et secundum derivationem et compositionem Graeci sermonis
monachus dicitur a ?•, quod est solus, et ••, quod est oratio sive votum, quasi moneuchus; eo quod ad monachum
pertinet ut solus oret. Pertinet enim ad monachi studium, ut sine intermissione oret omni tempore in spiritu, in omnibus
gratias agens. Quod ut faciat in puritate qua convenit, oportet ut solus sit, segregatus videlicet spiritu et mente quibus
orat et psallit a turba phantasmatum, cogitationum otiosarum et inutilium, immundarum et noxiarum, et impurorum et
inordinatorum affectuum, ut ipse etiam sit mundatus ab omni re mundana et transitoria. Ne quasi sibi coassistant
exterius habita vel concupita transitoria, aut interius impurus et inordinatus affectus, aut tumultuans cogitationum turba,
non sit etiam ipse sibi praesens, sed semet ipsum abnegans, et propriae voluntati penitus renuncians. Insinuatur quoque
in hac solitudine, a qua derivatur monachus quod ad solum Deum suam dirigat orationem, solum ipsum orando
invocans, quod non faciunt, qui orantes non ipsum Deum summe expetunt, sed ad alia per ipsum obtinenda tendunt.
Quod enim finaliter quaeritur, plus quaeritur quam id quod propter ipsum quaeritur. Oret quoque solus separatus
secundum appetitum ab humanis favoribus, et non sicut hypocritae, qui amant in synagogis et in angulis platearum
stantes orare, ut videantur ab hominibus. Solus etiam orat, qui in solitudine conversans orat, hoc est in illo deserto, in
quo relictis nonaginta novem ovibus, abiit Dei Filius quaerere unam quae perierat; in hac itaque solitudine
conversantur, qui cum Apostolo dicere possunt, Nostra conversatio in caelis est. Monachalis igitur in orando solitudo
est spiritus et mentis quibus oratur, ab inutilibus et immundis cogitationibus et affectibus et rerum transeuntium
possessionibus et cupiditatibus, omnibus quoque humanis favoribus segregatio, sui ipsius abnegatio et propriae
voluntati renuntiatio, calcato perato mundo, in caelis conversatio, et in solum Deum directa intentio. In voto quoque
monachi eadem est solitudo.
p. 175: Aiunt quoque nomen monachi derivari et componi a ?• et •, quod est habeo, unde dictus est monachus, quasi
monechus, hoc est quasi solus habens solum, ut videlicet praedicto modo solus existens habeat per superfervidam
caritatem Eum qui solus vere est, nihil praeter Ipsum in arctissimo caritatis constringens amplexu.
pp. 175 - 176: Aiuntque monachum dictum esse a ?• et • quod proprie est tristitia silentium inducens eo quod congruat
monacho secundum Scripturam, solitarium sedere et tacere, elevantem se super se, hominem in Dei formitatem, a fonte
compunctionis lacrymarum deducens divisiones, ingemiscens et dolens sine intermissione propria et aliena peccata, et
miserias poenarum quas induxit culpa, patriae quoque dilationem, et eam quam ignorat quisque an sit odio vel amore
dignus, incertitudinem.
p. 176: In hac itaque solitudine taliter philosophantes viros cognominant etiam, ut dictum est, Therapeutas, sic dictos a
verbo Graeco •, quod est ex dilectione et liberaliter servio, quasi ex dilectione et libertate spiritus mundissimum unitum
et impertitum praestantes famulatum, unientem ipsos in Dei specificam unitatem, et Deiformem perfectionem. Vel
dicuntur Therapeutae, a •, quod est sano, eo quod animas accedentium ad ipsos, velut quidam spiritales medici, a
malitia passionum, quasi ab aegritudinum distemperantia sanant.

