24

EPISTOLA 024: WILLELMO DE RALEGER, THESAURARIO EXONIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 95 - 97.
INC: Recepi rescriptum tuum, in quo mihi gratias refers de eo quod tibi mandavi per breve meum; quod quidem, ut
dicis, non est breve sed longum; hac adjecta conditione, si bono zelo tibi scripserim.
EXPL: quia, favente Jesu Christo, neque mors, neque vita, nec tribulatio, nec angustia, nec creatura aliqua separabit me
a caritate tua, quae est in Christo Jesu Domino nostro.
(Luard's dating: 1236)
Robertus Dei gratia Lincolniensis Episcopus, dilecto in Christo filio Willelmo de Raleger, thesaurario Exoniae,
salutem, gratiam, et benedictionem.
pp. 95 - 96: Recepi rescriptum tuum, in quo mihi gratias refers de eo quod tibi mandavi per breve meum; quod quidem,
ut dicis, non est breve sed longum; hac adjecta conditione, si bono zelo tibi scripserim.Novit ille qui est Deus zelotes,
quod zelo salutis tuae regisque et regni tibi scripsi; sicut evidenter perpendere potuisti ex serie mei rescripti; quod
autem reprehendis de brevis mei longitudine, et derisorie vocas illud longum meum, non est satis perspecta
reprehensio, nec conveniens viro sapienti derisio, cum scriptum tibi transmissum in eodem scripto nominaverim non
breve sed epistolam, sicut et tu in consequentibus nominasti; quod licet excedat brevis brevitatem, considerata epistolae
materia, non excedit epistolarem mediocritatem; et si tantum assuefatus esses sanctorum patrum epistolis, quantum
brevibus legendis, non visa fuisset tibi epistola prolixa, sed quoad materiae foecunditatem magis brevitate succincta.
Sed hujus reprehensionis injuriam paterna affectione tibi, sicut filio carissimo, plene condono; tuam autem derisionem
maternis visceribus doleo, quia si Cham maledictus est in filio suo Chanaan, eo quod derisit verecunda patris; quid
timere possunt qui derident patris veneranda? Scripsisti insuper quod mihi plenius responderes, si longo responso
intendere posses; confido autem in veritate Dei quod nullis quantumcunque longis responsis arguere me, in hac parte,
mendacii poteris.
p. 96: Postea autem me insinuas ad hoc conari, ut immutem leges regni per rationes Veteris Testamenti. Non hoc
praetendit series epistolae tibi missae, si perlegas eam simplici intentione; sed conor per epistolam tibi persuadere, ut tu
leges et consuetudines legi divinae et constitutioni ecclesiasticae contrarias coneris ad eorum concordiam commutare,
simul cum his, a te efficaciter persuasis, penes quos est legum immutandarum et condendarum potestas; nec te solum
alicubi in transmissa epistola conditorem legum insinuavi, quod in curia possis quicquid volueris; nec tam idiota sum
quod credam ad alicujus suggestionem te vel alium sine principis et magnatum consilio posse leges condere vel
commutare.
p. 96: Praeterea ad confirmandam hanc legem quod bastardus sub pallio supra parentes nubentes extento positus inde
surgit bastardus, induxistis testimonium Ricardi de Luci; cujus testimonium quantam et qualem habeat comparationem
ad testimonia divinae Scripturae et canonicae contrarium testificantia, "lippis patet et tonsoribus." Ad haec, non, sicut
insinuare videris, omnia sunt licita quae hucusque a domino papa sunt permissa; permittit enim multa propter cordium
duritiam, sicut Moyses dedit et permisit libellum repudii. Nec debes reputare tibi esse injuriatum in eo quod epistolam
tibi scripsi; quia novit ille qui simul est judex et testis, quod eam scripsi non ad injuriandum sed ad justificandum, et te
prae caeteris cui scripsi prae caeteris honorificandum. Scriberem autem libenter et aliis epistolas, sicut commones, si
crederem in eis me consecuturum talem fructum qualem me credidi in te habiturum.
pp. 96 - 97: Ironice autem adnectis me scire omnes leges, cum sim homo legum imperitus; nec deceret filii devotionem
patris imperitiam a sensu contrario deridere, cum filiis dicat Scriptura de patribus: Si defecerit sensu, veniam da, et ne
spernas eum in virtute tua. Optas insuper ut tuum onus supportarem in curia, cum haec non sit optatio filialis; quia
quantum distat ortus ab occidente, tantum distat tui oneris supportatio a praesulis officio. Nec videtur mihi tua mora in
curia regno damnosa, sed animae tuae videtur mihi damnosa; et ideo paterno affectui meo de tua salute solicito,
taediosa; cum curam magnam habeas pastoralem, quae plus exigit quam te totum a secularibus negotiis quantumcunque
expeditum. In calce autem hujus, non brevis seu longi brevis sed brevis epistolae, te quanta possum rogo affectione
quatenus quae in hac et in altera epistola tibi scripsi, quae, nisi me fallat spiritus mei judicium, de verae dilectionis et
paternae affectionis prodeunt radice, in te sint fomes, nurimentum, et augmentum perseverantis amicitiae; quia, favente
Jesu Christo, neque mors, neque vita, nec tribulatio, nec angustia, nec creatura aliqua separabit me a caritate tua, quae
est in Christo Jesu Domino nostro.

