40

EPISTOLA 040: FRATRI JORDANO, GENERALI PRIORI FRATRUM PRAEDICATORUM

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 131 - 133.
INC: Credimus vestram caritatem memoriter tenere quanta familiaritate, cum fuistis Oxoniae, vestra dulcis affabilitas
ad privata nos suscepit frequenter colloquia, quantaque caritate sine nostris meritis gratuito vestri gratia nos amplexati
estis;
EXPL: Vestrum igitur beneplacitum praedicto fratri Johanni et nobis super his per latorem praesentium significare
velitis.
(Luard's dating: 1237)
Viro venerabili in Christo carissimo Fratri Jordano, generali Priori Fratrum Praedicatorum, Robertus permissione
divina Lincolniensis ecclesiae minister humilis, salutem et sincerum in Domino caritatis affectum.
pp. 131 - 132: Credimus vestram caritatem memoriter tenere quanta familiaritate, cum fuistis Oxoniae, vestra dulcis
affabilitas ad privata nos suscepit frequenter colloquia, quantaque caritate sine nostris meritis gratuito vestri gratia nos
amplexati estis;et quia caritas nunquam excidit, sed in hujus vitae curriculo, ubi non deficit semper crescit, scimus quod
nos nunc non minus quam tunc, sed multo amplius diligitis; ex hac itaque familiaris dilectionis vestrae certitudine
confidenter vos rogamus quatenus intuitu Dei scribere velitis affectuose et efficaciter aliquibus de fratribus vestris
stantibus in curia, quatenus negotiis nostris promovendis et expediendis, in quantum pertinent ad honorem Dei et
ecclesiae et animarum salutem, diligenter et efficaciter intendant. Caeterum non latet vestrae caritatis discretionem
quod nostra dioecesis qualibet alia in regno Angliae constituta multo sit latior et copiosa plebis multitudine repletior;
ideoque et nos pluri et efficaciori indigemus auxilio in verbi Dei praedicatione, confessionum auditione, poenitentiarum
injunctione; prudentiori quoque consilio in variorum et novorum casuum cotidie emergentium secundum Scripturarum
intelligentiam sana et salubri determinatione;
p. 132: nec novimus tam efficacem in hac parte coadjutorem quam fratrem Johannem de Sancto Egidio, cujus animus
nostram in hac parte contuens indigentiam et necessitatem summam ad nostrae voluntatis preces sui gratia inclinatur, si
vestrae caritatis interveniat licentia et assensus.
pp. 132 - 133: Quapropter ad vestrae benignitatis pedes proni humiliter provoluti, quam possumus humili devotione
supplicamus, et adjuramus per aspersionem sanguinis Domini nostri Jesu Christi, et per compassionem suae
dulcissimae matris qua transfixa est astans in cruce pendenti, quatenus petitioni nostrae aures vestrae compassionis
inclinantes praedictum fratrem Johannem licentiare, imo eidem praecipere velitis, quatenus benigne lateri nostro
adhaereat, existens nostrae imbecillitatis fulcimentum, nostrae insufficientiae supplementum, nostri torporis
excitamentum, titubantis erectio, haesitantis propulsio, tribulati consolatio. Vestrum igitur beneplacitum praedicto fratri
Johanni et nobis super his per latorem praesentium significare velitis.

