28

EPISTOLA 028: EDMUNDO CANTUARIAE ARCHIEPISCOPO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 108 - 113.
INC: Cum paterna et pastorali solicitudine animae meae proximam geratis curam, in ambiguis animae meae statum
contingentibus vestrum potissime non solum decet, sed opertet, inquirere consilium, et in imminentibus periculis apud
vos tutissimum invenire refugium.
EXPL: ad vos autem non appropinquabit laqueus venantium neque verbum asperum, quia in omnibus viis vestris
portabit vos angelus Domini ne unquam offendatis ad lapidem pedem vestrum.
(Luard's dating: 1236)
Reverendo patri in Christo ac domino Edmundo Dei gratia Cantuariae Archiepiscopo, totius Angliae Primati, suus
devotus Robertus permissione divina Lincolniensis ecclesiae minister humilis, salutem, et quam debitam tam devotam
cum omni reverentia obedientiam.
pp. 108 - 111: Cum paterna et pastorali solicitudine animae meae proximam geratis curam, in ambiguis animae meae
statum contingentibus vestrum potissime non solum decet, sed opertet, inquirere consilium, et in imminentibus
periculis apud vos tutissimum invenire refugium.Sane satis innotuit vestrae paternitati, qualiter regia potestas viros
religiosos urget ut justitiariorum itinerantium ad omnia domini regis placita suscipiant officium; et clericos, ut, cum
impetuntur in actione personali, laicalis potestatis subeant judicium. Intentat etiam domini regis excellentia parvitati
meae non mediocres minas, eo quod auribus regiis intimatum sit, me talibus quae, ut credo, vergunt in animarum
dispendium et ecclesiasticae libertatis praejudicium, obstare velle, quasi in hoc obstare conarer coronae et dignitati
regiae. Vestrae quoque paternitatis discretio jam bis mihi significavit, quod sicut viris sapientibus et discretis visum est,
in hujusmodi supersedendum sit et dissimulandum usque ad Concilium a vobis celebrandum. Quia igitur in his hinc
inde vehementer pulsantibus in diversa, animae meae timeo periculum, volens animae meae saluti (pro qua bonam
rationem debetis reddere in districto examine in die judicii) a vestrae paternitatis solicitudine districtius consuli, quaero
a vobis mihi evidenter et plane responderi, utrum religiosi gerentes officium justitiariae hujusmodi, et clerici, cum
impetuntur in actione personali, subicientes se judicio laicali, peccent, an non? Si enim in his non peccant, leviter
ferendum est quod in hac parte faciunt; si vero in his peccant, nunquid vos, et ego, qui tenemur pro illis animas nostras
ponere, possumus sine peccato, eorum peccato non statim occurrere, et eos aliquandiu in fovea peccati dimittere, ut
postea cum maturiore consilio eosdem extrahamus a peccatorum puteo? Quod autem in hac parte peccent tam religiosi
quam clerici, videtur evidenter posse monstrari. Cum enim omnes teneantur obedire statutis summi pontificis et
sanctionibus canonicis, juxta illud praeceptum Apostoli: Obedite praepositis vestris et subjacete eis; si contra canonicas
sanctiones manifeste veniunt, nonne inobedientes sunt, et quasi peccatum ariolandi repugnando, et scelus idololatriae
non acquiescendo, committunt? Secundum canonicas autem sanctiones fas non est publicarum rerum nexibus
implicatos, divinis servituros applicare ministeriis. Nunquid igitur e converso fas erit religiosos, divinis ministeriis non
solum simpliciter sed ex voto professionis applicatos, publicarum rerum nexibus implicari? Nonne secundum
secundum vocem sponsae expoliaverunt se hac veteri tunica? quomodo igitur rursum induentur illa? laverunt pedes
suos ab his iniquitatibus; quomodo iterum inquinabunt illos? "Episcopus," ut dicit Canon, "aut sacerdos aut diaconus
nequaquam seculi curas assumat: sin aliter, deiciatur." Quid igitur monachus qui non seculi curas sed etiam seipsum ex
voto abnegavit? Nonne item Gregorius Romano defensori districtius praecepit, ut "statim Basilium episcopum, velut
unum de laicis in causis secularibus occupatum et praetoriis inutiliter servientem, (quoniam haec res ipsum vilem
reddidit et reverentiam sacerdotalem adnihilavit) ad revertendum eum districta executione compelleret?" Nunquid
autem eadem res abbatem similiter non reddit vilem, et reverentiam religionis adnihilat; aut quod Romano defensori
praeceptum est districtius, non praecipitur sub consimili districtione pontifici? Quomodo igitur abbas velut laicus causis
secularibus occupatus, ac per hoc se vilem reddens et reverentiam religionis adnihilans, aut pontifex ejus nisi ad
revertendum eum districta executione compellat, non peccat? In concilio quoque Laterano prohibitum est, ne
"quisquam clericorum praesumat jurisdictiones seculares sub principibus et secularibus viris, ut justitiarius eorum fiat,
exercere; et siquis adversus hoc venire temptaverit, ab ecclesiastico fiat ministerio alienus." Districtius vero
decernuntur puniendi religiosi, si tale aliquid ausi fuerint attemptare. Plurima sunt etiam alia Canonum loca, quae vos et
vestrum concilium incomparabiliter melius novistis quam ego; in quibus evidenter prohibetur non solum religiosis, sed
etiam clericis, ne judices seu cognitores secularium negotiorum existant, ne aliqua occupatione prorsus mundialis
negotii inveniantur perplexi. Quomodo igitur abbates officium justitiariae secularis exercentes, ac per hoc Canonem
institutis inobedientes, in hoc a peccato sint immunes, nequaquam video. Quinimo etiam clericos quoscunque infra
sacros ordines constitutos in hoc casu a crimine inobedientiae excusare nescio. Videntur etiam clerici, qui, cum
impetuntur in actione personali, subiciunt se judicio laicali, per inobedientiae delictum et libertatis ecclesiae
violationem, manifeste peccare; cum Canones prohibeant clericos apud secularem judicem accusari, et a nemine laico
dijudicari posse affirment, eumque qui caelestem militem pulsat, non nisi ejus debere forum sectari plurimaque talia

