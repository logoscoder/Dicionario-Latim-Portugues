interdictum est auctoritate Apostoli et universalis ecclesiae, ac per hoc reatum inobedientiae incurrere, qui quasi scelus
est idololatriae et ariolandi. Iterum in alia decretali sub interminatione anathematis inhibetur, nequis sacerdos officium
habeat vicecomitis aut praepositi secularis. Iterum alia decretalis prohibet ne quisquam clericorum exercere praesumat
procurationes villarum, aut jurisdictiones etiam seculares sub aliquibus principibus et secularibus viris, ut justitiarii
eorum fiant. Si quis autem adversus haec advenire temptaverit, ab ecclesiastico ministerio fiat alienus; religiosis, si
quisquam eorum aliquid praedictorum attemptaverit, districtius puniendis.
pp. 211 - 212: Cum igitur adversus naturale jus et divinum nulli quicquam agere licet; et leges principium naturali et
divino non praevaleant juri, neque possint ecclesiastica jura dissolvere, neminique liceat de sedis apostolicae judicio
judicare aut ejus sententiam retractare, neque divinas constitutiones, vel apostolicae sedis decreta temerare; neque
constitutionibus et jussis principum, cum obviant divinis et canonicis institutis, a viris ecclesiasticis maxime sit
obtemperandum: manifestum est, quod non solum abbates, sed et quicunque viri ecclesiastici, licet constitutionibus aut
consuetudinibus aut jussis principum pulsati, praedictas et innumeras consimiles apostolicae sedis constitutiones et
decreta per officium justitiariae temerantes, per inobedientiae repugnantiam peccatum ariolandi et quasi scelus
idololatriae committunt.
pp. 212 - 213: Cum igitur qui compellit ad peccatum ipsemet peccat compellendo, et qui non resistit peccato cum possit
ipse etiam peccat approbando et consentiendo, liquet quod dominus rex compellendo abbates vel alios viros
ecclesiasticos ad officium justiciariae, et praelati non occurrendo tam subditorum quam ipsius domini regis peccato,
graviter peccant. Si enim Johannes Baptista alienigenae regi peccatum suum non siluit, sed ei contradicendo in facie
restitit etiam usque ad decollationem, quomodo episcopi sacerdotes Christi regi Christiano et domino suo, cui
sacramentum fidelitatis praestiterunt, animae suae periculum non denudabunt? Si videntes temporalis salutis suae
dispendium, eidem dispendio pro viribus non occurrentes, merito censentur ejus proditores, quomodo non pejoris
proditionis rei erunt, si aeternae salutis suae periculo etiam usque ad vitae temporalis jacturam non obvient? Ipsi enim
sunt praecipue, qui ex perfectione caritatis non solum res suas, sed etiam animas, nec tantum pro ovibus suis, sed pro
omnibus, et praecipue pro divinis debent ponere.
p. 213: Quod si dicat quis, quod secundum Evangelium, reddenda sunt quae sunt Caesaris Caesari, et quae sunt Dei
Deo, ac per hoc habentes baronias tenentur domino regi reddere rationem baroniarum, justitiariae ministerium,
respondetur leviter et breviter, quod si baroniae virorum ecclesiasticorum debent domino regi justitiariae ministerium,
non propter hoc viri ecclesiastici, quibus est tale ministerium illicitum, solvent illud per personae suae actum proprium,
sed per alterius personae actum, cui tale ministerium est licitum; quemadmodum actum militiae et armorum, quem
ratione baroniarum debent in defensionem patriae, non solvunt per se, eo quod eis non licet arma portare, sed solvunt
per alios pro se, quibus talia licent per se. Non solum autem religiosis maxime, et consequenter aliis ecclesiasticis
personis, illicitum est secularis justitiariae officium exercere, sed et secundum praescriptas rationes officium
vicecomitatus et quodlibet officium consimile, et maxime ad quod spectat saeva exercere.
pp. 213 - 214: Similiter contra constitutiones canonicas evidenter faciunt ecclesiasticae personae, cum ballivas
seculares tenent, de quibus tenentur viris secularibus ratiocinia reddere, provinciali Concilio hoc manifeste prohibente.
Quanta etiam dispendia temporalia passa fuerit ecclesia Anglicana, cum ecclesiastici viri qui hujusmodi ballivas
tenuerint, vel non redditis ratiociniis ab hac luce subtracti sunt, vel in ratiociniis reddendis defecerunt, quis ignorat; cum
ipsi etiam episcopi compellantur de fructibus beneficiorum hujusmodi virorum satisfacere secularibus personis, quibus
ad ratiocinia erant obligati; et sic qui tenentur res ecclesiasticas defendere, et ut in pios usus convertantur providere,
coguntur esse ministri conversionis earundem in defectuum secularis officii recompensationem? Cum haec autem et
hujusmodi canonicis obvient institutis, quam excusationem coram tremendo judicio habebunt episcopi, qui his pro
viribus se non opponunt, praesertim cum in consecrationibus suis solenniter promiserunt traditiones orthodoxorum
patrum ac decretales sanctae et Apostolicae sedis constitutiones se veneranter suscepturos, docturos, atque servaturos?
pp. 214 - 215: Est et aliud usurpatum et usitatum in regno Angliae in violationem et diminutionem libertatis
ecclesiasticae, videlicet quod viri ecclesiastici, plerumque cum impetuntur ex aliqua causa in actione personali, et
maxime eo quod dicuntur quicquam fecisse contra tenorem prohibitionis regiae vel regio mandato non obtemperasse,
compelluntur in hac parte judicio laicali se subicere. Sicut enim illa, quae sursum est Jerusalem, quae est mater nostra
in caelis triumphans, libera est respectu ejus quae adhuc in terris militat; sic et pars ejus quae in terris militat, collecta
ex personis ecclesiasticis, libera est respectu ejus partis quae collecta est ex fidelibus laicis; in cujus libertatis typum
Pharao dimisit Abrahae Sarram uxorem suam liberam, et praecepit super Abraham viris, et eduxerunt eum et uxorem
illius et omnia quae habebat de Egypto. In libro quoque Machabaeorum decretum est, ut Jerusalem sit sancta et libera
cum finibus suis. Et quae est Jerusalem nisi collectio virorum ecclesiasticorum per contemplationem et segregationem a
tumultu seculari in visione pacis existentium? In eodem quoque libro subsequenter scriptum est, Quicunque confugerit
in templum, quod est Jerosolimis, et in omnibus finibus ejus, obnoxius regi in omni negotio dimittatur, et universa,
quae sunt ei, libera habeat. Qui vero confugiunt in templum quod est Jerosolimis, nisi viri ecclesiastici qui electi sunt de
mundo et fugientes mundum, assumpti sunt in perpetuum ecclesiae ministerium. In libro quoque Esdrae ex edicto
Artaxerxis regis scriptum est, Vobis notum facimus de universis sacerdotibus, et Levitis, cantoribus, janitoribus,
Nathinaeis, et ministris domus Dei hujus, ut vectigal, et tributum, et annonas non habeatis potestatem imponendi super
eos. Joseph quoque subjecit terram Egypti Pharaoni et omnes populos ejus a terminis novissimis Egypti usque ad
extremos fines ejus praeter terram sacerdotum. Igitur sacerdotes dimissi sunt liberi, aliis omnibus subjectis servituti.

