37

EPISTOLA 037: FRATRI REIMUNDO, ORDINIS FRATRUM PRAEDICATORUM

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 128 - 129.
INC: Etsi faciem vestram corporalem non viderimus, credimus tamen firmiter nos nosse vos, quia ex fido relatu mores
vestros et opera sapientialia referentium, faciem novimus hominis vestri interioris;
EXPL: Hoc autem in calce hujus pagellae coram Deo loquentes caritati vestrae, quae, sicut scriptum est, omnia credit,
veraciter asserimus, quod in his negotiis quae per vestrae benignitatis prudentiam promoveri cupimus, nihil
transitorium, sed solam aeternam salutem quaerimus animarum.
(Luard's dating: 1237)
Viro venerabili in Christo carissimo Fratri Reimundo, Ordinis Fratrum Praedicatorum, Robertus permissione divina
Lincolniensis ecclesiae minister humilis, salutem et sincerum in Domino caritatis affectum.
pp. 128 - 129: Etsi faciem vestram corporalem non viderimus, credimus tamen firmiter nos nosse vos, quia ex fido
relatu mores vestros et opera sapientialia referentium, faciem novimus hominis vestri interioris;et nisi cognitio faciei
interioris esset vera cognitio hominis, nullus seipsum veraciter noscet cum faciem propriam exteriorem nullus videat.
Vobis igitur non quasi ignoto, sed quasi cognito, confidenter scribimus, imo potius quasi praesentes vos alloquimur,
cum conjunctior sit animorum in Christo sese amantium quam posset esse corporum praesentia. Vestram itaque quam
brachiis caritatis in Christo arctius amplexamur praesentiam, quae non expectat meritis praeveniri, sed gratuito
praevenire festinat, omni qua possumus devotione rogamus, quatenus solicitudinis illius quam omnibus ecclesiis
vigilanter et indefesse cum summa discretionis prudentia impertimini, particulam aliquam negotiis nostris, imo
ecclesiae nobis licet indignis comissae, per S.a clericum nostrum, latorem praesentium, vobis plenius exponendis,
impertiri dignemini,
p. 129: intuitu Domini nostri Jesu Christi et confidentiae quam de vestra benignitate reportamus, praedicta negotia
diligenter examinantes, superflua resecando, imminuta addendo, distorta dirigendo, injusta, siqua sint, penitus
abiciendo, ut de sub vestrae correctionis lima, per vestrum prudens consilium et efficax adjutorium a manu summi
artificis, hoc est, summi pontificis, formam recipiant plenae consummationis. Hoc autem in calce hujus pagellae coram
Deo loquentes caritati vestrae, quae, sicut scriptum est, omnia credit, veraciter asserimus, quod in his negotiis quae per
vestrae benignitatis prudentiam promoveri cupimus, nihil transitorium, sed solam aeternam salutem quaerimus
animarum.

