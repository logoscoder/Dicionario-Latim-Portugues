93

EPISTOLA 091: DECANO ET CAPITULO LINCOLNIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 285 - 287.
INC: Rescripsistis nobis quasi pro competenti responso, quod ad mandatum domini regis, per nos, ut vobis videbatur,
impetratum accessistis ad ipsum cito post festum Omnium Sanctorum, et quod nobis audientibus ex parte vestra et
capituli Lincolniensis protestatum fuit coram eo, quod nec prohibitionem suam nec aliquam aliam intendebatis prosequi
contra nos coram eo causam.
EXPL: utrum videlicet praedictum in hac parte fideliter persolverit debitum; ne forte in extremo die inventus non
solvisse, ligatis manibus et pedibus mittatur in carcerem et tenebras exteriores, unde non exibit donec ultimum
quadrantem persolverit. Valete.
(Luard's dating: 1240)
Robertus Dei gratia Lincolniensis Episcopus, dilectis in Christo filiis decano et capitulo Lincolniae salutem, gratiam, et
benedictionem.
pp. 285 - 286: Rescripsistis nobis quasi pro competenti responso, quod ad mandatum domini regis, per nos, ut vobis
videbatur, impetratum accessistis ad ipsum cito post festum Omnium Sanctorum, et quod nobis audientibus ex parte
vestra et capituli Lincolniensis protestatum fuit coram eo, quod nec prohibitionem suam nec aliquam aliam intendebatis
prosequi contra nos coram eo causam.Fatemur quidem quod impetravimus citationem ad citandum vos et capitulum
Lincolniense, ut certo die compareretis in curia domini regis ad prosequendam dictam prohibitionem; quia nisi sic
citaremini, curia regis dictam prohibitionem non revocaret. Vos tamen et capitulum Lincolniense peroptime nostis,
quod ad talem citationem non habebatis necesse comparere, nisi dictam prohibitionem in curia domini regis prosequi
velletis. Satis autem recolimus supradictam protestationem ex parte vestra et praedicti capituli factam, quae vos et
capitulum evidentissime redarguit, cum in oculis mundi facto prosequamini quod verbis vos prosequi denegatis: ex quo
nos etiam plurimum verecundamur et dolemus, velut habentes filios, qui ex ejusdem fontis foramine dulcem educunt et
amaram aquam. Assignatis insuper velut pro responso, quod dominus rex vobis praefixit diem ut inter nos et vos de
pace tractaret, quasi ob id solum jam pluries ad curiam accessistis. Sed quis ignorat ad vestram seu capituli saltem
quorundam de capitulo procurationem et instantiam erga dominum regem et suos hoc esse factum, ut sub tali pallio
causae decisio prorogetur, et effectus tam literarum vestrarum quam nostrarum, quibus efficaciae certum tempus est
praefinitum, evanescat et annulletur? Quis etiam ignorat quod per haec et hujusmodi contra utramque conventionem
inter nos communiter initam, bona fide observari firmatam, manifestissime, ne dicam non bona fide, venitur? Nonne
dictarum conventionum foedus his et consimilibus rumpentes merito connumerandi sunt inter eos quos vocat Apostolus
homines sine affectione, absque foedere, quos dignos dicit morte? et non solum eos qui talia faciunt sed etiam qui
consentiunt facientibus? Praeterea, si, sicut insinuatis, solum pro pace inter nos et vos reformanda ad curiam domini
regis accessistis; quare cum ibidem praesentes fuimus, nec minimam super hoc mentionem nobis fecistis? Venistis
etiam, ut scribitis, cum literis procuratoriis tantum ad tractandum de pace: quod si ita est, quare dictas literas nobis non
ostendistis? Quae tamen, si tales sunt quales vos eas esse asseritis, quid aliud sunt quam velamen argutae protelationis
temporis, cum potestatem vobis non tribuant formandae pacis? Praeterea literis aliquibus capituli Lincolniensis sigillo
signatis qualiter fidem aliquam de caetero adhibere possemus, cum literis super ultima conventione inter nos inita suo
sigillo signatis praefatum contradicat capitulum?
pp. 286 - 287: In calce autem literarum vestrarum videmini quosdam suggillare, quasi hucusque pacem inter nos
praepedierint; aut forte scientes quod non in hac causa aliorum tam leviter trahimur consilio, nos ipsos sub illorum
nomine cautius tangere voluistis. Rogamus itaque vestram discretionem ut palam dicatis quam pacem, Deo et
hominibus acceptabilem, sacrae Scripturae et canonicis institutis consonam, animarumque saluti convenientem, nobis
unquam obtuleritis; aut si talem oblatam nos unquam recusaverimus.
p. 287: Haec itaque ad vestra responsa respondemus ad praesens, vos ex caritatis affectu et paterna dilectione iterato
exhortantes, monentes, et firmius et districtius injungentes, quatinus ea quae in literis prioribus vobis injunximus ad
salutem animae vestrae et aliorum quorum curam nobiscum geritis, effectui mancipare solicite curetis. Nos enim in hoc
negotio aliud non intendimus, nisi, sicut ex Scripturae praeceptis tenemur, ministerium episcopale pro modulo nostro
conari perficere, animas a diaboli laqueis eripere et Domino Jesu Christo reddere: in cujus ministerii complementum
tam vos quam alii omnes et singuli de vestro capitulo vocati estis, et esse debetis, coadjutores, et non impeditores.
Memores igitur ejus quod dicit Apostolus, Si nosmetipsos judicaremus, non utique judicaremur, dijudicet unusquisque
vestrum seipsum; utrum videlicet praedictum in hac parte fideliter persolverit debitum; ne forte in extremo die inventus
non solvisse, ligatis manibus et pedibus mittatur in carcerem et tenebras exteriores, unde non exibit donec ultimum
quadrantem persolverit. Valete.

