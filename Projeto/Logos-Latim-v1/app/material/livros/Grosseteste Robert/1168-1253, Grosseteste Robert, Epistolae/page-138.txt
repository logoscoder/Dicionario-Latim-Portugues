99

EPISTOLA 097 : MAGISTRO RICARDO DE KYRKEHAM

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 299 - 300.
INC: Rogatis quod ex parte vestra absentia non offendar: quis non offenditur cum confunditur?
EXPL: veniatis igitur secure, viriliter agentes; alioquin, ut supra dixi, et me perpetuo confundetis, et vos apud bonos et
graves, ut verum fatear, famam vestram plurimum denigrabitis, et Dei indignationem proculdubio incurretis, causam
ipsius nulla ratione compulsi deserendo, opposita his malis bona, si viriliter egeritis, adepturi. Valete.
(Luard's dating: 1242)
Robertus, Dei gratia Lincolniensis Episcopus, dilecto sibi in Christo Magistro Ricardo de Kyrkeham, salutem et
sincerum in Domino caritatis augmentum.
p. 299: Rogatis quod ex parte vestra absentia non offendar: quis non offenditur cum confunditur?Vestra absentia si
foret, mea foret summa confusio, et ideo non immerito summa offensio. Allegatis timorem ex insidiis: videat imprimis
vestra discretio si is sit timor, qui in virum tantum debet cadere; praesertim cum et de vestris et maxime de meis contra
omnes insidias salvum potestis, favente Domino, conductum habere. Praeterea nec dominus vester nec vos damnum
debet in hac parte timere, cum securos vos utrosque omni modo volo facere de conservando vos in hac parte omnino
indemnes.
p. 299: Inspectis etiam literis missis domino vestro, ut habeat vos die litis meae apud Westmonasterium, scio quod
nullam habet ex tenore literarum illarum necessitatem vos ad dictum diem dicto loco habere. Praeterea figmentum est
quorundam quos nominare nolo, quod fingunt de ponendis vobis insidiis, et de capiendo seu detinendo vos, ut sic vos
timere faciant, ubi veraciter timor non est: scio enim veraciter quod fictores illi pro decem milibus libris auri non
haberent cor tam audax quod in vos manum mitterent vel mitti facerent; et ut omnis tollatur timor, mitto vobis
sufficientem conductum usque ad Davyntre, ubi, dante Domino, me invenietis paratum in propria persona vos, juvante
Domino, salvo conducere salvoque reducere; veniatis igitur secure, viriliter agentes; alioquin, ut supra dixi, et me
perpetuo confundetis, et vos apud bonos et graves, ut verum fatear, famam vestram plurimum denigrabitis, et Dei
indignationem proculdubio incurretis, causam ipsius nulla ratione compulsi deserendo, opposita his malis bona, si
viriliter egeritis, adepturi. Valete.

