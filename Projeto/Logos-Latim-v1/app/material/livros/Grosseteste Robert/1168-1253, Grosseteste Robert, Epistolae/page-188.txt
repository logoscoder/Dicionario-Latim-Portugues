pp. 417 - 418: Jeremiae dictum est a Domino, Ego dedi te hodie in civitatem munitam, et in columnam ferream, et in
murum aereum super omnem terram, regibus Juda, et principibus ejus, et sacerdotibus, et populo terrae; et bellabunt
adversum te, et non praevalebunt; quia ego te cum sum ut liberem te. Constat quod Jeremias, cui injungitur a Domino,
ut accinctis lumbis surgat et loquatur omnia quae praecipit ei Dominus, typum gerit praelatorum, quorum quilibet datus
est in civitatem munitam. Cum enim omnes suae curae commissi in ejus fide et caritate uniantur et congregentur, ut sub
una lege, Dei videlicet et constitutionum ecclesiasticarum, unanimiter vivant, quasi unam civitatem et unam
rempublicam in eo faciunt. Ecclesia namque in episcopo et episcopus in ecclesia, quid aliud est quam civitas una?
Munita autem est virtute perseverantis fortitudinis contra omnem impulsum et omnem impetum cujusque temptationis
et tribulationis. Columna quoque ferrea est episcopus in aedificatio ecclesiae sibi commissae, non alicujus partis, sed
totius aedificii infatigabili supportatione, sicut fuerunt Jacobus et Cephas et Johannes, quorum locum obtinet. Murus
vero est episcopus, interpositione sui inter universas et singulas animas sibi commissas et hostes impugnantes vitia,
videlicet et daemones. Cum igitur praelatus datus sit a Domino in haec tria, et non quibusdam sed omnibus curae suae
commissis, tam majoribus quam minoribus, ut evidenter exprimitur in litera, quid aliud nituntur quam hunc murum
subvertere, et columnam hanc diruere, et civitatem disperdere, qui conantur episcopum a visitatione, castigatione,
correctione, et reformatione repellere, cum his fidei et morum unitas conservetur, supportetur, et defendatur?
p. 418: Non solum enim oratione, praedicatione, exemplorum bonorum ostensione, et sacrorum administratione unitur,
viget, stat, et protegitur ecclesia, sed et visitatione, correctione, et reformatione. Quae tria ultima si defuerint, nunquid
civitas unitionis sub una lege Christi viventium, et columna supportationis, et murus defensionis plenam et puram
integritatem servabunt? Si haec omnia salvandis animabus sunt necessaria, cur subtrahentur episcopo, qui datus est in
salutem omni populo, plus posteriora quam priora?
pp. 418 - 419: Si dicat quis quia commissa est inferioribus praelatis suorum subditorum correctio et reformatio, ideo
haec adimuntur episcopo; ergo eadem ratione, quia commissum est eis orare, praedicare, exempla bonae conversationis
praestare, sacramenta ecclesiastica ministrare populo eis subjecto, adimentur haec omnia episcopo. Dominus noster
Jesus Christus, cujus omnis actio nostra est lectio et instructio, qui passus est, nobis relinquens exemplum ut sequamur
vestigia ejus, mittens discipulos ad praedicandum dedit illis virtutem et potestatem super omnia daemonia, et ut
languores curarent; qui ingressi circuibant per castella evangelizantes et curantes ubique, subjectis etiam sibi
daemonibus. Licet igitur hujusmodi virtutem et potestatem dederit discipulis calcandi, videlicet, super serpentes et
scorpiones et super omnem virtutem inimici, et insuper gratiam curationis et officium praedicationis, nunquid per hoc
ipse sibimet haec ademit? Nunquid non legitur postea et daemones ejecisse, et languores curasse, et praedicasse? Non
est auditum, quod discipuli Dominum increparent, cum post collatam eis praedictorum potestatem, ipsemet nihilominus
haec faceret. Quinimo legitur quod Eum hujusmodi facere rogaverunt, utpote pro filia Chananeae; in quo
considerandum est, quod in Ejus praesentia, licet hujusmodi potestate eis prius collata, uti non attemptabant, magistro,
sicut decebat, deferre volentes, et Ejus, non propriam gloriam quaerentes; imitantes in hoc Joab, qui victoriam
capiendae civitatis non sibi, sed David voluit ascribi. Nec legimus quod Dominus discipulos increparet cum ea facerent,
quae ex potestate sibi tradita facere decebat. Legimus tamen Eum fecisse eis praesentibus quae illi facere non poterant,
sicut cum a lunatico, qui saepe in ignem et crebro in aquam ceciderat, daemonium ejecit, quod discipuli nequiverant. In
quo ostenditur quod multa reservanda sunt superiori quae inferioribus non committuntur, non solum quae ordinis sunt,
sed et quae jurisdictionis. Increpans enim ejecit Dominus daemonium hoc, in quo satis innui videtur disciplinae rigor,
qui etiam rebellium mala rescindit. Episcopus igitur Christi vicem in ecclesia tenens, qua fronte repelletur a suis
subditis, ne per castigationis, correptionis, et correctionis officium spiritales nequitias et vitiorum languores sanet?
pp. 419 - 420: Sunt et alia sufficientia Scripturae sacrae testimonia, quibus ostendi potest quod ad episcopos pertinet
omnium sibi subjectorum et maxime ecclesiarum et ecclesiasticarum personarum visitatio, correctio, et reformatio,
causarum quoque decisio, non obstante quod in adjutorium supportandi oneris dati sunt eis coadjutores participes suae
potestatis, majoribus negotiis, et his quae per se tangunt universitatem, reservatis ipsis episcopis. Cumque jus divinum
sit jus naturale, quod praevalet consuetudini et constitutioni, et quaecunque vel moribus sunt recepta vel scriptis
comprehensa, si naturali juri fuerint adversa, vana et irrita sunt habenda, etiam si mos, si consuetudo, si constitutio
quaecunque vel scriptura alia praedictis adversarentur, vana et irrita penitus esset hujusmodi adversatio habenda. Deus
enim Ipse per os legislatoris et prophetarum, et tandem per os proprium et Apostolorum, Scripturam sacram edidit, et
quod in Scriptura ordinatum est et praeceptum Ipse Deus ordinat et praecipit; sed ordinationi et praecepto Dei quis vel
quid resistet? Quinimo sicut docet Augustinus in libro Confessionum, etiam "cum Deus aliquid contra morem et
pactum quorumlibet jubet, et si nunquam ibi factum est, faciendum est, et si omissum instaurandum, et si institutum
non erat, instituendum est." Ergo cum praedicta Deus ordinet et jubeat, modis omnibus sunt facienda.
pp. 420 - 421: Cumque haec rationem habeant evidentem, cum ratio et legi et consuetudini praevaleat, eo quod ratio et
legem fecit et consuetudinem, et non e converso; non debet his obsistere legis civilis aut consuetudinis adversatio. Et
cum observatio praedictorum magis operetur salutem animarum, et eorum omissio earum sit evidens detrimentum, cum
debeant praelati sicut pastores boni pro gregis sui salute etiam animas ponere, quomodo poterunt salvi esse et praedicta
non observare? Item cum Deus et ratio non errans et natura semper praeeligant ad faciendum illud de pluribus quod est
melius, et ecclesia Dei sit imitatrix et rationis non errantis, cum praedictorum observatio melior sit quam eorum
omissio, quis dubitat quin supradicta sint ecclesia a personis ecclesiasticis inviolabiliter observanda?

