96

EPISTOLA 094: DECANO ET CAPITULO LINCOLNIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 291 - 295.
INC: In principio literae vestrae promittitis verba pacis in spiritu mansuetudinis et dilectionis:
EXPL: et volentes, ut possumus vestro obsistere mortifero vobis remedio, vobis pro certo significamus, quod si a dictis
monachis quicquam impetretis, vel ad eorum mandatum in quemquam quicquam attemptetis, per totam dioecesim
nostram vos publice excommunicatos denunciari faciemus. Valete.
(Luard's dating: 1241)
Robertus, Dei gratia Lincolniensis Episopus, dilectis in Christo filiis Decano et Capitulo Lincolniae salutem, gratiam, et
benedictionem.
pp. 291 - 292: In principio literae vestrae promittitis verba pacis in spiritu mansuetudinis et dilectionis:det ipse Deus
pacis quod ima non discrepent primis: consequenter verba facitis de laude pacis et ipsius desiderio; sed cum
multipliciter dicatur pax, teste Augustino, utinam desiderium, cujus mentionem facitis, sit illius pacis quae est
secundum illum "tranquillitas ordinis," in qua inferiora superioribus obedienter obtemperant in omnibus; quae superiora
a divinae legis influentia suscipiunt ut inferioribus influant: laus enim illa quam insinuastis, non potest esse nisi dictae
pacis. Insinuatis insuper velut conquerentes, vos per contrarium pacis expertos esse nescio quid gravitatis: scimus
autem quod supradictae pacis contrarium non potest esse veraciter nisi grave et malum; et justum est ut turbationem
sentiat et gravitatem, qui praedictae pacis tranquillam renuit et suavem lenitatem; secundum poetam autem, "Leniter ex
merito quicquid patiare ferendum est."
p. 292: Omnis autem pacis sub pace praedicta non comprehensae contrarium non potest esse nisi honestum et bonum;
cum omnis pax altera turpis sit et inhonesta; licet sapientibus non quae Dei sunt, sed quae concupiscentiae carnis et
concupiscentiae oculorum et superbiae hujus vitae, aliter videatur. Secundum philosophum enim: "Unicuique videtur
bonum seu malum quod animi sui consonat vel discordat habitui; sicut unusquisque judicat de saporibus secundum
instrumenti gustativi dispositiones." Si itaque per contrarium alicujus pacis, sub praedicta pace non contentae, sentimus
nos aut vos molestiam poenalem et gravamen, laudemus Deum, gratias agentes et non remurmurantes; qui in hoc fecit
nobiscum misericordiam suam, dignificans nos ad sui imitationem et suorum imitatorum similitudinem, gravia et
molesta pro bono recipere: sustinentibus enim pro tali talia, regnum caelorum indubitanter promittitur.
pp. 292 - 293: Interseritis quoque quod necesse habetis nobis displicere et, licet inviti et coacti, nos offendere;
insinuantes quod viam honestam et causam hoc declinandi non invenitis. Si mali sumus, necesse habetis, boni
existentes, vestris bonis operibus a vestra bonitate procedentibus nobis displicere nosque offendere, nec est via aut
causa hoc declinandi; necessario enim bonis mala bonaque malis displicent, eosque offendunt: si autem utrique mali
sumus, necesse est nos utrosque utrisque displicere, et nos ad invicem mutuo offendere; sicut enim flexuosum flexuoso,
sic malum malo convenire non potest. Si vero vos mali, nos autem boni, veraciter necesse habetis nobis displicere et
nos offendere tales existentes; sed est hic via hoc declinandi, conversio scilicet a malitia in bonitatem; bonus autem
bonum nequaquam potest offendere, aut alter alteri displicere; quia similia non in privationibus sed in rerum existentiis
sibi necessario consonant, congaudent, et complacent: sequitur igitur ex vestro sermone, nisi plurimum fallamur, quod
aut alter nostrum aut utrique mali sumus.
pp. 293 - 294: Deinde increpatis nos quod sententiam excommunicationis in Magistrum Nicholaum, socium vestrum et
capituli vestri procuratorem, tulimus, ut dicitis praepropere; asserentes insuper ipsum tantum ad appellandum datum
fuisse procuratorem. Ad quae taliter respondemus; videlicet, quod dictus magister coram nostris clericis in judicio
constitutus protulit et legit, deinde clerici nostri inspexerunt et legerunt, generalem procurationem nomine dicti capituli
conceptam, in qua etiam continebatur clausula haec, scilicet, judicatum solvi pro eo promittimus; quo magistro postea
contumaciter recedente, nos volentes vobis parcere, ipsius contumaciam puniendam decrevimus. Fundata est itaque
super falsum vestra increpatio; unde et vos non immerito plurimum increpandi estis, qui patrem vestrum apud plures,
quasi verum esset, sicut patet per literae vestrae tenorem, irreverenter diffamatis; cujus verenda, etiamsi denudata
essent, cooperire deberetis. Praeterea, velut graviter ferendum insinuatis, quod dictum magistrum excommunicavimus;
cum tamen ob praedictam causam hoc fecimus; et velut per hoc futurum sit pacis reformationem impediri, nostra
canitis voce sonora; imo non nostra, sed quae nostra fingitis, vestra penitus reticentes. Nunquid non ad memoriam
reducere deberetis quod post diem pacis inter nos captum sub forma, quam bene recolunt qui praesentes tunc aderant,
totis conatibus per magistrum Odonem in curia domini regis vos estis prosecuti, literis regiis per vos de novo
impetratis, ibidem justitiariis porrectis? Graviter fertis quod vestrum clericum praedicta causa excommunicavimus, et
super hoc nos increpatis; cum vos tamen in contemptum nostri, sicut per evidentia signa patet, omnino, ut credimus,
injuste decanum nostrum in nullo vobis subjectum excommunicare non erubuistis. Justa debet esse statera, et
utrarumque partium meritis in utrisque lancibus fideliter dispositis, qui praeponderent dijudicari.
pp. 294 - 295: In calce autem literarum vestrarum insinuatis vos timere, quod nostra dura et inaudita compellent vos,
quale nolletis, contra nos remedium quaerere. Si nostra dura et inaudita dicitis clerici vestri excommunicationem,

