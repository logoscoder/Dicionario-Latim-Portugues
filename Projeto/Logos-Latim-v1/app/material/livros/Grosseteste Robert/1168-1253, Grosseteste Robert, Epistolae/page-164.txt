123

EPISTOLA 121: HENRICO DECANO ET CAPITULO LINCOLNIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 343 - 344.
INC: Accedens ad nos dilectus filius magister Robertus praecentor ecclesiae Lincolniensis, nobis ex parte vestra dixit,
vos admirari quod cum in capitulo Lincolniensi dixerimus nos velle incipere visitationem a capitulo Lincolniensi, et sic
ad membra visitanda procedere, econverso jam facere deponimus:
EXPL: praesertim cum in hoc consistat oneris nostri non modica sublevatio, laboris vestri juvatio, et magna, ut facilius
et fructuosius vos in cura vobis commissa salutem operemini, praeparatio. Valete semper in Domino.
(Luard's dating: 1246)
Robertus, Dei gratia Lincolniensis Episcopus, dilectis in Christo filiis Henrico Decano et capitulo Lincolniae, salutem,
gratiam, et benedictionem.
pp. 343 - 344: Accedens ad nos dilectus filius magister Robertus praecentor ecclesiae Lincolniensis, nobis ex parte
vestra dixit, vos admirari quod cum in capitulo Lincolniensi dixerimus nos velle incipere visitationem a capitulo
Lincolniensi, et sic ad membra visitanda procedere, econverso jam facere deponimus:ad quod respondemus, quod
antequam venimus Lincolniam proposuimus visitare capitulum Lincolniense in crastino beati Vincentii, quod etiam
satis expresse vobis diximus, et sic deinceps descendere ad visitandum archidiaconatum de Stowe et praebendas in
eodem archidiaconatu existentes; non enim sufficiebat tempus inter Epiphaniam Domini et dictum terminum, ad
complendum visitationem praedictam in archidiaconatu praedicto: super hujus itaque propositi fundamentum erat
sermo noster de ordine visitationis fundatus: sed ad vestras preces, ut scitis, hoc fundamentum est immutatum, et dilata
visitatio capituli usque in diem lunae proximam post Purificationem. Considerantes itaque quod tempus ab Epiphania
usque ad dictum diem lunae, juvante nos Salvatoris gratia, sufficit nobis ad praetactam in praedicto archidiaconatu
visitationem perficiendam; ne interim pigritemur, et in talento nobis tradito non negotiemur, ordinem visitationis, quem
non simpliciter, sed praedicto fundamento supposito proposueramus, commutavimus: super quo non admirari, sed
magis congratulari debetis: qua enim admiratione dignum, si super alterum fundamentum, alterum vel aliter erigatur
aedificium? Praeterea siquis quod etiam simpliciter proposuit et simpliciter se facturum promisit, in melius et animabus
salubrius commutat, numquid ex hoc mendacii, aut inconstantiae, aut imprudentiae poterit redargui? Certissimum est
autem melis esse et Deo acceptius animabusque salubrius, quod favente Domino nos facturos circa visitationis
negotium disponimus: ideoque decet vos, ut Jesu Christi servos, non quae vestra sed quae Ipsius sunt quaerentes, nostro
processui, ut praedictum est, congratulari, precibus vestris ut Dominus ipsum prosperum faciat et dirigat, impetrare;
praesertim cum in hoc consistat oneris nostri non modica sublevatio, laboris vestri juvatio, et magna, ut facilius et
fructuosius vos in cura vobis commissa salutem operemini, praeparatio. Valete semper in Domino.

