ipsum David in hoc praevenisset. Sed quid putas fecisset, si ad gregem venienti et leonem et ursum tollentem arietem
de medio gregis videnti, statimque, ut de ore eorum captum erueret arietem, persequi et percutere conanti, ipsi pastores
sibi subditi elevatis baculis, concitato tumultu et clamore, viribus omnibus restitissent? Nunquid non ille manu fortis,
aut pater ejus, cujus gregem pascebat, haec agnoscens, tantos praesumptores non tam disciplina verborum quam
verberum acriter corripuisset? Si fuissent sibi in adminiculum pascendi gregis adjuncti pastores, zelum salutis ovium
habentes, et leo vel ursus tolleret arietem, ipso David superveniente vel praesente, ipsum David magnis clamoribus
omnes compellassent, ut ipsemet ad eruendum arietem de ore bestiae accurreret, utpote qui erat eis et cursu velocior et
magnanimitate audacior, et in pugna cum bestiis magis expertus et exercitatus, et cujus erat arietis sublati cura superior;
ipsumque praecurrentem subsecuti fuissent alacres ad adjutorium, non occursassent rebelles et obicientes
impedimentum. Sic igitur cum episcopi magis sit cura animarum suae dioecesis quam pastorum inferiorum, ipseque sit
ad liberandum animas de ore leonis rugiendo quaerentis quem devoret, potestate sublimiori vigentior, arte et
exercitatione peritior; ipsi pastores ei subjecti, si zelum habent salutis animarum, ipsum praesentem magis hortantur et
excitant ad praecurrendum eos in animarum liberatione, quam salutis propriae et animarum sibi obiciant cujusquam
impedimenti repagulum.
pp. 387 - 388: Praeterea aliquis pastorum sub David positorum forte potuisset de faucibus lupi vel alicujus minoris
bestiae ovem captam eruisse; sed de faucibus ursi vel leonis non posset ovem captam eruere, nisi vir fortitudinis
egregiae vel audaciae praecipuae, qualis fuit ipse David, manufortis secundum sui nominis interpretationem, cooperatus
esset. Ad hunc modum quaedam animae quas occupaverunt vitia, seculari potentatu roborata, non sunt ereptibiles ab
hujusmodi vitiis, nisi in manu forti sublimioris ecclesiasticae potestatis. Quomodo igitur dicunt inferiores potestates,
"Nostrum est, et non episcopi, omnis vitii quantumcunque potentis et potenter animam detinentis correctio et animae ab
eodem eruitio, nisi forte ipsa correctio devolvatur ad episcopum per nostram negligentiam aut per appellationem a
nobis?" Nunquid potestas canonici aut decani aut etiam capituli sufficit ad suffocandum et interficiendum adulterium
vel consimile vitium potentis comitis aut comitissae, ut eruatur anima occupata ab hujusmodi crimine? Nunquid non
etiam potestas episcopalis in hoc casu satis erit debilis? Imo nisi ipse sit sicut David, audito leonis rugitu, pedem
retrahet, attonitus subsistet; nedum potestas inferior hoc faceret. In hoc igitur casu, videlicet, cum potentia vitiosi tanta
sit, quam potestas inferior ecclesiastica non potest eam edomare, nec potest dici ejus negligentia, quia qui vult, et
conatur, et non potest, negligens non est, sed impotens; et propter hoc poterit in hoc casu deesse negligentia; nec sic
perveniet vitium unquam ad correctionem, posito quod superior potestas nil possit in hujusmodi correctione, nisi
inferiore negligente aut aliquo ab inferiore ad superiorem appellante. Quis enim in hoc casu appellabit, cum nullus sit
accusans, sed solummodo fama, aut facti evidentia clamans? Nunquid leo ovem in faucibus detinens ab inferiori et
debiliori pastore ad fortiorem pastorem superiorem appellabit, ut praedam suam sibi auferat?
pp. 388 - 389: Legitur in libro Regum quod Samuel judicabat Israelem cunctis diebus vitae suae, et ibat per singulos
annos circuire Bethel, et Galgala, et Masphat, et judicabat Israelem in supradicits locis; revertebaturque in Ramatha; ibi
enim erat domus ejus. Samuel et nominis interpretatione, quae est postulatio Dei, vel nomen ejus Deus, et eo quod
datus fuit Domino omnibus diebus vitae suae, evidenter typum gerit episcoporum, qui per electionem et Spiritus Sancti
invocationem a Deo sunt postulati, et per vitae celsitudinem ita adhaerentes Deo ut unus spiritus sint, ac per hoc dii ad
imitationem Moysi, cui dictum est; Ecce constitui te deum Phararonis, qui etiam ab omnibus mundanis curis et
implicationibus in secularibus negotiis abstracti dati sunt Domino omnibus diebus vitae suae. Igitur in exercitio
potestatis judiciariae Samuelis, datur forma episcopis suae potestatis per actum exercendae. Debent igitur per singulos
annos suas dioeceses circuire, judicantes ecclesiastica negotia, non ex arbitrio voluntatis propriae, sed secundum
revelationem Scripturae, habita diligenti et subtili peccatorum speculatione, ad tollendum ea officio potestatis
judiciariae, sicut congruit interpretationibus nominum locorum in quibus Samuel judicabat populum Israeliticum.
Bethel enim interpretatur domus Dei, Galgala vero revelatio, Masphat autem sonat in speculationem peccati. Quo
circuitu peracto, reverti debent episcopi in Ramatha, hoc est in caelestis conversationis celsitudinem per divinorum
contemplationem, ubi torrente voluptatis sapientiae potati plenius hauriant, unde in altera circuitione populum sibi
subjectum et praecipue clerum in veritate et aequitate dijudicent. Si itaque Samuel in multitudine et latitudine populi
Israelitici non habuit sub se constitutos judices alios, satis manifestatur in hoc quod omnia judicia ecclesiastica sunt
episcoporum, exceptis his quae plenitudo potestatis domini Papae sibi reservavit. Si autem habuit alios sub se
constitutos judices, sicut verisimile est eum habuisse in tanta populo multitudine et latitudine, et sicut constat eum
habuisse cum senuit; posuit enim tunc filios suos judices Israel, ipse nihilominus judicans Israel cunctis diebus vitae
suae, adhuc illud manifestum est, quia in Samuelis adventu ad loca praedicta, ipse omnia judicavit, aliis in ejus
praesentia ei tanquam superiori potestati, a qua et ipsi potestatem acceperant, cedentibus. Ipse enim erat in populo
Israelitico sicut sol populi, quemadmodum et dominus Papa in universali ecclesia, et unusquisque episcopus in sua
dioecesi.
pp. 389 - 392: Quemadmodum igitur sol, quia non potest ubique super terram simul et semel praesentialiter lucere, ad
tenebrarum purgationem et terrae nascentium vegetationem, ne aliquando tamen careat aliqua pars orbis terrarum
solatio luminis, de plenitudine luminis sui, nullo per hoc sibi diminuto, lunam et stellas illuminat, ut in ejus absentia
luceant in firmamento caeli, et illuminant terram; ipsoque sole revertente et suam exhibente praesentiam super terram,
ipsa minora luminaria radiis solis abscondita solari cedunt lumini. Ita dominus Papa, respectu cujus omnes alii praelati
sunt sicut luna et stellae, suscipientes ab ipso quicquid habent potestatis ad illuminationem et vegetationem ecclesiae,

