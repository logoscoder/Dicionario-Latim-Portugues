pp. 280 - 281: Quis enim non novit falsissimum esse, magistrum Ricardum de Kyrkeham, tempore quo quosdam ex
vobis suspendit vel excommunicavit, sive juste sive injuste, nullam in vos jurisdictionem habuisse ordinariam aut
delegatam? Nonne vosmetipsi ipsum petiistis in judicem, et nuncios ad hoc impetrandum misistis et impetrastis? Qua
igitur fronte, non solum verbo sed et scripto apostolico audetis asserere ipsum nullam in vos jurisdictionem ordinariam
aut delegatam habuisse? Nunquid frons meretricis facta est vobis ut nesciatis tam verecundum vobis erubescere? Filii
carissimi, quos (novit quem nihil latet) gesto affectu materno in cordis mei utero, et in ulnis meis affectu nutricio, quos
et affectu paterno nunc verbis castigo, obsecro vos per Illum qui est Veritas, ut tam turpem maculam de gloria vestra
tollatis. Non enim excusabiles estis, licet non sub nomine vestrae communitatis, sed sub singularibus nominibus
plurium ex vobis, contra dictum magistrum sit impetratum, qui singillatim ipsum impetunt; ipsi enim singuli membra
sunt vestrae communitatis; nec potest membri deformitas corporis non esse: propterea cum hujusmodi deformitatem
non nitimini abstergere, nullo modo potestis vos excusare; si autem enitentes non potestis, qua discretione tanto
conanime repellitis manum extergere non solum volentis sed et potentis, si tollatur obex solummodo vestrae
repulsionis? Propterea, non est vestra justificatio, sed magis peccati ad peccatum additio, et fasciculi impietatis
colligatio, quod dicunt quidam ex vobis quasi ad excusationem, dictum magistrum in vestram communitatem, et non in
aliquid singulariter ex vobis, habuisse jurisdictionem; cum idem magister, sicut etiam patet ex actis, non intenderet
aliquem vestrum tanquam unam singularem personam in ipsius quoquo modo singulariter punire, sed totum corpus in
sua parte, totalitati tamen, prout potuit, volens parcere; sicut qui ponit alium in custodia, volens tamen ipsi parcere, non
totum corpus ferro circumdat et ligat, sed vel pedes solum compedibus, vel brachia manicis, non singulariter in poenam
pedum val manuum, sed in poenam ipsius qui sub custodia servatur. Si itaque vestrae pepercit totalitati, sicut certi
sumus quod ille et sui conjudices fecerunt; nunquid aequum aut etiam humanum facitis, qui, quia vobis pepercit, ipsum
persequimini?
pp. 281 - 283: Ad haec manifestum est quod non zelo justitiae, sed libidine vindictae, ipsum insequimini; quod etiam
qui dam ex vobis, ut dicitur, publice fatentur; libido autem vindictae lancea est in manu furiosi, qua proprium transfigit
corpus, ut retrostantis perforet vestimentum: non enim potest quis alium laedere, nisi in bonis exterioribus vel bonis
corporis; libidine autem vindictae, sui ipsius transfigit animam, et virtutes animae, quasi vitalem ipsius sanguinem
effundit. Usurpat quoque sibi quaesitor ultionis, quod sibi soli Deus reservavit, dicens: Mihi vindicta, et ego retribuam.
Judices enim qui peccata ulciscuntur, non hominis sed Dei agunt judicium: usurpans vero alicujus proprium, quantum
in ipso est, aufert alteri suum esse, sibi ipsi tribuens illud; quapropter et vos, quantum in vobis est, Deo aufertis esse
divinum, vobismet illud tribuentes; et cui in hoc effecti estis similes? Nonne illi qui sedem suam ad Aquilonem voluit
ponere et fieri similis Altissimo? Magnanimi reputamini; sed probavit vos non esse magnanimos quaesitio ultionis;
magnanimi enim proprium est, non memorari injuriae, nihilque tam pusillanime quam libido vindictae. Ne igitur, filii
dilecti, vosmet incassum primo transfigatis, et quod divinum est cum Sathana usurpetis, et vos, tanti tamque praeclari
nominis hucusque, pusillanimes ostendatis, hanc etiam maculam de medio vestri tollatis: non enim gloriosum est vobis,
sed humile multum et vile quod in hac parte facitis: facitis enim illud fieri permittendo. Quid enim est Ricardus de
Kyrkeham vestrae magnitudinis respectu? Nunquid non ipse est vestri respectu ut avicula parvula? Vos ipsius, ut
aquila? Vulgo dicitur, "Nunquid aquila capit muscas?" non est gloriosa aquilae praeda talis; gloriosa tamen et magna
est araneae, quam tamen praedam venari non posset nisi per retia invisibilia muscae. Hujusmodi retia dicto magistro, ut
audivimus, contexta sunt, et posita ad ipsum illaqueandum; non enim contra ipsum proceditur per vias manifestas
justitiae, sed per occultas machinationes fraudulentae versutiae; quas dilecti filii Thomas archidiaconus Lincolniensis et
Johannes de Crachale vobis poterunt exponere
pp. 283 - 284: Praecipit Dominus per Moysen, quod justum est non quocunque modo, sed juste exequi; et in omnibus
agendis apud omnes sapientes est regula fixa, quod primo proponendus est finis bonus vel optimus; deinde,
investiganda est via rectissima quae directissime ducit ad finem propositum; et tunc per eam inventam, et nullo modo
per aliam, ad propositum finem incedendum. Si enim via sit tortuosa, inaequalis, et lubrica, vel finis, fovea profunda;
nonne necesse est, incedentem aut in progressu aut in fine ruere in praecipitium? Non decet igitur tantos viros, sicut nec
expedit, per tales vias aut semitas incedere, etiamsi ad finem bonum intenderetur; teste enim Propheta: Rectae viae
Domini, et justi ambulabunt in eis. Et iterum alius Propheta: Semita justi recta est, rectus callis justi: nec enim est per
malum ad bonum etiam tenendum; est enim eorum justa damnatio qui dicunt, Faciamus mala, ut veniant bona. Etsi
enim dicatur in justo bello non referre utrum aperte vel per insidias perveniatur ad victoriam, nihil attinet ad nostram
rationem: possunt enim esse insidiae non malae et absque peccato, imo etiam justae; quales erant insidiae quas tetendit
Josue habitatoribus Hai. Tollatur igitur hoc malum de medio gloriae vestrae; absit enim ut sitis vel dicamini textores
telarum aranearum, tensores pedicarum et decipularum, fossores lacuum et fovearum: quia qui fodit foveam, incidit in
eam: nec dicatis haec per vos non fieri; si enim, ut supra tactum est, per vestros fiunt hujusmodi, quos a talibus cohibere
debetis et potestis, si tamen vestri sint, proculdubio vos ipsi horum causa estis; gubernator enim causa est eversionis
navis, cujus, si vellet, posset esse causa salutis.
p. 284: Haec igitur praescripta, filii mei carissimi, quos, cum adjutorio Ipsius qui ex dilectione etiam pro inimicis mori
voluit, semper diligam non solum paterno affectu sed et materno qui tenerior est, filialis dilectionis affectu suscipere
curetis. In hoc enim vere filios, non alienos vel degeneres vos probabitis, si paternas has correptiones, suasiones,
obsecrationes, et etiam preces supplices filialiter sustinueritis, aure audiendi audieritis et exaudieritis: nec reputabitur
factum, quod ad has paternas voces fuerit filiali humilitate correctum. Si vero eas ex intimis medullis paternae

