75

EPISTOLA 073: WILLELMO DECANO ET CAPITULO LINCOLNIENSI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 235 - 240.
INC: Exposita prudentibus Deumque timentibus intentione vestra,
EXPL: sicut enim alias vobis scripsi et dixi semper, annuente Domini nostri Jesu Christi gratia, paratus ero justitiae
cedere et veritati. Valete.
(Luard's dating: 1239)
Robertus, Dei gratia Lincolniensis Episcopus, dilectis in Christo filiis Willelmo Decano et Capitulo Lincolniensi
salutem, gratiam, et benedictionem.
pp. 235 - 236: Exposita prudentibus Deumque timentibus intentione vestra,qua intenditis et obtinere nitimini ne
episcopus vester causas aliquas descindat, vel excessus quosquam corrigat aliquorum canonicorum Lincolniensis
ecclesiae, vel clericorum frequentantium ejusdem ecclesiae chorum, vel aliquorum vicariorum seu sacerdotum seu
clericorum vel etiam laicorum de dignitatibus vel de praebendis vel de communa, neque aliquorum qui sunt de
canonicorum familia, nisi forte causae decisio vel excessus correctio aliquorum praenominatorum devolvatur ad
episcopum per appellationem, vel decani Lincolniensis negligentiam; requisito quoque eorundem prudentium Deumque
timentium super intentione vestra consilio, visum est eisdem eandem intentionem vestram multo altera obvolvere in
consequentia quam prima facie videatur praetendere; consequitur enim ad eam quod quocunque praedictorum
quocunque modo committente in auctoritatem, dignitatem, vel officium episcopale, sive in aliquo praedictorum
locorum sive extra loca praedicta, non possit episcopus vester hujusmodi commissum impunitum et incorrectum
dimitti, aut episcopum vestrum hujusmodi injuriam coram suo inferiore prosequi, et a suo inferiore judicari. Exempli
gratia, episcopo vestro per ecclesiam aliquam dignitatis, praebendae, vel communae vestrae transitum faciente, licet
contemnatur vel negligatur a ministris ecclesiae talis in suo transitu, prout moris est, pulsari; secundum intentionis
vestrae consequentiam, non poterit episcopus vester hujusmodi commissum sibi suisque tunc notorium incontinenti
punire, sed oportebit eum hoc impunitum relinquere, vel ad suum inferiorem referre, coram quo inferiori is qui taliter
commisit, cum idem commissum non sit apud eundem inferiorem notorium, habebit si voluerit, legitimas defensiones,
nec poterit puniri, nisi, accusante episcopo legitime, contingat eundem convinci. Idem quoque accidet si quisquam
praenominatorum repellat episcopum vestrum ab ordinum vel divinorum celebratione, seu quorumque sacramentorum
administratione, non solum in praedictis locis, sed etiam in aliis ejusdem dioecesis. Similiter autem accidet si quisquam
eorundem in praedictis locis seu in aliis ejusdem dioecesis contemptu, omissione, vel negligentia quacunque, seu
convitiis et contumeliis, seu quantumcunque gravissimis injuriis in auctoritatem, dignitatem, vel officium episcopale
non vereatur committere.
pp. 236 - 237: Legimus tamen aliter de Moyse; qui postquam constituerat sub se tribunos et centuriones et
quinquagenarios et decanos ad judicandum populum omni tempore, nihilominus ipsemet delictum filiorum Israel
commissum in officium pastorale in vituli aurei conflatione et ejusdem adoratione delinquentium morte punivit,
vitulumque combustum et contritum usque ad pulverem in aquam sparsit, et filios Israel ex eo potavit, ut per hoc eos
qui deliquerant ab aliis discerneret. Ipse quoque Moyses, in consurgentibus contra eum Chore, Dathan, et Abyron, et
committentibus in officium pastorale ipsi Moysi traditum, misit ut vocaret Dathan et Abyron; ipsemet discrevit quid
facturi essent in officium sibi creditum delinquentes, ut appareret quos Dominus in hoc officium elegisset. Licet igitur
ut praedixi, haberet Moyses sub se jam constitutos inferiores judices, nihilominus tamen delinquentes in ministerium
creditum sibi ipsemet punivit, ipse dijudicavit.
p. 237: Consequi etiam videtur ex eadem intentione vestra quod quicunque de cujuscunque sit jurisdictione, quocunque
praefatorum modorum delinquens in auctoritatem, dignitatem, vel officium episcopale in quoquam praefatorum
locorum, ita fiat de jurisdictione vestra ratione locorum in quibus delictum committitur, quod episcopus vester non
possit hujusmodi delictum quantumcunque notorium incontinenti punire et corrigere, sed oporteat episcopum vestrum,
hoc impunitum, ut supra dictum est, dimittere, vel ad suum inferiorem ab eo judicialiter discutiendum referre. Alia
quoque delicta a quibuscunque praenominatorum ubicunque commissa, vel a quibuscunque aliis in praenominatis locis
commissa, quantumcunque fuerint episcopo notoria, quantumcunque publice coram eodem confessa, secundum
consequentiam intentionis vestrae, non poterit episcopus vester incontinenti punire et corrigere, sed oportebit quod
Jacob et David videant luce clarius oves suas, quarum damnum tenentur restituere, a lupis et leonibus et ursis detineri,
nec audebunt eas ab eorum morsibus incontinenti eripere; sed necesse habebunt cum propria confusione in oculis
propriis oves proprias permittere a bestiis suffocari, vel quasi pro congruo remedio pastoribus sub se constitutis, tunc
forte agentibus in partibus remotis, quod oves a bestiis lacerantur nunciare.
pp. 237 - 238: Credendumne est hoc fecisse Jacob? qui propriam, sed coactus, circa salvandas oves rememorans
diligentiam, ait ad Laban: Oves tuae et caprae steriles non fuerunt; arietes gregis tui non comedi, nec captum a bestia
tradidi tibi, ego damnum omne reddebam; quicquid furto perierat, a me exigebas; die noctuque aestu urebar et gelu,

