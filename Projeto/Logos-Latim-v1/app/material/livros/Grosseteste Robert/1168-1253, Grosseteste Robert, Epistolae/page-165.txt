124

EPISTOLA 122: HENRICO DECANO ET CAPITULO LINCOLNIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 345 - 346.
INC: Scriptum est, Justum non contristabit quicquid ei acciderit; quod autem quid quis patitur, non quod ipse facit,
eidem accidere dicitur.
EXPL: Ad Dei itaque veritatem et vestram voluntatem, non propriam, sed voluntati divinae conformem, ac per hoc
divinam simul et vestram perficiendas, vobis pro viribus, favente Salvatoris gratia, semper erimus consiliatores et
coadjutores; nec in hoc aliquando, eadem juvante gratia, vobis deesse poterimus. Valete.
(Luard's dating: 1246)
Robertus, Dei gratia Lincolniensis Episcopus, dilectis in Christo filiis Henrico Decano et Capitulo Lincolniae, salutem,
gratiam, et benedictionem.
pp. 345 - 346: Scriptum est, Justum non contristabit quicquid ei acciderit; quod autem quid quis patitur, non quod ipse
facit, eidem accidere dicitur.Vos autem viri justi estis; nihil ergo quod vobis accidit vos contristabit; et si quicquam
vobis accidens vos contristat, nonne non estis justi? et si non justi, nonne injusti? quod longe absit a vobis. Non igitur
quicquam vobis accidens, et maxime leve ad sufferendum viro forti, tantos viros contristet. Haec autem ideo dicimus,
quia ex verbis et vultibus quorundam de vobis, satis evidenter heri perpendimus, quod quaedam de vobis accidentia
saltem vestram sensualitatem molestaverant: sed absit quod talis molestatio vestram tetigerit rationem, ne injusti
comprobemini: sed vestrae rationis firma constantia vestram sensualitatem contra omnes corroboret molestationes.
Viros enim fortes, et domum non super arenam, sed supra petram fundatam, nec fluminum rapidissimorum fortissimi
impetus, nec ventorum irruentium violentissimi flatus concutere possunt: speramus autem vos et viros fortes, et domum
super petram fundatam. Non igitur vel signum aliquod commotionis in vobis appareat et maxime ad lenis aurae flatum,
vel leniter fluentis aquae motum. Quid autem sunt stultorum stulta et vana verba, nisi lenis aura? Quid vero parva et
portabilis injuria, nisi leniter fluens aqua? Praeterea vir justus Dei veritatem propriae praefert voluntati: vos autem, ut
diximus, viros justos esse speramus: veritatem igitur Dei et per consequens ipsius voluntatem, quia in sua veritate ipse
sibi complacet, alacriter et totius viribus prosequamini; ut comprehendatis dicentes corde, ore, et opere eidem veritati,
"Non quod ego volo sed quod tu, nec sicut ego nolo, sed sicut tu: et in tantum autem mea voluntas fiat, et non in
amplius, in quantum tua voluntas mea est, et mea tua." Ad Dei itaque veritatem et vestram voluntatem, non propriam,
sed voluntati divinae conformem, ac per hoc divinam simul et vestram perficiendas, vobis pro viribus, favente
Salvatoris gratia, semper erimus consiliatores et coadjutores; nec in hoc aliquando, eadem juvante gratia, vobis deesse
poterimus. Valete.

