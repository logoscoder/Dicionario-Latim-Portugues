p. 4: Ut autem aliquo modo clarescat quomodo ipse sit forma creaturarum (non enim sic est earum forma, velut pars
earum substantialis completiva, ex qua et materia fit aliquid unum), signifcationes hujus nominis forma aliquatenus
sunt explicandae. Dicitur itaque forma exemplar, ad quod respicit artifex, ut ad ejus imitationem et similitudinem
formet suum artificium. Sic pes ligneus, ad quem respicit sutor, ut secundum ipsum formet soleam, dicitur forma
soleae. Sic etiam vita bonorum ad quam respicimus, ut ad ejus similitudinem mores vitae nostrae formemus, dicitur
nobis forma vivendi.
pp. 4 - 5: Dicitur quoque forma, cui materia formanda applicatur, et per applicationem ad illud, recipit formam illius,
cujus applicatur, imitatioriam. Sic dicimus de sigillo argenteo, quod ipsum est forma sigilli cerei; et de argilla in qua
funditur statua, quod ipsa est forma statuae. Cum autem artifex habet in anima sua artificii fiendi similitudinem,
respicitque ad illud solum quod in mente gerit, ut ad ejus similitudinem suum formet artificium, ipsa in mente artificis
artificii similitudo forma artificii dicitur. Nec multum distat in ratione haec significatio formae, a primitus dicta
significatione formae.
pp. 5 - 6: Imaginare itaque in mente artificis, artificii fiendi formam, utpote in mente architecti, formam et
similitudinem domus fabricandae, ad quam formam et exemplar solummodo respicit, ut ad ejus imitationem domum
faciat. Et imaginare cum hoc per impossibile ipsius architecti volentis domum fabricare voluntatem ita potentem, quod
se sola applicet, materiam formandam in domum formae in mente architecti, qua applicatione figuraretur in domum. Et
imaginare cum his quod materia domus esset fluida, nec posset permanere in forma accepta in se, si esset separata a
forma in mente architecti, sicut aqua figurata sigillo argenteo, separato sigillo, statim amitteret figuram receptam.
Imaginare itaque voluntatem artificis applicantem materiam domus ad formam in mente architecti, non solum ut per
hanc applicationem formetur in domum, sed etiam applicantem illam ei, quamdiu domus manet in esse, domus ut
formata in esse servetur. Eo itaque modo quo forma hujus, in mente hujusmodi architecti, esset forma domus, est ars,
sive sapientia, sive verbum omnipotentis Dei, forma omnium creaturarum. Ipsa enim simul et exemplar est, et efficiens
est, et formans est, et in forma data conservans est, dum ad ipsam applicantur et revocantur creaturae. Quod autem ex
oc intellectu dicatur Deus forma creaturarum, satis patet ex dictis Augustini, utpote partim ex illa auctoritate, quam
superius posui, ubi dicit omnia divina providentia gubernari, ipsamque eorum providentiam esse formam
incommutabilem per quam mutabilia omnia subsistunt, ut formarum suarum numeris impleantur et agantur; partim vero
elucet haec intentio formae, per reliquam auctoritatem quam de libro tertio decimo Confessionum posui, ubi dicitur
angelus converti per verbum Patris, ad id a quo factus est, ut lux fieret et conformis formae aequali Patri, id est,
sapientiae, in qua Pater fecit omnia. Ubi etiam idem Augustinus haec verba praeposuit: "Quid te promeruerunt spiritalis
corporalisque natura, quas fecisti in sapientia, ut inde penderent etiam inchoata et informia quaeque in genere suo vel
spiritali vel corporali, euntia in immoderationem et longinquam dissimilitudinem tuam: spiritale informe, praestatntius
quam si corpus formatum esset; corporale autem informe praestantius quam si omnino nihil esset, atque ita penderent in
tuo verbo informia, nisi per idem verbum revocarentur ad unitatem tuam et formarentur, et essent ab uno te summo
bono universa bona valde."
pp. 6 - 7: Item Augustinus super Joannem, homilia prima: "Faber facit arcam; primo in arte habet arcam; si enim in arte
arcam non haberet, unde illam fabricando proferret? Sed arca sic est in arte, ut non ipsa arca sit quae videtur oculis. In
arte invisibiliter est, in opere visbiliter est. Ecce facta est in opere; numquid destitit esse in arte? Et illa in opere facta
est, et illa manet quae in arte est. Nam potest illa arca putrescere, et iterum ex illa quae in arte est alia fabricari.
Attendite ergo arcam in arte, et arcam in opere; arca in opere non est vita, arca in arte vita est. Quia vivit anima artificis
ubi sunt ista omnia antequam proferantur. Sic ergo, quia sapientia Dei per quam facta sunt omnia, secundum artem
continet omnia, antequam fabricet; omnia haec quae sunt per istam artem, non continuo vita sunt; sed quicquid factum
est, vita est in illo. Terram vides; est in arte terra. Caelum vides; est in arte caelum. Solem et lunam vides; sunt et ista in
arte, sed foris copora sunt, in arte vita sunt."
p. 7: Ex his auctoritatibus diligenter inspectis et ad invicem collatis, scio prudentiam tuam facile percepturam, aeternam
Dei sapientiam sic esse formam omnium, velut si imagineris figuram sigilli argentei esse vitam et intelligentiam
intelligentem se volentemque fingere ad sui imitationem et similitudinem, majus minusve expressam ceram fluidam,
non potentem per se permanere in aliqua figuratione recepta, ipsaque hac sola voluntate informem et fluidam ceram ad
se revocaret, sibique applicaret, et ad se revocando sibique applicando, sua similitudine aliquanta imprimeret, et in
impressa similitudine servaret; sic inquam percipies ex jam dictis, aeternam Patris sapientiam esse formam omnium,
sicut talis figura sigilli argentei, si esset, esset forma cerae sua similitudine praedicto modo impressae. Non tamen hanc
similitudinem de modo quo Deus est forma omnium, sicut nec supradicta attuli, sicut usquequaque congruam divinae
excellentiae; quia sicut creatura ejus similitudinem etiam non potest perfecte exprimere, sic nec mens creata poterit
aliquid perfecte et ei ex omni parte simile fingere.
pp. 8 - 10: Voluisti insuper a me scire, quid sentiam de Intelligentiis, hoc est, de Angelis. Utrum sint distincte loco, an
in quolibet loco simul? Ad quod in primis respondeo, quod solus Deus, totus ubique simul est. "Ipse enim," ut ait
Augustinus in libro quinto de Trinitate, "sine situ praesens est, sine loco ubique totus, sicut sine qualitate bonus, sine
quantitate magnus, sine indigentia creator, sine habitu omnia continens, sine tempore sempiternus, sine ulla sui
mutatione mutabilia faciens nihilque patiens." "In eo tamen ipso quod dicitur Deus ubique diffusus, carnali resistendum
est congitationi," ut ait Augustinus in libro de Praesentia Dei, "et mens a corporis sensibus avocanda, ne quasi spatiosa
magnitudine opinemur Deum per cuncta diffundi, sicut humus aut humor aut aÃ«r aut lux ista diffunditur. Omnis enim

