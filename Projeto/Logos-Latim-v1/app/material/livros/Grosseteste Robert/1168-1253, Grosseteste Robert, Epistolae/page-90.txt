66

EPISTOLA 065: RAIMUNDO, DEI GRATIA SANCTI EUSTACHII DIACONO CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 193 - 194.
INC: De vestra promotione, sicut literatorie rogastis, gratias exsolvimus Domino Jesu Christo, sperantes quod eadem sit
non mortua, sed viva promotio: tunc autem est promotio viva, cum potestativa dignitas temporaliter transitura animatur
elevatione spiritus in immutabilia;
EXPL: Valeat in Domino sancta paternitas vestra.
(Luard's dating: 1239)
Venerabili in Christo patri Raimundo, Dei gratia Sancti Eustachii diacono cardinali, Robertus miseratione divina
Lincolniensis ecclesiae minister humilis, salutem, et quam debitam tam devotam cum omni reverentia obedientiam.
pp. 193 - 194: De vestra promotione, sicut literatorie rogastis, gratias exsolvimus Domino Jesu Christo, sperantes quod
eadem sit non mortua, sed viva promotio: tunc autem est promotio viva, cum potestativa dignitas temporaliter transitura
animatur elevatione spiritus in immutabilia;ut quantum qui promotus est, priori statui supereminet, adquaesitis potestate
et dignitate, tantum, imo incomparabiliter amplius, ejusdem spiritus sublimetur solius aeternitatis superfervido amore,
aeternorum perspicua contemplatione, transitoriorum omnium despectione, et non ficta humiliatione animi de timore
periculi ex collocatione in gradu sublimi, de quo gradu imminet major cadendi facilitas et laesionis in cadendo gravitas,
cum ibi plus tonent potentium minae, violentius fulminent eorundem terrores, fortius impulsant temptationum flatus, et
lubricantior sit pedis fixio humectato loco divitiarum affluente luto, ubi sola securitas est nunquam esse securum, sed
semper pavidum et trementem, et cum afflicto Job, omnia opera sua verentem. Quia itaque speramus vestram
promotionem non mentis elatione mortuam et depressam, sed spiritus contribulati humiliatione, ut diximus, vivam, et in
caelestia erectam; sola enim humilitatis profunditas miro modo est caelum attingens sublimitas; de vestra promotione
gaudemus in Domino et laudes ei referimus; et quia in fine literarum vestrarum dedistis nobis audaciam confidenter
petendi a vobis quae nostro complacent desiderio, fiducialiter rogamus vestram dilectissimam paternitatem quatinus
fulciuntur honestate et justitia, favorem, consilium et auxilium solito benignitatis more velitis impendere.
p. 194: Caeterum rogastis nos ut vicarium de Makesia licentiaremus ad standum in vestro servitio, dummodo faceret
vicariae suae alterius sacerdotis ministerio deserviri; quod hucusque, licet cum trepida conscientia, benigne
permissimus: et quia in hujusmodi ex mentis nostrae pusillanimitate et potestatis nostrae parvitate timidi sumus, quanta
possumus affectione, vestrae paternitatis discretionem rogamus, quatinus ipsamet de caetero quam Deus sua clementia
in pleniori constituit potestate et majori conscientiae securitate, in dicta licentiatione et consimilibus ordinet et disponat
secundum quod noverit ad Dei honorem cedere et animarum saluti expedire;
p. 194: quae duo tantae dignitatis sanctitatem non ambigendum est omnibus transitoriis commodis incomparabiliter
praeferre; veruntamen quod de hujusmodi in dioecesi nostra ordinaverit, exemplo beati Gregorii, nobis velit insinuare.
Ad haec quia cum Psalmista dicitis: Zelus domus tuae comedit me; et iterum: Domine, dilexi decorem domus tuae et
locum habitationis gloriae tuae; quam vera sit Psalmodizantis affectio, probabit ecclesiae vestrae de Castre, cum
opportunitas occurrerit, adornatus et reparatio. Valeat in Domino sancta paternitas vestra.

