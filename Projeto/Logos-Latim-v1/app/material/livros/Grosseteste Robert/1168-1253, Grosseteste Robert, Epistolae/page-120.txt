84

EPISTOLA 082: OTHONI, SANCTI NICHOLAI IN CARCERE TULLIANO DIACONO CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 262 - 264.
INC: Cum obsistentibus impedimentis gravibus nequit inferiorum imbecillitas ad effectum producere quae tamen ex
officii debito debito tenentur complere, quid eis restat remedium nisi ad superiores recurrere?
EXPL: Valeat paternitas vestra per tempora longiora.
(Luard's dating: 1239)
Reverendo patri in Christo Othoni, Dei gratia Sancti Nicholai in Carcere Tulliano diacono cardinali, Apostolicae sedis
legato, Robertus, miseratione divina Lincolniensis ecclesiae minister humilis, salutem, et quam debitam tam devotam
obedientiam et reverentiam.
p. 262: Cum obsistentibus impedimentis gravibus nequit inferiorum imbecillitas ad effectum producere quae tamen ex
officii debito debito tenentur complere, quid eis restat remedium nisi ad superiores recurrere?ut de affluentia majoris
potestatis vigorem capiant, quo fortificati et roborati compleant quae sine ipsius corroboratione complere non poterant,
vel ut si tam gravia sint obstacula quod nec etiam sic repelli queant, superior potestas virtute propria potentiori id
efficiat.
pp. 262 - 263: Quamobrem cum abbas Croylandiae, ordinis beati Benedicti, jure dioecesano nobis subjectus, per
dominum regem constitutus sit justitiarius itinerans, et inter alios justitiarios itinerantes exerceat publice hujusmodi
justitiariae officium; quod quantum sit inconveniens, quantumque religioni et juri divino canonicoque contrarium,
vestrae sanctitatis sapientia limpidissime conspicit; nec valeat per se nostra imbecillitas hoc scandalum tollere, objectis
repagulis potestatis regiae; cumque huic malo non possit sperari remedium aliunde nisi a vestrae sanctitatis potestate,
praesertim cum alias in consimili causa ad venerabilem patrem dominum Cantuariensem pro impetrando subsidio
confugerimus, nec tamen id effectum sit quod desideravimus; ad vestram sanctitatem supplices recurrimus, rogantes et
obsecrantes quam anxio affectu mentis possumus, quatinus ad tantam de domo Domini abominationem tollendam,
congruum satagat providere remedium.
pp. 263 - 264: Caeterum cum sciamus vos non mediocriter affectasse ut commotio inter nos et capitulum nostrum
suscitata sedaretur, ad tam sancti desiderii aestus aliquantulam, ut speramus, refrigerationem, vestrae sanctae paternitati
significamus quod cito post receptionem literarum vestrarum, quibus inter caetera nos affectuose commonuistis, ut
nosmet temperaremus ab his in quibus, sive juste sive injuste, praedictum capitulum nostrum sentiebamus molestatum,
obtulimus eidem capitulo duas formas satis, ut credimus, honestas, et ad dictam commotionem sedandam efficaces; sed
eis utramque earum recusantibus, tandem condescendimus ad formam tertiam, in quam et ipsi consenserunt, quam,
praesentibus inclusam, supplicamus ut vestra paternitas, licet pluribus occupata, non gravetur inspicere; plurimum
namque desideramus quid super eadem forma vestrae sanctitatis discretionem videatur agnoscere: urgebat namque nos
ad condescendendum ad illam magnum desiderium sedandi tantum tamque turbulentum tot et tantorum tumultum, et
tollendi occasionem scandalorum, obturandique ora detractorum, mendacium et maledicorum; et insuper multorum
prudentium consilium, licet ex parte alia consideraremus melius esse scandalum oriri quam veritatis et salutis
animarum officium deperire, multumque timeremus et adhuc timeamus ne forte minus prudenter ad illam formam
condescenderimus, cum, secundum eam, posuerimus in quaestionem et sub judicium visitationis officium, quod
auctoritate domini Papae suffulti possemus, ut videtur, plenius exercuisse, quamvis non sine multorum tumultu et
rebellione; et ne forte dominus Papa pro malo habeat, quasi pusillanimiter desierimus visitationis officium exequi, cum
ut id libere exequeremur, nos de gratia speciali sua muniverit auctoritate, et ne in hac parte impediremur, procurator
capituli, cujus mentionem vobis fecimus in literis quas nuper vobis direximus, a curia dimissus vacuus sit.
p. 264: Quia igitur utrum discrete in hac parte processerimus ignoramus, vestram, ut supra diximus, super hoc
agnoscere sententiam valde desideramus. Praeterea vestrae sanctitatis paternitati supplicamus devota affectione,
quatinus nos velit certiores efficere de tempore reditus vestri per nostrum episcopatum, ut vobis tempestive possimus
occurrere, et vos cum honore, tanto patri debito, pro posse nostrae modicitatis suscipere. Valeat paternitas vestra per
tempora longiora.

