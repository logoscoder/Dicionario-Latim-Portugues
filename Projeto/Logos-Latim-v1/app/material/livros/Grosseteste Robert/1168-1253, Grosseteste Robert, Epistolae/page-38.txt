pp. 91 - 92: Debent quoque principes seculi nosse quod uterque gladius, tam materialis videlicet quam spiritalis, gladius
est Petri; sed spiritali gladio utuntur principes ecclesiae qui vicem Petri et locum Petri tenent, per semetipsos; materiali
autem gladio utuntur principes ecclesiae per manum et ministerium principum secularium, qui ad nutum et
dispositionem principum ecclesiae gladium, quem portant, debent evaginare et in locum suum remittere. Sicut enim ait
Paulus: Princeps secularis non sine causa gladium portat; et subjungens causam, infert: Dei enim minister est, vindex in
iram in eum qui male agit; ut igitur ministrent Deo, ultionem exercentes in malefactores, gladium portant principes
seculares. Ad eandem quoque similitudinem, utraque pax et utraque lex regimini Petri et obtinentium locum Petri
commissa est; sed pacis temporalis, qua socialiter et imperturbate transigitur haec vita temporalis, et legis temporalis
qua socialis et imperturbata vita hominum regitur, gubernacula tenent et movent Petrus et ejus vicarii principum
secularium ministerio; pacis vero spiritalis, qua fideles uniuntur in corde uno et anima una in Deum, et legis spiritalis
huic paci obsequentis, gubernacula tenent et movent Petrus et sui vicarii ministerio proprio. Sicut enim principes
seculares in eo quod gladium portant vindices in iram in eos qui male agunt, Dei ministri sunt, et per hoc, ministri
ecclesiae, sponsae Christi; sic etiam in eo quod pacis et legis temporalis tenent gubernacula, ministri Dei sunt, ac per
hoc, ministri ecclesiae; et ideo in legibus quibus utimur in pacem temporalem tranquille servandam, nil possunt habere
contrarium legibus divinis, seu legibus ecclesiae, cum minister contra eum cui ministrat, non debeat calcaneum levare.
p. 92: Quod autem uterque gladius, utraque pax, utraque lex sit principaliter principum ecclesiae, liquet non solum ex
sacrorum scriptorum expositionibus, sed ex antiquorum principum populi Dei a Deo dispositis actionibus. Moyses enim
constitutus a Deo princeps populi Israelitici, in omnibus habens typum praelatorum ecclesiae, utroque gladio, utraque
lege, in utraque pace populum sibi commissum per seipsum regebat; erat enim, ut dicit Scriptura, populo in his quae ad
Deum, coercens transgredientes mandata legis, in quorum observatione constituta est tranquillitas pacis spiritalis; et
nihilominus ponens gladium super femur suum, iens et rediens de porta ad portam, ultor malorum puniebat perturbantes
pacem vitae socialis; utrosque autem perturbatores dijudicabat et puniebat legibus sibi congruis. Similiter quoque ejus
successor Josue, et judices qui fuerunt post Josue, populum Domini regebant, per se tenentes et moventes utrumque
gladium, utentes utraque lege, in utriusque pacis firmamentum.
pp. 92 - 93: Sed postquam Dominus noster Jesus Christus apparuit in terris verus Deus et Agnus mansuetissimus,
volens mansuetudinem et in divina suspensam intentionem in principibus ecclesiae praeminere, ne claritas praeminentis
mansuetudinis et in superna suspensae intentionis aliquatenus offuscaretur exercitio severitatis aut implicatione in
secularibus negotiis, actus gladii materialis et executio legis temporalis, in quibus fulgurat plurimum severitatis licet
justae, et caligat nebula terrenae occupationis quamvis licitae, traduntur in manus principum secularium, retenta
eorundem potestate in manibus principum ecclesiasticorum; unde et Jeremiae dictum est gerenti typum praelatorum:
Ecce constitui te hodi super gentes et super regna, ut evellas et destruas et disperdas et dissipes et aedifices et plantes.
p. 93: Divisionem autem duorum gladiorum actuum et duarum legum in principes seculi et principes ecclesiae,
unitatem tantum potestatis utriusque gladii et utriusque legis penes principes ecclesiae retentam, puto monstrasse et
ordinasse ipsum Dominum Jesum Christum, quando cum cognovisset quia venturi essent, quos paverat de quinque
panibus et duobus piscibus, ut raperent eum et facerent eum regem, fugit in montem; et iterum quando cum quidam de
turba ait illi: Magister, dic fratri meo ut dividat mecum haereditatem; dixit ei: Homo, quis me constituit judicem aut
divisorem super vos? Actum enim regnandi et judicandi de temporalibus duntaxat fugit; non regiam vel judiciariam
potestatem abjecit, cum vere et naturaliter rex esset, judex caelestium, terrestrium, et infernorum; monstrans in hoc
principes ecclesiae tempore gratiae non debere saeva, aut saevorum seu temporalium judicia actualiter exercere;
potestatem tamen omnem penes eos remanere et ex eorum potestate actum talium in principes seculi transire.
Obtemperare igitur oportet leges principum seculi legibus divinis, et ecclesiasticis non repugnare; quod si gladio aut
legis constitutione repugnat princeps secularis Christo aut ecclesiae, inobediens invenitur Patri suo Christo qui eum
genuit verbo veritatis, et matri suae quae eum peperit de sacro fonte baptismatis; estque, sicut scribitur in Ecclesiastico,
malae famae, qui relinquit patrem, et maledictus a Deo, qui exasperat matrem; eradicabitur quoque fundamentum ejus,
sicut in eodem libro scribitur: Quia maledictio matris eradicat fundamentum.
p. 94: Si igitur principes et judices seculi hanc maledictionem volunt evitare, acquiescant Salomonis sapientiae dicentis:
Audi, fili mi, disciplinam patris tui, et ne dimittas legem matris tuae; ut addatur gratia capiti tuo et torques collo tuo; et
cujus disciplinam moneret tanto opere audiendam, cujusque legem non dimittendam, nisi Dei patris et ecclesiae matris?
Quam enim legem matris carnalis moneret non dimittendam; cum matres carnales, etiamsi sint imperatrices, non sint
legum aliquarum conditrices.
p. 94: Cum itaque tantis testimoniis tam evidenter pateat, principes et judices seculi non posse condere leges contrarias
legi Dei, vel ecclesiae constitutioni, vel legibus sic conditis uti, nisi rebellando Deo patri, et sanctae matri ecclesiae, in
sui perpetuam damnationem, et praepositurae suae etiam temporalem subversionem; tu, cui commissum est talentum
familiaritatis regiae, et dignitas potestatis judiciariae, sicut vis non perdere dominum regem, tradendo eum ignibus
gehennae, nec teipsum ab obedientia sanctae Romanae et catholicae ecclesiae separare, satagas modis omnibus leges
contrarias legibus divinis et ecclesiasticis, quibus hucusque usa est curia domini regis in contumeliam et injuriam
aeterni Regis, ad confromitatem legum divinarum et ecclesiasticarum revocare; statuasque tecum firmiter, volentibus
de caetero hujusmodi leges condere, vel conditis uti, viriliter occurrere, et sic dominum regem et teipsum, caeterosque
hujus regni seculares judices de incendio sempiterni ignis eripere. Vale.

