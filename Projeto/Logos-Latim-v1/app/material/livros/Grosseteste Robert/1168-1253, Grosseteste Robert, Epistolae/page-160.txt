119

EPISTOLA 117: DOMINO INNOCENTIO, DEI GRATIA SUMMO PONTIFICI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 338 - 339.
INC: Me reverso in Angliam, occurrente domino regi revertenti a partibus Walliae, habitoque cum eo secretius
colloquio, cum inter caetera dixissem ei pro modulo meo aliqua verba suasoria de obedientia, fidelitate, et devotione
vestrae sanctitati et sanctae Romanae Ecclesiae exhibendis et observandis, et de firmiter et constanter adhaerendo ei, et
maxime nunc, conantibus quibusdam, sed juvante Domino frustra, in tranquillitatis ipsius perturbationem aliquid
moliri;
EXPL: Incolumitatem vestram conservet Altissimus Ecclesiae suae per tempora longiora.
(Luard's dating: 1245)
Sanctissimo in Christo patri et domino Innocentio, Dei gratia summo Pontifici, devotus suus Robertus, miseratione
divina Lincolniensis ecclesiae minister humilis, beatorum pedum oscula devotissima.
pp. 338 - 339: Me reverso in Angliam, occurrente domino regi revertenti a partibus Walliae, habitoque cum eo secretius
colloquio, cum inter caetera dixissem ei pro modulo meo aliqua verba suasoria de obedientia, fidelitate, et devotione
vestrae sanctitati et sanctae Romanae Ecclesiae exhibendis et observandis, et de firmiter et constanter adhaerendo ei, et
maxime nunc, conantibus quibusdam, sed juvante Domino frustra, in tranquillitatis ipsius perturbationem aliquid
moliri;ipse hujusmodi responsum dedit mihi, dicens: "Domine Episcope, quae pertinent ad coronam et regalitatem
nostram, intendimus, sicut et debemus, conservare illaesa; et desideramus quod dominus Papa et ecclesia sint nobis in
hac parte in adjutorium; et pro certo habeatis quod omnino et semper obedientiam, fidelitatem, et devotionem domino
Papae, tanquam patri nostro spiritali, et sanctae Romanae ecclesiae, tanquam matri, exhibebimus et observabimus, et in
suis tam prosperis quam adversis firmiter, constanter, et fideliter eis adhaerebimus, et die quo haec non faciamus,
damus oculum ad eruendum, imo caput ad amputandum; absit enim quod vel vita vel mors vel aliquid quod accidere
possit, nos a devotione spiritalium patris et matris separaret. Praeter communes namque rationes quibus omnes
Christiani principes tenentur ecclesiae, nos speciali ratione ei prae caeteris principibus arctius obligamur: cum enim
essemus orbati patre, adhuc in minore aetate constituti, regno nostro non solum a nobis averso, sed et nobis adversante,
ipsa mater nostra Romana ecclesia per dominum Gualonem cardinalem, tunc in Anglia legatum, idem regnum ad
nostram pacem et subjectionem revocavit, nosque consecravit in regem, et coronavit, et in regni solium sublimavit."
Praescriptum itaque domini regis responsum vestrae sanctitati scribendum putavi, ut qualem erga vos et ecclesiam
Romanam dictus dominus gerat devotionem, vobis certius innotescat. Incolumitatem vestram conservet Altissimus
Ecclesiae suae per tempora longiora.

