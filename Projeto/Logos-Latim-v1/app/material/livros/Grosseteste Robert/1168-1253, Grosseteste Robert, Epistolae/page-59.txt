41

EPISTOLA 041: FRATRI HELIAE, MINISTRO GENERALI FRATUM MINORUM

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 133 - 134.
INC: Quia filii vestri, Fratres Minores in Anglia sui gratia specialiter et arctius brachiis caritatis nos amplexantur, nec
potest affectio paterna a filiorum affectione sejungi, neque vis motiva capitis non agere in actu motionis membrorum,
certi sumus quod vestra caritas saltem in eorum dilectione sincera, nos sincera dilectione in Christo complectitur;
EXPL: quatenus petitioni nostrae aures vestrae compassionis inclinantes, duos vel quatuor de fratribus vestris quos vos
vel minister fratrum in Anglia in hac parte decreverit, idoneos licentiare, imo eisdem praecipere velitis, quatenus
benigne lateri nostro adhaereant, existentes nostrae imbecillitatis fulcimentum, nostrae insufficientiae supplementum,
nostri torporis excitamentum, titubantis erectio, haesitantis propulsio, tribulati consolatio.
(Luard's dating: 1237)
Viro venerabili in Christo carissimo Fratri Heliae, ministro generali Fratum Minorum, Robertus permissione divina
Lincolniensis ecclesiae minister humilis, salutem et sincerum in Domino caritatis affectum.
pp. 133 - 134: Quia filii vestri, Fratres Minores in Anglia sui gratia specialiter et arctius brachiis caritatis nos
amplexantur, nec potest affectio paterna a filiorum affectione sejungi, neque vis motiva capitis non agere in actu
motionis membrorum, certi sumus quod vestra caritas saltem in eorum dilectione sincera, nos sincera dilectione in
Christo complectitur;ideoque quasi ad fidum in Christo amicum confidenter scribimus, omni qua possumus affectione
devote supplicantes quatenus intuitu Dei et salutis animarum scribere velitis fratribus vestris stantibus in curia ut
negotiis nostris promovendis et expediendis diligenter invigilent, quatenus eadem negotia tendunt ad honorem Dei et
ecclesiae et animarum salutem. Neque enim per sanctos Deoque dicatos alia quam sancta decet nos velle expediri. Et
quia fratres vestros nos specialius et ferventius diligentes, specialius et affectuosius caeteris hominibus coram Deo
redamamus, desideramus etiam in vos, qui caput eorum estis, totum igniculum nostrae dilectionis effundere, cujus
desiderii oblationem benigne rogamus, suscipiat vestrae caritatis humilitas, cum hac oblatione nil habeamus quod
offeramus pretiosius. Ad haec, quia nostra dioecesis qualibet alia in regno Angliae constituta multo latior est et copiosa
plebis multitudine repletior, et ideo nos plure et efficaciore indigemus auxilio, in verbi Dei praedicatione, confessionum
auditione, poenitentiarum injunctione, nec ad haec et hujusmodi novimus tam efficaces coadjutores ut fratres vestros,
ad vestrae benignitatis pedes proni provoluti, quam possumus humili devotione supplicamus, et adjuramus per
aspersionem sanguinis Domini nostri Jesu Christi, et per compassionem suae dulcissimae matris qua transfixa est astans
in cruce pendenti, quatenus petitioni nostrae aures vestrae compassionis inclinantes, duos vel quatuor de fratribus
vestris quos vos vel minister fratrum in Anglia in hac parte decreverit, idoneos licentiare, imo eisdem praecipere velitis,
quatenus benigne lateri nostro adhaereant, existentes nostrae imbecillitatis fulcimentum, nostrae insufficientiae
supplementum, nostri torporis excitamentum, titubantis erectio, haesitantis propulsio, tribulati consolatio.

