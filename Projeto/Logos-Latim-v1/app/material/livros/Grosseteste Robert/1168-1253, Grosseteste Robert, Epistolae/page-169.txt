127

EPISTOLA 125: HENRICO, REGI ANGLIAE, DOMINO HIBERNIAE, DUCI NORMANNIAE

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 351 - 353.
INC: Audivimus excellentiam regiam adversus nostram parvitatem motam esse, velut adversus mandatis vestris
rescribentem, sicut deceret;
EXPL: Valeat et vigeat dominatio vestra per tempora longiora.
(Luard's dating: 1245)
Excellentissimo Domino suo Henrico, Dei gratia illustri Regi Angliae, Domino Hiberniae, Duci Normanniae,
Aquitaniae, et Comiti Andegaviae, devotus suus Robertus, miseratione divina Lincolniensis ecclesiae minister humilis,
salutem et quam debitam tam devotam cum sincera dilectione reverentiam.
pp. 351 - 352: Audivimus excellentiam regiam adversus nostram parvitatem motam esse, velut adversus mandatis
vestris rescribentem, sicut deceret;novit Scrutator cordium et renum nos regiae majestatis honorem, virtutem,
potestatem, et imperium affectuose desiderare, et pro horum augmentatione, consummatione, et conservatione in
orationibus nostris privatis et publicis Deum pro modulo nostro devote deprecari; quod cum sit, non posset esse quod
regiam dignitatem, circa quam sic afficimur, et cui etiam ad fidelitatem tenemur, scienter et voluntarie, seu scribendo
seu modo alio, vellemus offendere, cum honor regis judicium diligens offendi non possit nisi injustitiis. Revolvimus
autem diligenter in memoria nostra quae ad mandata vestra vestrae rescripsimus excellentiae; et non occurrit nobis nos
quicquam scripsisse falsum, aut verum non scribendum, aut verum scribendum alteriusmodi orationem modo alio
scripsisse quam decuit; in quibus tribus est scribens merito reprehendendus; licet forte per imperitiam nostram non ita
rhetorice scripserimus ut pro qualitate materiae eloquentia rhetorica requireret; in quo scribentis imperitia solum est
digna reprehensione scholastica.
p. 352: Sed ad regiam clementiam non nunc agimus nos velut justificando, sed ejus benevolentiam summo desiderio
captando; supplicantes devotissime quatinus si vel scribendo vel aliter eam offenderimus, offensam nobis clementer
remittat; praesertim cum parati simus ad ejus clementiae beneplacitum, omnem erga eam excessum corrigere et
emendare in proxima quam habituri sumus cum ea collocutione. Unde quam possumus, humili et devota rogamus
affectione, quatinus et hoc et alia negotia nostra, coram regia serenitate tractanda, benevole ponere dignetur regia
magnificentia in respectum, donec cum ea habuerimus colloquium.
pp. 352 - 353: Speramus enim quod regia magnificentia, quae omnia vult dirigi ad Dei honorem, animarum salutem, et
ecclesiasticam libertatem, nostraque parvitas, quae eadem et non alia, favente Domino, quaerit, brevi benevola et
benigna collatione ad ipsum circa praedicta sapient et in id ipsum concorditer consentient. Valeat et vigeat dominatio
vestra per tempora longiora.

