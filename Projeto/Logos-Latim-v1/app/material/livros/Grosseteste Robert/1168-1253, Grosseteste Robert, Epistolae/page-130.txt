dilectionis et compassionis erutas repuleritis, cui potest in dubium verti quod patrem non diligitis affectu filiali, ac per
hoc, secundum quod inprimis dictum est, posteriores effecti non solum jumentis, sed et posterioribus ipsis? Longe sit
hoc a viris tam eminentis sapientiae, tam purae intelligentiae, tam praeclarae scientiae, tam circumspectae prudentiae:
sed dirigat vos in agendis omnibus prudentia ad finem bonum per viam rectam; provehat vos scientia ad legendum in
omnibus creaturarum speciebus, quasi in quibusdam literarum apicibus, Creatorem trinum et unum; conjungat vos
intelligentia angelicis spiritibus, ut secundum possibilitatem humanam imitemini conversationem angelicam; superferat
vos sapientia in ipsam simplicem Deitatem, ut purgato mentis oculo ab omni rei materialis concupiscentia, ipsum lucem
primam, in qua in se visa videntur omnia, cujus etiam visio est aeterna vita, pure et irreverberate contemplemini.

