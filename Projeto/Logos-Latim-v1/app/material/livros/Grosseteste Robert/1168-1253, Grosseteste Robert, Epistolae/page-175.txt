quidem potestatis suae potest episcopus in sui oneris alleviationem aliis tradere, et ita actum suae potestatis sibi
minorem ad laborem facere, sed ipsam sibi imminuere nequaquam potest absque ipsius voluntate qui eam potestatem
sibi tribuit, hoc est, absque voluntate domini Papae. Cum enim a potestate apostolica derivetur in episcopos episcopalis
potestas, quemadmodum in ipsum apostolicum a Christo potestatis plenitudo, et hoc utique in animarum salutem, si
episcopus absque domino Papa potestatem episcopalem sibi imminueret, domino Papae in hoc derogaret; sicut, ut
supradictum est, episcopi assumpti sunt ut onus domini Papae cum ipso sustentent, et ad hoc faciendum de suae
potestatis plenitudine accipiunt potestatem. Si igitur quod acceperunt a domino Papa, et a Christo per ipsum medium,
ad sustendandum cum ipso onus ministerii salutis animarum pro quibus Christus mortuus est, sine ipso sibi imminuant,
cum hoc non fuerit in intentione tribuentis hujusmodi potestatem, et cum per hujusmodi potestatis diminutionem
efficiantur minus validi ad comportandum onus cum suo superiori, ad quod tamen efficacius et validius supportandum
cum eo acceperunt potestatem episcopalem, ab eo nomine evidenter injuriantur ei a quo potestas eis est collata.
p. 368: Si ego portans lignum mei solius viribus nimis onerosum, et propter hoc in allevationem oneris mei te advocans
ad comportandum mecum, tribuerem tibi, si possibile esset, magnam partem mearum virium, illis tamen mihi non
imminutis, et tu eas ad hoc reciperes ad quod illas tibi tribuerem, nonne mihi esses injuriosus, si tibi sic attributas a me
vires absque me imminueres? Si rex tradat sub manu ducis alicujus mille armatos ad compraeliandum tamen regis
praelium, et dux ille imminuat sibi quingentos de illis armatis, nonne multum injuriatur regi?
p. 368: At forte dicet aliquis, Hoc quod imminuit sibi dux hujusmodi vel ligni comportator, si aliis id tribuat in
adjutorium ejus a quo ipse suscepit, qui tantum vel amplius juvavit, quantum juvare posset talis dux vel ligni
comportator per id quod sibi imminuit, si sibi id reservaret, in nullo injuriatur, vires vel militiam praedicto modo
tribuenti.
pp. 368 - 370: Sed haec responsio minus valida est, cum liquidum sit, quod absque voluntate superioris tribuentis non
debet suscipiens imminuere sibi susceptum in superioris adminiculum, licet quod sibi imminuat in idem adminiculum
aliis tradat; unde enim scit is, qui sic suscipit et tradit, quod superior tradens hoc gratum habebeit et quod hi qui ab eo
suscipiunt primum tradentem fideliter juvabunt? Quod si acciderit, videlicet, quod primum tradentem minus viriliter et
fideliter juverit, cum vires sibi imminutas non poterit resumere is qui eis tradendo eas sibi imminuit, ac per hoc nec
eorum supplere defectum; manifestum est quod tali virium imminutione minus adjutus est et alleviatus tradens primus,
ac sic per medium tradentem injuriose gravatus. Praeterea qui a primo tradente suscipit et aliis tradit cujusque operis
potestatem, utpote episcopus a domino Papa suscipiens et tradens inferioribus animarum rectoribus potestatem
ministeriorum salutis animarum, nonne prudentius, salubrius, et in allevationem oneris domini Papae, cujus est omnium
ecclesiarum et omnium animarum summa sub caelo sollicitudo, efficacius tradet suis inferioribus, ad comportandum
suum et domini Papae onus, partem suae potestatis suam sibi non imminuendo, cum hoc possit facere et debeat
secundum doctrinam Scripturae, quam suam sibi imminuendo et detruncando? Si dominus Papa, qui a Jesu Christo,
cujus vicem gerit, recepit plenitudinem potestatis, eam sibi imminueret absque mandato Jesu Christi scientis ob quam
utilitatem mandaret eam imminui, nonne faceret hoc in injuriam Jesu Christi? A simili si episcopus potestatem quam
accepit a domino Papa, et a Jesu Christo per domini Papae mediationem, imminuat sibi absque consensu et
confirmatione domini Papae scientis ob quam utilitatem ecclesiasticam hujusmodi approbat et confirmat potestatis
diminutionem, in magnam faciet hoc domini Papae injuriam, et per consequens in gravem Domini nostri Jesu Christi
contumeliam. Nihil igitur est quod allegari potest veraciter ad diminutionem potestatis episcopalis quam episcopus
habet a jure communi, quam eandem habet a domino Papa et a Jesu Christo per ipsius medium, nisi per dominum
Papam, cujus est potestatis plenitudo alicujus quod dat jus commune, ab episcopali potestate facta [sit] decerptio,
propter notam ei et non discutiendam ab aliis utilitatem ecclesiasticam, hujusmodi decerptionis bonam habentem
recompensationem. Quod etiam non debeat quis potestatem suam sic alii tradere, quod eam sibi imminuat, et maxime si
est potestas talis quae potest alii tradi et tamen integre retineri, habentur ex Ecclesiastico ubi dicitur: Audite magnati et
omnes populi, et rectores ecclesiae auribus percipite; filio et mulieri, fratri et amico, non des potestatem super te in vita
tuaa; et non dederis alio possessionem tuam; ne forte poeniteat te, et depreceris pro illo. Dum adhuc superesset
aspirans, non immutabit te omnis caro. Melius enim ut filii tui te rogent, quam te respicere in manus filiorum tuorum.
In omnibus operibus tuis praecellens esto; ne dederis maculam in gloriam tuam. Quomodo maculam in gloriam suam
non daret, si potestatem sibi desuper traditam quis imminueret? Quis etiam in manus filiorum non respiceret episcopus,
si nil posset nisi per aliorum ministerium? Nunquid si possibile esset radices arboris frondere, florere, et fructificare, sic
ista traderent ramusculis, ut adimerent eadem sibi ipsis?
pp. 370 - 371: Haec praedicta ecclesiasticarum potestatum ordinatio in scriptura Exodi continetur, in loco, videlicet,
commemorationis exitus Israel de Egypto, unde videtur pars pacti esse quod pepigit Dominus cum filiis Israel; quod
pactum qui transgreditur, Dei maledictioni subicitur. Verbum enim factum est ad Jeremiam a Domino dicens; audite
verba pacti hujus et loquimini ad viros Juda et habitatores Jerusalem, et dices ad eos; Haec dicit Dominus Deus Israel;
Maledictus vir qui non audierit verba pacti hujus, quod praecepi patribus vestris, in die qua eduxi vos de terra Egypti,
de fornace ferrea, dicens; Audite vocem meam et facite omnia quae praecepi vobis. Si igitur praedicta dispositio
ecclesiasticarum potestatum sit pars praedicti pacti, cujus praevaricatores sunt sub maledicto, liquidissimum est quod
non licet istud pactum praevaricari. Si autem dicat aliquis pactum praedictum non continere nisi legis decalogum, nec
sic videntur a praedicta maledictione filii liberi qui patris legitimam potestatem in ipsos contendunt imminui aut tolli. In
decalogo namque praeceptum est parentes carnales honorare, et in hoc multo amplius spiritales. Sed qui patris

