73

EPISTOLA 072: MAGISTRO JOHANNI ROMANO, SUBDECANO EBORACENSI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 203 - 204.
INC: Dei Filius de sinu Patris venit in uterum Virginis, de qua natus est homo;
EXPL: oportet nos omnes tamen incomparabiliter magis esse gratos Ei qui Seipsum pro nobis tradidit. Valete.
(Luard's dating: 1239)
Viro venerabili, et amico in Christo carissimo, magistro Johanni Romano, subdecano Eboracensi, Robertus Dei gratia
Lincolniensis Episcopus, salutem et sincerae dilectionis affectum.
pp. 203 - 204: Dei Filius de sinu Patris venit in uterum Virginis, de qua natus est homo;qui aeternaliter natus est Deus
de Deo, et impassibilis secundum Divinitatem, post contumelias, flagella, colaphos, sputa, derisiones, crucis mortem
subiit probrosissimam et acerbissimam, ut salvos faceret peccatores; in hoc instruens doctores et pastores ecclesiae, ut
ad ejus imitationem non timeant subire quantumcunque infima, quantumcunque probrosa, quantumcunque aspera et
dura pro suarum ovium salute; quinimo sicut ipse sponte sustinuit hujusmodi omnia pro salvandis animabus, sic et ipsi
eadem causa ad haec gaudentes omnibus accelerent conatibus; quibus igitur incumbit ex officio pro animarum sibi
commissarum salute, omnia etiam molestissima et confusibilia gaudenter sustinere, quanta percellendi sunt damnatione
cum non solum salutem animarum negligunt, sed scienter et prudenter, quantum in ipsis est, easdem perditioni tradunt?
Quod evidentissime faciunt, qui curam animarum voluntarie committunt, aut committi procurant, his qui eas curare
nequeunt, aut nesciunt, aut nolunt. Nam qui navem hominibus plenam in mari scopuloso et procelloso regendam tradit
imbecilli, puero, vel paralytico, seu artis navalis penitus ignaro, seu nolenti manum unquam adjungere gubernaculo,
quid aliud facit quam navem cum hominibus evidenter tradit naufragio, reum se constituens mortis omnium, etiamsi
aliunde nacto adjutorio evadant mortis periculum?
p. 204: Haec et alia hujusmodi, summe pertimescenda in traditione curae animarum, non quantum oporteret, crebro
tamen considerans, nil in conspectu tremendi Judicis tantum pertimesco, quantum animas curandas tradere his de
quibus certum est, quod animas nequeunt, aut nesciunt, aut nolunt curare; cum hoc sit, quantum est in hujusmodi
voluntarie tradendo, animas pro quibus Christus mortuus est, pro quibus etiam et pastor mori debet, discrimini tradere.
p. 204: Hujus timoris clavis non confixus, unde vehementer doleo, tamen aliquantulum, ut spero, punctus, nepoti vestro
D. omnino fere illiterato, quod, teste Domino, valde molestum gero, regimen ecclesiae de Stamford super Avene non
ausus sum committere; ne primo me tradentem gubernaculum, illumque recipientem, animasque gubernandas, quantum
in me est, demergam in profundum; ut urgeat super nos omnes, quod avertat Deus, puteus, de quo non est regressus, os
suum.
p. 204: Non itaque vestrae molestum erit sapientiae si momentaneum et parvum cujusquam contemnam commodum, ne
ipse et ego multique alii aeternum et intolerabile incurramus dispendium. Novit autem Is quem nil latet, quod
affectuoso animo paratus sum facere ea quae vobis noverim complacere; dum tamen tremendo Judici crediderim ea non
displicere. Non enim ingratus sum vestrae beneficientiae, quae multoties multipliciter meam parvitatem honoravit;
oportet nos omnes tamen incomparabiliter magis esse gratos Ei qui Seipsum pro nobis tradidit. Valete.

