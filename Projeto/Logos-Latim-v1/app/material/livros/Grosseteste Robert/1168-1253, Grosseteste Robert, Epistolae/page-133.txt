95

EPISTOLA 093: DECANO ET CAPITULO SARUM

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 290 - 291.
INC: Rogastis nos et obsecrastis ad pacem inter nos et capitulum nostrum reformandam ut faciles nos exhiberemus;
noverit autem vestra dilectio quod pacem super omnia ardenter affectamus,
EXPL: cum in alia pace aliqua non possit inveniri, nisi vera veri ordinis turbatio, aut verae inordinationis non vera sed
momentanea et fantastica quietatio, aut inordinationis et conturbationis simul commixta confusio. Valeatis &c.
(Luard's dating: 1240)
Robertus, Dei gratia Lincolniensis Episcopus, dilectis sibi in Christo, Decano et Capitulo Sarum, salutem et sincerum in
Domino caritatis augmentum.
pp. 290 - 291: Rogastis nos et obsecrastis ad pacem inter nos et capitulum nostrum reformandam ut faciles nos
exhiberemus; noverit autem vestra dilectio quod pacem super omnia ardenter affectamus,(quia, secundum Augustinum,
pax multipliciter dicta est; est non omnis pax vera et honesta, sed aliqua turpis et falsa,)sed illam quae secundum
eundem est "ordinis tranquillitas;" in qua tranquille inferiora superioribus subsunt et obtemperant, paria paribus
parilitatem non invident, superiora inferioribus, sibi nil imminuendo, bonitatum influentias largiuntur. Ad hanc pacem,
praestante Ipso qui est pax nostra, qui fecit utraque unum, semper faciles erimus: nec credimus vos, tantae discretionis
viros, pro alia pace nos rogare; cum in alia pace aliqua non possit inveniri, nisi vera veri ordinis turbatio, aut verae
inordinationis non vera sed momentanea et fantastica quietatio, aut inordinationis et conturbationis simul commixta
confusio. Valeatis &c.

