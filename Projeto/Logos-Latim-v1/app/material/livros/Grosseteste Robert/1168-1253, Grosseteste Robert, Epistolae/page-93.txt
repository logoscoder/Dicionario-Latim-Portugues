69

EPISTOLA 068: THOMAE, DEI GRATIA SANCTAE ROMANAE ECCLESIAE CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 196 - 197.
INC: Longo cremento solidata robora apta sunt ad supportandam in aedificiis onera, etiamsi fuerint non mediocriter
gravia;
EXPL: Valeat sancta paternitas vestra in Domino.
(Luard's dating: 1239-1241)
Venerabili in Christo patri Thomae, Dei gratia sanctae Romanae ecclesiae cardinali, Robertus miseratione divina
Lincolniensis ecclesiae minister humilis, salutem, et quam debitam tam devotam cum omni reverentia obedientiam.
pp. 196 - 197: Longo cremento solidata robora apta sunt ad supportandam in aedificiis onera, etiamsi fuerint non
mediocriter gravia;dilectio autem vestra ad Lincolniensem ecclesiam a tempore bonae memoriae Hugonis
praedecessoris mei, velut arbor imputribilis, hucusque est crescendo roborata, et ideo ad supportandum aedificii
spiritalis ejusdem ecclesiae onera non modicum est apta. Onera autem haec sunt negotia ad honorem Dei et salutem
animarum mihi licet indigno commissarum in curia expedienda; ideoque velut fortem onerum supportitorem in dictis
negotiis expediendis, specialem vos elegi consolatorem et adjutorem; ad pedes vestrae sanctitatis humiliter prostratus
supplicans, quatinus per S.a procuratorem meum vestrae paternitati exponenda, in honorem Dei et salutem animarum
tendentia, solito benignitatis favore velitis prosequi et promovere; his autem adversantia, sive a dicto procuratore, sive a
quocunque alio proposita, studeatis intuitu caritatis excludere. Valeat sancta paternitas vestra in Domino.

