89

EPISTOLA 087: PATRI BONIFACIO, DEI GRATIA ELECTO CANTUARIENSI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 273 - 275.
INC: Secundus ramus a radice caritatis procedens est dilectio proximi:
EXPL: Valeat vestra paternitas semper in Domino.
(Luard's dating: 1243)
Venerabili in Christo patri Bonifacio, Dei gratia electo Cantuariensi, Robertus, miseratione divina Lincolniensis
ecclesiae minister humilis, salutem et quam debitam tam devotam in omnibus obedientiam et reverentiam.
p. 273: Secundus ramus a radice caritatis procedens est dilectio proximi:dilectio vero est desiderium non semisaucium
et otiosum, sed sanum et actuosum veri boni ipsius qui diligitur, non alterius sed ipsius dilecti gratia. Verum autem
bonum est, non quod exterius, ut honor, generis nobilitas, vel divitiae seu hujusmodi; neque quod corporis, ut robur,
sanitas, pulchritudo; sed quod animi, fides scilicet et virtus in via, per quae pervenitur ad fruitionem Trinitatis in patria.
pp. 273 - 274: Igitur qui in caritate radicatur, vult, et ex voluntate operatur quod potest, ut proximus, in vera fide
fundetur et virtutibus informetur: quapropter qui habet in potestate, et ad id tenetur ex officio, ut proximis praeficiat
doctorem qui eos in fide fundet et virtutibus informet; si pro hujusmodi doctore eis scienter et volens praeficiat, qui
praedicta ob impotentiam vel ignorantiam vel negligentiam non faciat; manifestum est talem proximos non diligere, nec
in caritate manere, ac per hoc in statu salvandorum non esse. Quomodo enim oves diligit, qui constitutus in medio
luporum rapacissimorum, scienter et prudenter paralytico, aut caeco, aut torpore desidiae languido tradit custodiendas?
Nonne potius est ovium perditor? Et, sisint spiritales, earum crudelissimus occisor, pro quibus vivificandis occisus est
piissimus mundi Salvator? Nec solum incidit in hujusmodi reatum homicidii, qui sciens et volens animas tradit
salvandas salvare impotenti, aut ignoranti, aut negligenti; sed et in pluribus qui eas committit tali curandas, de quo
penitus ignorat qualis sit in potentia aut scientia aut voluntate curandi. Etsi enim accidere possit ignotum esse ad
regimen animarum idoneum; non est tamen, si hoc accidat, ignotum praeficientis munus, sed potius fortunae: si autem
incognitus sit minus idoneus, merito imputabitur hoc praeficienti; quia, ne talem praeficeret, debuit diligenter
praecavisse. Qui enim sagittans in locum, per quem novit consuetum esse et frequentem hominum transitum, occidit
aliquem, licet ignorans; non excusat eum hujusmodi ignorantia, sed magis reus est homicidii perpetrati, quia antequam
sagittam emitteret, considerasse diligenter debuit ne forte quisquam praesens ibidem tunc fuerit.
p. 274: Haec itaque et hujusmodi nobiscum tractantes, et attendentes siqui Christum in membris suis non paverunt, vel
potaverunt, vel hospitio susceperunt, vel induerunt seu visitarunt, in ignem aeternum ibunt qui praeparatus est diabolo
et angelis suis; quanta graviori poena sunt digni qui ipsum in membris suis occiderunt; quantisque coartabuntur
angustiis, cum Ejus conspectui in tremendo judicio praesentabuntur? In tradenda animarum cura toti timore
concutimur, ne forte pro vivificatoribus, eas occisoribus exponamus, ac nosmetipsi per hoc in tremendo judicio cum
homicidis condemnemur.
pp. 274 - 275: Isto itaque timore nos arctante, praesentatum ad ecclesiam de Castre, quem penitus quis et qualis sit ad
regimen animarum ignoramus, non admisimus, nec admittere recusavimus; sed vestrae paternitatis discretioni, quae
dictum novit praesentatum, et animae ipsius et parochianorum dictae ecclesiae curam gerit et solicitudinem, ejusdem
ecclesiae hac vice, quoad ipsius praesentati personam, concedimus ordinationem; sperantes quod incomparabiliter plus
intendit vestra caritas multarum animarum aeternae providere saluti, quam unius hominis commodo quantolibet
temporali. Valeat vestra paternitas semper in Domino.

