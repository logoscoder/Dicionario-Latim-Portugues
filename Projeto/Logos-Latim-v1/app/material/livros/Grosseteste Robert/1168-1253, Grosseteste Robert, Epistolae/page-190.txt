ei humilitatis in susceptione visitationis, correctionis, et reformationis ab ipso, quod humilitatis cum officii sui debitum
vult exercere, vult sibi praeberi a clero et populo sibi subjecto.
pp. 425 - 426: Nec credendum est quod capitulum credat se sanum, utpote cujus non sit opus medico, cum sciat quod si
dixerimus quod peccatum non habemus, ipsi nos seducimus, et veritas in nobis non est. Et si hae quae nunc sunt in eo
personae, sint honestae et bonae, notum est tamen quod fuerunt aliquando in eo alterae multa indigentes correctione;
nec certum est quin sint adhuc aliquae tales in eo futurae. Non solum enim populus ignorans viam Domini et judicium
Dei indurato et obstinato corde delinquit, nolens accipere disciplinam, sed et plerumque plus et gravius optimates; unde
et Jeremias, postquam populi peccatum reputavit posse imputari stultitiae et ignorantiae, et in sapientibus non esse
disciplinae contemptum, cordis duritiam et obstinationem, ait, Ibo ergo ad optimates, et loquar eis; ipsi enim
cognoverunt viam Domini, judicium Dei sui; et ecce magis hi simul confregerunt jugum, ruperunt vincula. Nonne in
Ezechiele legitur quod septuaginta viri de senioribus Israel, et Jehonias filius Saphan stabant in medio stantium ante
picturas, et unusquisque habebat thuribulum in manu suae? Imo si totam perscrutemur Scripturam, non inveniemus
quosquam deliquisse gravius quam sacerdotes, et maxime sacerdotum principes. Quomodo igitur non egent visitatione,
correctione, et reformatione? Imo tanto plus egent his, quanto eorum delicta plusquam delicta minorum offendunt
Deum, dehonestant ecclesiam, et perniciosius exemplum praestant minoribus.
p. 426: Ponatur etiam quod omnes personae de capitulo semper forent honestissimae, adhuc egerent visitatione;
possibile est namque eas delinquere. Sapiens autem medicus non solum visitat aegrotantes, sed et sanos suae curae
commissos, ut per medicinam praeservativam ab aegritudine et sanitatis conservativam, sanitatem reddat stabiliorem.
Sic et praelatus animarum medicus non solum visitat spiritaliter aegrotantes, sed spiritali sanitate vigentes, ut spiritali
medicina praeservet ab aegritudine futura et inventam sanitatem reddat firmiorem. Et ut eam producat in lucem, cum ea
in luce producta eam aspicientibus sit efficax medicina, quantoque majores sunt qui per visitationem inventi sunt sani,
tanto eorum sanitas inventa et per visitationem propalata, aliis efficitur tam aegritudinis purgativa quam sanitatis
conservativa efficacior medicina. Magnitudo igitur quorumcunque non est ratio ut visitari non debeant; sed
argumentum validissimum quod prae aliis visitari debeant. Si libertatem allegant ut non visitentur, quaero utrum oves
sint liberiores quae a pastore visitantur, reguntur, et proteguntur, an quae, ut libet, evagantur? Angeli qui confirmati
peccare non possunt, nunquid non sunt hominibus liberiores qui peccare possunt? Et si angeli hoc ipso sunt hominibus
liberiores, ergo inter homines illi sunt liberiores qui a peccatis plures et majores habent conservatores et coertiones.
pp. 426 - 427: Quotiescunque venit episcopus ad ecclesiam suam de aliquo loco extra civitatem suam, debet pulsari in
ipsa ecclesia in ipsius adventu ad eam sive transitu per eam. Pulsatio namque fit in adventu episcopi, non solum
reverentiae et honoris gratia, sed ut populus, signo pulsationis praemunitus, accurrat ad patris benedictionem, quae
firmat domos filiorum, ut parvulos suos portent ad confirmationem, ut pauperes confluant ad eleemosinae receptionem,
ut injuriam passi ad querimoniarum depositionem, ut afflicti et oppressi ad suscipiendam consolationem, ut poenitentes,
et praecipue qui non possunt absolvi nisi ab episcopo, ad confessionem et ad absolutionis impetrationem. Debetur
namque patri spiritali secundum Scripturam honoratio, ut filii honorantes jocundentur in filiis, et in die orationis suae
exaudiantur, vitaque vivant longiore superque veniat eis benedictio a Domino, quae maneat in novissimo. Hujusmodi
igitur patris honoratio non solum est quaedam transitoria veneratio, sed proficit honorantibus in salutem perpetuam. Cui
etiam dubium quin ipsa episcopalis et paterna benedictio, parvulorum confirmatio, eleemosinae susceptio et largitio,
oppressorum et afflictorum consolatio, confessio, et absolutio in vitiorum ablationem et virtutum insertionem et
augmentationem plurimum conferant, ac per hoc in salutem perpetuam? Minimum autem perpetuae salutis et virtutis ad
eam ducentis, melius est et magis eligendum incomparabiliter omni eo quod virtus vel salus aeterna non est; igitur cum
pulsatio in adventu et transitu episcopi proficiat praedictis modis in virtutem et aeternam salutem, non pulsare autem
nulli omnino afferat utilitatem, cui dubium quin piae voluntates et virtutum, aeternaeque salutis amatrices tantas
virtutum et aeternae salutis occasiones non contumaciter et superbe impedient, sed libenter et obedienter expedient?
p. 428: At forte dicent, Si hodie pulsatum est contra episcopum et recedens hodie redeat quarta vel tertia vel secunda
die sequente, quid opus est iterato in tam festinato redditu ipsius pulsare? Magnum quidem quod et cotidie honorandus
est pater a filiis, egetque populus paterna benedictione et pauperes eleemosinarum receptione, nec est dies in qua in
tanta civitate non nascatur et baptizetur aliquis parvulus; rara quoque dies aut nulla in qua non aliquis sit injuriam
passus, afflictus, aut oppressus, aut delictum committens propter quod indiget ut absolvat eum episcopus. Quapropter et
si hodie omnes confirmandos confirmaverit, omnium passorum injuriam querelas audierit, omnes afflictos et oppressos
consolatus fuerit, omniumque, qui sua specialiter absolutione indigent, confessiones audierit, et eosdem absolverit;
tamen et si cras redierit, erit aliquid de his quod episcopalis officii ministerio indigebit; et si clam pertranseat episcopus,
forte perpetuo sine remedio remanebit. Quae igitur est sapientia, vel potius insipiens superbia, tanti boni occasionem
seu causam ob nullam causam subtrahere?
pp. 428 - 429: Patribus est obediendum, unde in Deuteronomio filius contumax et protervus, qui non audit patris aut
matris imperium et coercitus obedire contemnit, seniorum judico lapidetur. Paulus autem ait, Patres quidem carnis
nostrae habuimus eruditores, et reverebamur eos. Nonne multo magis obtemperabimus Patri spirituum et vivemus?
Constat autem quod, licet solus Deus per se sit Pater spirituum, ex quo omnis paternitas in caelo et in terra nominatur,
sunt tamen pastores et episcopi animarum in Ipso et ex Ipso et per Ipsum patres spirituum generantes in Christo per
Evangelium, unde multo magis ipsis quam patribus carnis est obtemperandum et obediendum, quanto videlicet
generatio spiritalis major est et melior generatione carnali; tanto quoque filii, contumaces et protervi patribus

