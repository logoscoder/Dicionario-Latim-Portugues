53

EPISTOLA 052BIS: RECTORIBUS ECCLESIARUM, VICARIIS, SACERDOTIBUS PAROCHIALIBUS

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 154 - 166.
INC: Debentes de vobis rationem bonam reddere, quae ratio, secundum Augustinum, est dicere, non tacere;
EXPL: Quod excommunicationes Oxoniensis Concilii singulis annis innoventur.
(Luard's dating: 1238)
Constitutiones Roberti Episcopi Lincolniensis rectoribus ecclesiarum, vicariis, sacerdotibus parochialibus ejusdem
dioecesis directae.
pp. 154 - 155: Debentes de vobis rationem bonam reddere, quae ratio, secundum Augustinum, est dicere, non
tacere;flere cum dicimus et non audimur: sub silentio transire non possumus quae vobis scire et observare necessarium
credimus. Quia igitur sine decalogi observatione salus animarum non consistit, exhortamur in Domino, firmiter
injungentes, ut unusquisque pastor animarum et quilibet sacerdos parochialis sciat decalogum, id est, decem mandata
legis Moysaicae; eademque populo sibi subjecto frequenter praedicet et exponat. Sciat quoque quae sint septem
criminalia, eademque similiter populo praedicet fugienda: sciat insuper, saltem simpliciter, septem ecclesiastica
sacramenta; et hi qui sunt sacerdotes maxime sciant quae exiguntur ad verae confessionis et poenitentiae sacramentum,
formamque baptizandi; doceant frequenter laicos in idiomate communi: habeat quoque quisque eorum saltem
simplicem fidei intellectum, sicut continetur in symbolo, tam majore quam minore, et in tractatu qui dicitur Quicunque
vult, qui cotidie ad primam in ecclesia psallitur.
pp. 155 - 156: Eucharistia autem, quae sacramentum est Dominici corporis, in loco singulari mundo et signato semper
honorifice collocata, devote ac fideliter conservetur. Sacerdos vero quilibet frequenter doceat plebem suam, ut cum in
celebratione missarum elevatur hostia salutaris, se reverenter inclinet; idem faciens cum eam portet presbyter ad
infirmum, quam in decenti habitu, supposito mundo velamine, ferat et referat manifeste ac honorifice ante pectus cum
reverentia et timore, semper lumine praecedente, cum sit candor lucis aeternae; ut ex hoc apud omnes fides et devotio
augeatur; quemadmodum in generali Concilio scribitur: tintinnabulum quoque simul cum lumine venerandam corporis
Christi hostiam semper praecedat, ut ejus sonitu excitetur fidelium devotio ad tanti Sacramenti debitam adorationem.
Observent etiam sacerdotes cum omni diligentia ne sacra Eucharistia per vitium aut diutinam conservationem
contraheret humiditatem seu mucorem, unde reddatur vel turpis aspectu vel gustui abominabilis.
p. 156: Sacerdotes autem promptissimi sint et paratissimi, non solum diebus sed et noctibus, ut aegrotantes, cum
requiruntur, visitent; ne eorum negligentia, quod absit, moriatur infirmus sine confessione aut Dominici corporis
communione, aut unctione extrema.
p. 156: Superaltaria quoque sint honesta et congruentis magnitudinis, firmiterque fixa in circumdante ligno ut non
moveantur ab ipso, neque usurpentur ad alios usus quam ad divinorum celebrationem, ut videlicet non molantur super
ea colores, vel alia fiant in eis consimilia.
p. 156: Panni etiam chrismales in usus seculares non convertantur.
p. 156: In ecclesia quoque divinum officium integre fiat et devote; ut videlicet lectiones, hymni, psalmi, et alia quae in
Dei laudem recitantur in ecclesia, integram habeant verborum prolationem, mentisque ad sensus verborum devotam
attentionem; ne, quod absit, pro hostia integra et viva offeratur hostia mutilata, vel mortua.
p. 156: Omnes quoque pastores animarum et sacerdotes parochiales, finitis in ecclesia divinis officiis, orationi et
lectioni Sacrae Scripturae diligenter intendant, ut per scripturae intelligentiam, sicut ad eorum pertinet officium, parati
sint semper ad satisfactionem omni poscenti rationem de spe et fide; sintque semper inserti in doctrina et operatione
Scripturae tanquam vectes in annulis arcae, ut assidua lectione, veluti cotidiano cibo, alatur et pinguescat oratio.
pp. 156 - 157: Provideant etiam attentius ecclesiarum rectores et sacerdotes parochiales, ut pueri parochiarum suarum
diligenter doceantur et sciant orationem Dominicam, et symbolum, et salutationem beatae Virginis, et crucis signaculo
se recte consignare. Et quia, ut audivimus, etiam quidam adulti haec ignorant, praecipimus ut cum laici ad
confessionem accedunt, diligenter examinentur, utrum scierint praedicta, et secundum quod expedit in eis a
sacerdotibus instruantur.
p. 157: Et quia mundi debent esse, sicut ait Esaias, qui ferunt vasa Domini pollutaque non tangere, exhortantes
praecipimus ut omnes beneficiati et infra sacros ordines constituti vitium luxuriae omnemque voluntariam carnis
immunditiam fugiant, continentiae servantes puritatem;
p. 157: nullusque eorum uxorem ducat; et si quis, antequam esset in sacris ordinibus constitutus, uxorem duxerit,
beneficium ecclesiasticum non teneat, neque in sacris ordinibus si eos postea acceperit, ministrare praesumat.
p. 157: Cumque non solum a malo sed ab omni specie mala abstinendum sit, inhibemus firmiter ne clerici sine
rationabili et manifesta causa frequentent sanctimonialium monasteria
p. 157: et ne quisquam sacerdos retineat foeminam in domo sua sive cognatam sive aliam, unde possit rationabiliter
mala de ipso oriri suspicio.

