94

EPISTOLA 092: DECANO ET CAPITULO LINCOLNIAE SALUTEM

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 287 - 290.
INC: Non scimus ex integro cur toties ad curiam domini regis acceditis: vehementer tamen suspicamur quod causa
accessus vestri tam frequentis a dictam curiam, est, ut procuretis apud dominum regem quod ipse non revocet
prohibitionem, qua judicibus nostris inhibuit ne in causa inter nos et capitulum nostrum mota procedant;
EXPL: monentes, exhortantes, et injungentes omnibus et singulis capituli vestri, quatinus et ipsi, si quid consimile in
casu praedicto attemptaverint, illud revocari similiter satagant. Valete.
(Luard's dating: 1241-1242)
Robertus, Dei gratia Lincolniensis Episcopus, dilectis in Christo filiis decano et capitulo Lincolniae salutem, gratiam, et
benedictionem.
pp. 287 - 288: Non scimus ex integro cur toties ad curiam domini regis acceditis: vehementer tamen suspicamur quod
causa accessus vestri tam frequentis a dictam curiam, est, ut procuretis apud dominum regem quod ipse non revocet
prohibitionem, qua judicibus nostris inhibuit ne in causa inter nos et capitulum nostrum mota procedant;ac ut per
consequens procuretis per laicam et secularem potestatem impediri ne dicta causa in foro ecclesiastico tractetur et
terminetur: quod si ita sit, manifeste vinculo excommunicationis innodati estis: in Oxoniensi namque Concilio
excommunicati sunt "omnes qui per malitiam ecclesiarum libertates infringere vel perturbare contendunt:" secundum
ecclesiasticam autem libertatem praedicta causa tota, et secundum singulas sui partes, in foro ecclesiastico tractari
debet et terminari; quod vestram latere non potest discretionem. Procurantes igitur ne dicta causa in foro ecclesiastico
tractetur et terminetur, ecclesiasticam libertatem infringere vel perturbare contendunt, et sic praedicti Concilii
sententiam incurrunt: nec potestis allegare quod illud non facitis malitiose; quia malitiose facit qui scienter et prudenter
injustum facit.
pp. 288 - 290: Vestra autem, ut supra tetigimus, discretio bene novit quod supradictae causae decisio secundum
ecclesiasticam libertatem ad forum pertinet ecclesiasticum. Praeterea posito quod hujusmodi regia prohibitio esset
consueta, sicut revera non est, sed per malitiosas suggestiones domini regis innocentiam astute circumvenientes nunc
primo obtenta, nihilominus excommunicati essent hujusmodi prohibitionis impetratores, et ea in enervationem
ecclesiasticae libertatis utentes, et ne revocetur procurantes; cum in decretali epistola excommunicati sunt, qui servari
fecerunt etiam consuetudines introductas contra ecclesiae libertatem. Quanto magis Deo et hominibus sunt
abominabiles execrandi, qui nova procurant, ut ecclesiasticam libertatem perturbantperturbent? Si autem praedicta sic
se habeant, quid expectat vos, vel vos quid expectare potestis, nisi id Vae quod repromittit Dominus per Isaiam, his qui
descendunt in Aegyptum ad auxilium, in equis sperantes et habentes fiduciam super quadrigis, quia multae sunt, et
super equitibus, quia praevalidi nimis; et non sunt confisi super Sanctum Israelis, et Dominum non requisierunt.
Aegyptus enim mundus est et secularis potestas, ad cujus vos, si praedicta sic sint, confugitis auxilium, descendentes ab
Hierusalem, hoc est, ab ecclesiastico vos subtrahentes judicio, non confisi super Sanctum Israelis, super quem si
confideritis, ecclesiasticum judicium in his quae ad eclesiasticum spectant examen, nunquam effugere curaretis. Ad
haec, bene recolitis vos inspectis sacrosanctis jurasse, quod formam super processu dictae causae, in quam consensimus
communiter apud Thame, bona fide observaretis; quod etiam quidam de confratribus vestris ibidem tunc praesentes, in
animas omnium et singulorum de capitulo similiter juraverunt. Rogamus igitur quod vestra nobis coram Deo et angelis
ejus respondeat conscientia, utrum ab his de capitulo qui praedictam prohibitionem impetraverunt, aut ne revocetur
procurant, dictum juramentum bona fide et absque fraude sit observatum. Quia igitur animae vestrae et omnium et
singulorum capituli nostri curam et solicitudinem paternam gerimus, vos quanta possumus affectione paterna monemus
et exhortamur in Domino, et quantum possumus auctoritate episcopali, licet nobis indignis desuper attributa, districtius
inhibemus, ne quicquam de caetero, maxime praedictam tangens causam, in ecclesiasticae libertatis enervationem per
vos aut per quosquam alios apud dominum regem aut suos aut quosquam alios quoquo modo procuretis; omnibus et
singulis capituli vestri eadem sub districtione, praedicta vice et auctoritate nostra, necnon etiam auctoritate vestra qui
nobiscum curam salutis eorundem geritis, firmiter injungentes; ne vos vel ipsi, quod absit, in excommunicationis seu
prejurii seu utriusque, quod pejus esset, et malorum ex his sequentium indicatis incidatis periculum, et sic viventes et
hoc etiam scientes et prudentes descendatis ad infernum. Et quia perpetratum malum non est coram Deo venia dignum,
nisi pro viribus eorum, qui perpetrarunt, revocetur et corrigatur, vos exhortamur et monemus, ac firmiter vobis
injungimus, quatinus si quid a vobis in detrimentum ecclesiasticae libertatis, maxime causam tangens praedictam,
hucusque factum est, illud absque morae dispendio pro viribus vestris revocari procuretis; monentes, exhortantes, et
injungentes omnibus et singulis capituli vestri, quatinus et ipsi, si quid consimile in casu praedicto attemptaverint, illud
revocari similiter satagant. Valete.

