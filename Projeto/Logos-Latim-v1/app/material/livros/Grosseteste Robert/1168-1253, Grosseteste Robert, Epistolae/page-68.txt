50

EPISTOLA 050: ROBERTO, ARCHIDIACONO LINCOLNIENSIS

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 146 - 147.
INC: Quoniam debitores sumus evangelizandi verbum Dei omnibus de dioecesi nostra,
EXPL: et instrumenta eorum qui se per instrumenta obligaverunt, vel eorundem instrumentorum transcripta, nobis
faciatis habere. Valete.
(Luard's dating: 1238)
Robertus, Dei gratia Lincolniensis Episcopus, dilecto in Christo filio Roberto, Archidiacono Lincolniensis salutem,
gratiam, et benedictionem.
p. 146: Quoniam debitores sumus evangelizandi verbum Dei omnibus de dioecesi nostra,nec hoc possumus per os
proprium adimplere prae multitudine ecclesiarum parochialium, populique non modica numerositate, remedium in hac
parte aliud non habemus, nisi ut cum transitum facimus per dioecesim nostram, rectoribus ecclesiarum, vicariis, et
sacerdotibus parochialibus per singulos decanatus coram nobis congregatis, ipsis verbum Dei praedicemus, instruentes
eosdem qualiter populum sibi subjectum verbo doceant et conversationis suae exemplo informent; ut quod per nosmet
ipsos implere non possumus, saltem eorum ministerio quoquomodo faciamus. Ideo vobis mandamus [ut] decanos
archidiaconatus vestri praemoneatis, ut prompti sint ad convocandum coram nobis praedictos rectores, vicarios, et
sacerdotes locis et temporibus quibus eis mandabimus, ne in praedicando aut aliis exequendis quae ad nostrum spectant
officium, inveniamus impedimentum.
pp. 146 - 147: Faciatis insuper praemoneri omnes rectores ecclesiarum archidiaconatus vestri, quorum ecclesiae sunt
dedicandae, ut omnia habeant parata quae sunt necessaria ad dedicationis celebrationem, cum secundum statuta
Concilii Londoniensis oporteat infra hoc sequens biennium omnes ecclesias non dedicatas dedicare.
p. 147: Et quia per procurationes nostras aliquos gravare non intendimus, nec possemus de facili a rectoribus
ecclesiarum in domibus suis sine eorum non parvo gravamine, ut credimus, procurari; rogamus ut de modo et quantitate
pretii dictarum procurationum recipiendarum, vestrum nobis rescribatis consilium. Significetis etiam nobis qui
beneficiati vel sacerdotes vel infra sacros ordines constituti, convicti vel confessi coram vobis super incontinentia,
obligaverunt se ad beneficiorum resignationem, vel aliam poenam canonicam, si accidat eos in idem vitium recidivare,
et instrumenta eorum qui se per instrumenta obligaverunt, vel eorundem instrumentorum transcripta, nobis faciatis
habere. Valete.

