116

EPISTOLA 114: FRATRI MINISTERIO FRATRUM MINORUM IN ANGLIA

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 334 - 335.
INC: Veros non molestat amicos, sed magis consolatur, quicquid sapienter et salubriter disponit Is quem vera amicitia
complectimur;
EXPL: Valeat paternitas vestra semper in Deo.
(Luard's dating: 1245)
Robertus, Dei gratia Lincolniensis Episcopus, dilecto sibi in Christo Fratri Ministerio Fratrum Minorum in Anglia,
salutem et sincerum in Domino caritatis augmentum.
pp. 334 - 335: Veros non molestat amicos, sed magis consolatur, quicquid sapienter et salubriter disponit Is quem vera
amicitia complectimur;quapropter cum veri sitis amatores et amici Dei, non potest vos quicquam molestare quod Ipso
fit ordinante. Ipsius autem providentia, quae omnia sapienter disponit et salubriter, frater Johannes, socius fratris Adae,
laborat quartana, qua aegrotare incepit in reditu nostro apud Belman, quem diebus interpolationis duximus usque ad
Nogent, et illinc per aquam Secanae usque ad Parisius fecimus eum nos praecedere; quia autem non videbatur nobis
neque fratri Adae securum, quod sequeretur nos inde versus mare, nec quod Parisius moraretur propter aeris illius loci
infectionem non salubrem, elegimus ut per aquam iret Rothomagum, fratre Adamo usque illuc eundem comitante, qui
nullo modo voluit ab aegrotante recedere, donec notis sibi fratribus in loco salubri illum commisisset; et sic ad mare
tandem nobis occurreret; veruntamen cum venissent ad urbem quae vocatur Manta, invalescente debilitate dicti fratris
Johannis, non ausus fuit frater Ada illum ulterius ducere, nec propter ipsius debilitatem ab ipso recedere, ut nobis
secundum condictum occurreret; quia igitur apud dictam urbem Mantam ambo remanserunt, supplicamus omni qua
possumus affectione, quatinus fratrem Petrum de Theokebure cum aliquo vel aliquibus fratribus qui cum fratre Johanne
possint commorari, donec statum ipsius Dominus emendaverit, fratre Petro cum fratre Ada redituro, ad praedictam
urbem mittere non tardetis; hoc enim utrique fieri desiderant et supplicant.
p. 335: Praeterea sciatis quod non est securum quod frater Ada prolixius moram trahat in illis partibus; cum plures
multum desiderent ipsum Parisius detinere, maxime mortuis fratribus Alexandro de Hales et J. de Rupellis; et sic tam
vos quam nos maximo nostro solatio essemus destituti, quod absit.
p. 335: caeterum noveritis quod in causa visitationis, plane (benedictus Dominus) pro nobis et per consequens pro
omnibus episcopis, est pronunciatum.
p. 335: Valeat paternitas vestra semper in Deo.

