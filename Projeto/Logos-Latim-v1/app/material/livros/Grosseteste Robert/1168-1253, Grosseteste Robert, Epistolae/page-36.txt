et legitimum haeredem ipsius qui eum genuit; plus enim videtur posse bonum matrimonii subsequentis in antegenitum,
quam bonum matrimonii praesentis in eum quem vir non genuit nec generaturus fuit. Sed Dominus noster Jesus
Chrsitus propter bonum matrimonii inter gloriosam Virginem matrem ejus et virum matris ejus Joseph, fuit filius
Joseph; non enim mendaciter dixit ipsa beata Virgo: Fili, quid fecisti nobis sic? Ecce pater tuus et ego dolentes
quaerebamus te. Si non mendaciter sed veraciter vocat beata Virgo Joseph patrem Domini nostri Jesu, nec ipse
Dominus Jesus mendaciter sed veraciter fuit filius ejus; non quod ipse Joseph carnaliter eum genuit, quod absit a
mentibus fidelium suspicari, sed quia ratio paternitatis et legitimae filiationis in eis fuit servata. Haec est enim ratio
patris legitimi ad filium suum legitimum, ut videlicet uxor sua legitima peperit ei prolem non de alieno concubitu; et
ratio filii legitimi ad patrem legitimum, ut natus sit de uxore ejus legitima non de alieno concubitu. Unde Augustinus in
libro de Bono Conjugali, ait: "Conjux Maria vocatur a prima desponsationis fide, quam concubitu non agnoverat nec
fuerat cogniturus; nec mendax fuit conjugis appellatio, ubi nec fuerat nec futura erat carnalis ulla commixtio; propter
quod fidele conjugium ambo parentes Christi vocari meruerunt, non solum illa mater, verum etiam ille pater ejus, sicut
et conjux matris ejus, utique mente non carne."
p. 84: Ex his igitur auctoritatibus liquet quod Dominus Jesus veraciter et non mendaciter fuit filius Joseph; filius,
inquam, ejus, non naturalis, ut putabatur, sed legitimus, ut veraciter sermone beatae Virginis insinuabatur; et si Joseph
aliquid possedisset haereditario jure, quis alius quam Dominus Jesus natus ex tempore de sua uxore, idem personaliter
natus ant tempora aeternaliter de Deo patre, eodem haereditario jure debuit Joseph successisse? Numquid non veraciter
dici potuisset, posito quod Joseph jure haereditario aliquid possedisset, demonstrato Domino Jesu et Deo et homine,
iste Deus ante tempora natus est haeres legitimus Joseph, quia filius non fornicarius neque adulterinus uxoris suae? Si
igitur bonum matrimonii potest haec praedicta majora; quomodo non poterit et istud minus, ut videlicet, licet
subsequens, legitimet tamen et haeredem constituat prolem ante progenitam?
pp. 84 - 85: Exempla quoque naturae nos poterunt manifeste hoc idem edocere. Una namque et eadem caro unius et
ejusdem hominis pilos capitis quos prius produxit nigros, alterata hominis complexione, commutat in albos. Quaedam
etiam aves secundum mutationes temporum pennas non nascituras et novas et prius natas in alterum et contrarium
permutant colorem; et quod magis est admirandum, quaedam animalia secundum varias aetates corporis etiam
permutant figuram. Posito quoque quod radix et stipes alicujus oleastri verterentur in naturam olivae, nonne et priores
rami ejusdem oleastri consequenter commutarentur in naturam olivae? In Thessalia sunt duo flumina, ex quorum uno
bibentes oves fiunt nigrae, ex altero albae; ex utroque vero bibentes variae fiunt. Innumera quoque sunt hujusmodi quae
mutata immutant etiam illa quae de ipsis sunt prius exorta.
pp. 85 - 86: Cum igitur, teste Apostolo, Qui adhaeret meretrici, unum corpus efficitur, et constat quod corpus illud est
corpus illegitimum; vis autem matrimonii faciat duos in carne una, quam constat esse carnem legitimam, sicque post
copulam carnalem fornicariam et meretriciam, si copulati prius meretricialiter contrahant postea matrimonium, corpus
duorum, quod prius fuit illegitimum, vertitur in unam carnem duorum legitimam: quid mirum si ad similitudinem
naturaliter immutantium et immutatorum, corpus duorum meretricium illegitimum, commutatum in carnem unam
duorum matrimonialem et legitimam, commutet prolem fornicariam illegitimam de se prius progenitam in prolem
matrimonialem et legitimam? Imo magnum mirum esset si haec mutatio ab illegitimitate ad legitimitatem non fieret;
cum proles, sive legitima sive illegitima, uni corpori sive uni carni duorum parentum per naturale vinculum naturalis
filiationis firmius inhaereat, et arctius et incomparabiliter insolubilius colligetur, profundiusque increverit, magisque
radicaliter inseratur quam capilli capiti, vel pili cuti, vel pennae carni, vel rami radici seu stipiti. Corpus igitur prius
meretricium et illegitimum, mutatum per sacramentum matrimonii in carnem unam conjugalem et legitimam, quod
naturaliter de se natum est et naturali vinculo naturalis filiationis tempore suae mutationis sibi inhaeret naturaliter, non
potest non immutare naturaliter in suam similitudinem. Igitur totius etiam naturae hostes sunt, qui hujusmodi prolem
naturaliter, et non dispensative, legitimatam et legitimam, spuriam judicant et ab haereditaria successione abjudicant;
nec restat aliud talibus judicibus, maxime in hujusmodi judicio pertinacibus naturae hostibus et creaturae inimicis, nisi
ut, sicut scribitur in libro Sapientiae: Creatura factori suo deserviens, excandescat in tormentum, adversus ipsos
injustos, et [potentes] potenter tormenta patiantur.
pp. 86 - 88: Arguit quoque judices hujus judicii firma ratio, quae praevalet omni legi et consuetudini; si enim aliqua
causa potest inducere effectum aliquem in id quod nondum est, sed adhuc futurum est; multo fortius poterit eadem
causa inducere eundem effectum in id quod praesentialiter est; sed matrimonium causa est legitimationis, nec potest
esse subjectum hujus legitimitatis quod nondum est homo nec particeps speciei humanitatis. Ponamus igitur quod
aliqua concipiat in fornicatione ab aliquo, et ille idem post conceptum fornicarium antequam foetus conceptus formetur
in utero matris et figuretur secundum lineamenta humani corporis, et infundatur anima rationalis, contrahat
matrimonium cum ea quae concepit de eo, contractoque matrimonio statim moriatur; igitur secundum judicium etiam
vestrum propter bonum hujusmodi matrimonii momentanei proles praedicto modo concepta et nata postea de matre
soluta erit legitima et haereditario jure succedens in patris haereditatem; sed cum matrimonium hujusmodi fuit
praesens, foetus conceptus nondum fuit homo, sed fuit embryo inanimata, quae non potuit esse legitima vel illegitima
ante participationem humanitatis per infusionem animae rationalis; hujusmodi itaque patrimonium causa est
legitimationis hominis nondum existentis, sed adhuc futuri, licet in fornicatione concepti. Igitur per universalem
regulam supra dictam, multo magis erit matrimonium causa legitimationis hominis praesentis sive praesentialiter
existentis, licet fuerit in fornicatione conceptus. Qua enim natura transfunderet se legitimitas praesentis et statim

