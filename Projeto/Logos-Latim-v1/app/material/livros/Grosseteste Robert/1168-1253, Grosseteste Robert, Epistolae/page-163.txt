122

EPISTOLA 120: MAGISTRO JOHANNI DE OFFINTON, DOMINI PAPAE CAPELLANO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 342 - 343.
INC: Ego et frater Ada de Marisco, qui vos specialiter diligit in Domino, plurimum imo omnino desideramus quod in
Angliam veniatis, ibidem moraturi in ministerio Jesu Christi et salutis animarum, pro quibus Ipse sanguinem suum
fudit.
EXPL: novit enim Ipse scrutator cordium, quod ego et praedictus frater de vestra salute, et vestra etiam, cum Dei
beneplacito, promotione, plus sumus soliciti quam de alicujus clerici in hac vita degentis in habitu seculari. Valete.
(Luard's dating: 1246)
Robertus, Dei gratia Lincolniensis Episcopus, dilecto in Christo filio, magistro Johanni de Offinton, domini Papae
capellano, salutem, gratiam, et benedictionem.
pp. 342 - 343: Ego et frater Ada de Marisco, qui vos specialiter diligit in Domino, plurimum imo omnino desideramus
quod in Angliam veniatis, ibidem moraturi in ministerio Jesu Christi et salutis animarum, pro quibus Ipse sanguinem
suum fudit.Hic enim, tantus animarum dilector, vobis tradidit puri metalli et probatae monetae talentum scientiae
ministerii salutis, et talentum potentiae ejusdem, talentum quoque curae animarum; et hoc proculdubio non ut ea
reponatis in sudario, sed ut in eis negotiamini dum venerit, et de negotiatione multiplicatum lucrum, non aliud pro certo
quam salutem animarum, in die adventus sui reportetis: adventus autem Ipsius dies proculdubio unicuique nostrum,
dies est sui de hac vita recessus; qui quando instat omnino est incertum; certissimum tamen quod in brevi; quodque non
reportans tunc de impigra et solicita, prudenti quoque ac fideli negotiatione in sibi commissis talentis conveniens
lucrum, ablatis ab eo talentis, ligatis manibus et pedibus ex judiciali sententia proicietur in tenebras exteriores, ubi erit
fletus et stridor dentium.
p. 343: His itaque hac luce clarioribus, et ex sententia Salvatoris certissime constantibus, quomodo potest vestra
circumspecta sapientia, propriaeque salutis proprius amor, terribilis quoque et districtissimi Judicis timor, vos non
compellere ad ea quae intendimus suadere? Certus sum omnino quod si vigilanter actu consideretis, omnino vos
compellent, et omnia retinacula velut stuppam aut aranearum fila diriment. Possem quoque et alia quamplura omnino
irrefragabilia de Scriptura sacra et de philosophia ad idem suadendum afferre; sed ad vestrum praeclarum ingenium
sufficit hoc unum quod scribo, non ad instruendum, sed ad flabellandum et excitandum illum magnum ignem qui intra
vos clauditur, ut erumpat in flammam, et luceat omnibus qui in domo sunt et calefaciat eosdem: novit enim Ipse
scrutator cordium, quod ego et praedictus frater de vestra salute, et vestra etiam, cum Dei beneplacito, promotione, plus
sumus soliciti quam de alicujus clerici in hac vita degentis in habitu seculari. Valete.

