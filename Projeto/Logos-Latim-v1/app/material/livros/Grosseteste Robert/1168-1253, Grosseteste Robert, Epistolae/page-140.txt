101

EPISTOLA 099: WALTERO, WIGORNIENSI EPISCOPO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 302 - 304.
INC: Intimavit nobis ex parte dilectionis vestrae dilectus clericus noster Magister L., quod nostrum desideratis audire
consilium, utrum videlicet transeundum sit vobis cum domino rege in partes transmarinas usquae usque ad certum
terminum, ad tractandum solummodo de pace inter ipsum et suos adversarios, et hoc ad expensas ejusdem, vel non.
EXPL: Valeat paternitas vestra in Domino.
(Luard's dating: 1242)
Venerabili in Christo patri Waltero, Dei gratia Wigorniensi Episcopo, Robertus, miseratione divina Lincolniensis
ecclesiae minister humilis, salutem et sincerum in Domino caritatis augmentum.
pp. 302 - 303: Intimavit nobis ex parte dilectionis vestrae dilectus clericus noster Magister L., quod nostrum desideratis
audire consilium, utrum videlicet transeundum sit vobis cum domino rege in partes transmarinas usquae usque ad
certum terminum, ad tractandum solummodo de pace inter ipsum et suos adversarios, et hoc ad expensas ejusdem, vel
non.Novit autem vestra discretio, quod secundum philosophorum assertionem consiliatio consistit in prudenti
secundum probabilissimas conjecturas investigatione, at adinventione electioneque viae quae directius efficaciusque
ducit ad finem aliquid bonum vel optimum propositum: finis autem propositus et intentus proprie, principaliter, et
maxime a constituto in episcopali officio, salus est aeterna ovium a pastore summo Domino Jesu Christo curae ipsius
commissarum. Nostra igitur consiliatio, vel alicujus veracis consiliatoris altera esse non poterit, nisi ut, consideratis
utrimque secundum rationabiles conjecturas accidentibus, illa tandem pars eligatur, quae secundum magis rationabiles
conjecturationes magis expedire videtur saluti animarum curae vestrae commissarum, seu potius simpliciter saluti
animarum. Tota igitur consiliatio in hac parte ex hoc dependet, ut videlicet exquisitissime investigetur, quantum fieri
poterit secundum rationabiles conjecturas, utrum ex vestro transitu cum praedictis conditionibus, vel ex vestra mora
cum vestrae curae commissis ovibus plus videatur accidere salus animarum. Cum igitur nostra in talibus inexperientia
nesciat hinc inde secundum probabiles conjecturas accidentia prudenter conicere; neque forte, etiamsi hinc inde
secundum probabiles conjecturas futura sciremus conicere, nosset nostra imprudentia prudenter prospicere quae ex
utraque parte accidentia plus viderentur rationabiliter saluti animarum conferre; qualiter possemus in hac parte vobis
consilium dare?
pp. 303 - 304: Quia autem vos sicut et nos desideramus in omnibus prospere et quae Domini accepta sunt voluntati
peragere, si vestra possemus in Domino frui jocunda et desiderata praesentia, libentissime super his vobiscum
diligentissime tractaremus; cum per mutuam collationem multa saepe pateant, quae per se divisim disquirentes omnino
latent. Cum vero non possimus praesentialiter ad praesens convenire; affectet autem nostra affectio, licet tepida, vestris
negotiis tanquam nostris propriis, cum omni qua possumus diligentia ad Dei beneplacitum expediendis, intendere, et
frater Ada de Marisco, qui vos in Domino sincere diligit, virque sapiens est et prudens et zelo salutis animarum fervens,
ad nos, ut speramus, in hac instanti solennitate Paschali sit accessurus, cum quo poterimus, si tamen vobis ita videatur,
super praedictis habere collationem; vos rogamus quatinus quae utrinque in praedicto negotio accidentia vosmetipsi
conicitis, qui nimirum diligentius et efficacius circa haec cogitastis, nobis rescribatis, ut, habito cum praedicto fratre
Adamo super eisdem diligentiori tractatu, vobis possimus, consultius non dico in hac parte consulere, sed quid nobis
videatur, respondere. Valeat paternitas vestra in Domino.

