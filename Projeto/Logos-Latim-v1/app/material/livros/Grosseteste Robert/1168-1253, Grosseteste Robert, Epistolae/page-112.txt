78

EPISTOLA 076: OTHONI, SANCTI NICHOLAI IN CARCERE TULLIANO DIACONO CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 245 - 247.
INC: Redeuntes ad nos a vestrae paternitatis sanctitate clerici nostri R. de Raveningham et J. de Crachal, benignitatis
verba secretius cum eis habita, vestrae dilectionis erga nos plenitudinem, imo potius supereffluentiam, experimentia
nobis retulerunt.
EXPL: Valeat paternitas vestra per tempora longiora.
(Luard's dating: 1239)
Reverendo patri in Christo, Othoni, Dei gratia Sancti Nicholai in Carcere Tulliano diacono cardinali, Apostolicae sedis
legato, Robertus, miseratione divina Lincolniensis ecclesiae minister humilis, salutem et quam debitam tam devotam
obedientiam et reverentiam.
p. 245: Redeuntes ad nos a vestrae paternitatis sanctitate clerici nostri R. de Raveningham et J. de Crachal, benignitatis
verba secretius cum eis habita, vestrae dilectionis erga nos plenitudinem, imo potius supereffluentiam, experimentia
nobis retulerunt.Et quia dilectio est rerum optima, cui omne aliud desirabile non valet comparari, quid mirum si tanti
patris tam superintensa dilectio nos raperet in gaudium, non solum ultra mediocritatis, sed et ultra amplitudinis
terminos, undique diffusum? Ne tamen haec exuberans diffusio in elationis inundationes intumesceret, speramus a
Domino, qui etiam malum omne in aliquid utile convertit, vectes et ostia fuisse opposita, ubi praedicta diffusio
tumentes fluctus suos confringeret et ultra moderantiae metas non procederet.
pp. 245 - 247: Praefati enim clerici nostri in fine relationis suae verba pauca inseruerunt, quae velut innuebant vestram
paternitatem aliquatenus molestatam fuisse eo quod auctoritate abbatis de Persora a domino Papa delegata,
mandavimus archidiacono Lincolniensi quod scilicet Sibry clericum a sententia, qua, auctoritate vestra, innodatus
fuerat, denunciaret absolutum. Haec autem vestra molestatio nobis non potuit non esse molesta, nec potuit nostra
molestia de vestra molestatione exorta, gaudii nostri diffusionem non reprimere, sed repressit fortiter; concedat autem
Dominus quod utiliter: vis tamen dictae molestiae nostrae, etsi fuerit non parum valida, non tamen invalescere potuit, ut
multum infra metas moderaminis nostrum comprimeret supradictum de vestra sincerissima dilectione conceptum
gaudium. Non enim nos latet, sed multiplici patet experientia, virtutum vestrarum infrangibilis et irremissibilis
constantia, ac per hoc quod caritas vestra etiam provocata non irritatur, nec excidit, nec diminutionem suscipit, sed
omni tempore diligit. Cum igitur dilectionis vestrae noverimus inconcussam constantiam, non potuit, ut supra diximus,
de vestra molestatione nostra molestia sic animum nostrum concutere, quin plene gauderet de vestrae sanctitatis
supereffluenti dilectione, quam non possumus non credere erga nos inconcussam et etiam irremissam perseverare: sed
nec e converso potuit idem gaudium dictam nostram molestiam de vestra molestatione tollere; sed licet adversantia sibi
sint gaudium et molestia, adinvicem magis sese compulerunt in augmentum procedere: quia tamen de radice optima
una et utraque processerunt, ut speramus, non sinerent sese alternatim magnificantes in vitiosae superfluitatis
immoderamine exuberare. Utraque igitur nobis sunt laeta et jocunda valde; gaudium scilicet de vastra serenissima
amicitia, et de vestra molestatione nostra molestia: sed de eo quod vestrae molestationi occasionem praestitimus, non
mediocriter dolemus, scientes quod omni diligentia cavendum est filiis, ne patribus praestent offensionis cujusque
occasionem. Et quantum novimus vestram clementiam ad remittendum faciliorem, tanto anxius dolemus nos
praestitisse eidem cujusquam offensae occasionem; quia quanto benignior est ad remissionem facilior, tanto est offendi
indignior, et culpa offendentis gravior.
p. 247: Hoc tamen, ut firmiter speramus, unde et consolamur, apud clementiam vestram culpam nostram reddet
leviorem veniaeque propinquiorem, quod dictum mandatum in simplicitate cordis (novit Ille qui scrutator est cordis) a
nobis emanavit: intelleximus enim post collationem habitam vobiscum et cum clericis vestris super executione facienda
mandati dicti abbatis, quod vos sensistis nos oportere dictum mandatum exequi. Nec moveat, oramus, vestrae mentis
constantiam alicujus suggestio ad suspicandum quod in nobis fuerit erga vestram sanctitatem in praedicto facto aliqua
sinistra commotio: quia, testis noster est Ille qui Judex est, quod nec in conceptum nostrae voluntatis ascendit, ut
vestrae sanctitatis serenissimum lumen aliqua obfuscatione obduceremus; sed, quod inviti compellimur dicere, ex quo
sanctitatis vestrae notitiam habuimus, eam laudibus extollere non cessavimus, et si quis forte velut nubilum apud
aliquos de ea re videbatur aliquando depromere, (ipsa enim virtutis lux impiis est tenebrosa, et lenitas aspera,) illud
excusationis et defensionis non fictae pallio ventilare, et ventilando velare pro modulo nostro curavimus. Ignoscat igitur
nostrae simplicitati simpliciter et humiliter petimus, vestra benignitas, quod ei molestiae occasionem inviti et ignoranter
dedimus; quia non potest apud piam clementiam non esse ignoscibile quod ex cordis procedit simplicitate. Valeat
paternitas vestra per tempora longiora.

