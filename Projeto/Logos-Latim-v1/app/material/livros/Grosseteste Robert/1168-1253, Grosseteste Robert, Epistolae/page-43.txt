salubria; et prudentia divinae sapientiae quae in vobis eminenter elucet, detegat laqueos astutiae mundanae, fugetque
fraudis tenebras, iterque complanet volentibus dirigere pedes suos in viam pacis et salutis eternae.
pp. 104 - 105: Caeterum licet prolixitas paginae taediosa sit nimirum vestrae magnae occupationi, quando tamen non
est molesta vestrae magnae caritati, cum caritas omnia toleret, commoditatem necessariae consultationis praeponens
vitationi prolixitatis, vestrae adhuc significo paternitati, quia dominus rex et suum Concilium volunt me compellere, ut
cum in curia regis proponitur contra aliquem de dioecesi mea exceptio bastardiae, eo quod natus fuit ante matrimonium
solenniter contractum inter parentes ejus, ego ad mandatum regium in foro ecclesiastico inquiram, an is contra quem sic
excipitur natus fuerit ante matrimonium solenniter contractum, vel post; et quod rescribam domino regi sub tali forma,
videlicet, quod natus fuit ante matrimonium solenniter contractum, vel quod fuit natus post matrimonium solenniter
contractum. Et quia supersedi ad mandatum regium sub tali forma rescribere, citatus sum ut compaream in curia domini
regis super hoc responsurus. Dicunt etiam dominus rex et concilium suum quod vos, cum episcopis, et comitibus, et
baronibus Angliae, in praedictam formam inquisitionis et rescriptionis consensistis. Supplico igitur attentius vestrae
paternitati quatenus per literas vestras me certificare dignetur, utrum in praedictam formam inquisitionis et
rescriptionis, quemadmodum dicunt dominus rex et concilium suum, consensistis; et si in praescriptam formam
consensistis, instanter peto vestrae paternitatis consilium quid in hoc casu mihi sit potius agendum. Si enim secundum
praescriptam formam domino regi rescribam, timeo incidere in manus Dei viventis; si vero secundum praescriptam
formam denegem me rescripturum, vobis in praescriptam formam consentientibus, difficilis videtur evasio, quin
incidam in manus hominum. Nisi igitur vestrae discretionis consilium me ab utroque dicto inconvenienti liberet,
confidenter incidendum est potius in manus hominum, de quibus Deus potest eripere, quam in manus Dei, de quibus
non est qui possit eruere.

