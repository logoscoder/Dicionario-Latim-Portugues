mihi, ipsi potius, Paulo dicente, pervigilant, tanquam rationem pro me reddituri. Illi etsi honorant, onerant; hi non tam
premunt, quam protegunt."
p. 379: Ex his verbis beati Bernardi liquidum est quod pluralitas visitatorum non obest, sed plurimum prodest, quodque
nullo modo temptandum est proprii pontificis devitare custodiam. Quid enim oves faciunt, cum pastoris custodiam
fugiunt, nisi vitae periculum quaerunt, cum eas circumstent innumerae bestiae cruentissimae, et ad devorandum
avidissimae, cursu velocissimae, fraudibus astutissimae, viribus fortissimae, quibus non comparatur potestas super
terram. Sunt quoque ubique laquei et pedicae ad irretiendas et retinendas oves, donec eas capiant hae bestiae. Quam
caeca igitur est ovium temeritas quae inter haec et hujusmodi vitae pericula refugit solicitudine baculoque pastorali
tueri! Expetenda est igitur ab omnibus pastoris sui visitatio, non fugienda.
p. 379: Colligitur ex praemissis, quod sive sint alii episcopo subjecti quorum sit visitare oves episcopi, sive non, semper
salva est episcopo omni suarum ovium visitatio, nisi forte aliquas earum a visitatione sua subtraxerit Apostolicae sedis
exceptio. Etsi enim alius aliquis contra episcopum potest praescribere in visitationis officio, nullus tamen ei subditus
visitando potest eum excludere a visitando. Cum enim sui subditi nil habeant potestatis ecclesiasticae, nisi quod ab ipso
receperunt, ut, sicut supradictum est, ipse sit magis qui operetur in eis quam illi qui operantur; resistere ipsi, ne ipse
visitet, quid est aliud quam securim gloriari contra eum qui secat in ea, aut serram exaltari contra eum a quo trahitur,
aut virgam elevari contra levantem eam?
pp. 379 - 380: Quod autem dicitur aliquem posse praescribere contra alium in visitando, si sic intelligitur, quod is qui
praescribit excludit eum contra quem praescribit a visitando, non potest hoc propter rationes praedictas intelligi inter
inferiorem et superiorem suum, a quo inferior recipit hujusmodi potestatem. Sed intelligendum est, quod par potest in
hac parte praescribere contra parem, vel superior contra inferiorem, vel forte, quia, ut praedictum est, visitatorum
pluralitas non obest, sed plurimum prodest; utilius intellegitur quod aliquis contra alium praescribere potest in
visitando, hoc modo videlicet, quod aliquis si multo tempore visitaverit, ipsa temporis diuturnitate potest praescribere
contra ordinarium ad quem ex officii sui debito spectat visitatio, ne ipse ordinarius repellat eum, qui sic praescripsit, a
visitando.
pp. 380 - 381: Jacob pascebat oves Laban, multas valde, ad quarum numerum custodiendum verisimile est ipsum solum
non suffecisse, unde et pastores habuit sub se constitutos. Nunquid igitur, quia pastores sub se constitutos habuit, qui
singuli de gregibus singulis curam gererent, non potuit ipsemet ad singulos greges, singulosque eorum pastores
accedere, singulosque greges, singulorumque singulas oves, ipsosque pastores visitare, visitandoque perscrutatri, et
investigare si quae oves essent steriles, si quae debiles, infirmae, aut scabiosae, si quae furto vel a bestiis surreptae, et si
haec accidissent ovibus ex pastoris negligentia vel artis pastoralis imperitia; et his investigatis, contra omnia hujusmodi
detrimenta congrua apponere remedia? Nisi haec facere posset, quomodo dixisset ad Laban, Idcirco viginti annis fui
tecum; oves tuae et caprae steriles non fuerunt; arietes gregis tui non comedi, nec captum a bestia tradidi tibi; ego
damnum omne reddebam; quicquid furto perierat a me exigebas; die noctuque aestu urebar et gelu; fugiebat somnus ab
oculis meis? Sed [si] quia pastores habuit Jacob sub se, non potuisset singulos greges visitasse, pastorumque
negligentiam et imperitiam correxisse, quasi sufficiens fuisset tantummodo aliis sua reputatione idoneis pastoribus
greges singulos custodiendos tradidisse; qua justicia damnum omne reddidisset et quicquid furto perierat ab ipso
exactum esset, vel qua necessitate aestu ureretur et gelu, fugissetque somnus ab oculis ipsius? Non igitur sufficiens fuit
suae curae pastorali pastores sua reputatione idoneos singulis gregibus custodiendis deputasse; sed oportuit insuper eum
vigilanti diligentia, solicitudine provida, labore infatigabili, sicut praedictum est, tam greges quam pastores visitare
omnibusque eorum defectibus remedia tribuere. Et quantum putas punivisset unum de pastoribus sub se constitutis, si ei
in facie restitisset ne gregem aut gregis pastorem visitasset, et corrigenda et reformanda in eis corrigeret et reformaret?
Cum igitur carnali pastorali officio ipsius Jacob sit manifestatio et doctrina, qualiter episcopi pastores animarum
officium pastorale spiritale debeant peragere, manifestum est, quod episcoporum est per omnes greges omniumque
gregum sub se constitutos pastores impigre discurrere, eosque diligentissime visitare, errata et deformata in eis
corrigere et reformare, ut possint Jesu Christo, qui ipsas oves sibi sanguine proprio adquisivit, congruam, sicut tenentur,
reddere rationem in districto examine, quodque digni sunt gravissima punitione qui in hac parte nituntur episcopis suis
resistere.
pp. 381 - 383: Legimus postea in libro Genesis, quod etiam proprii filii Jacob pastores erant, et constat quod ovium
patris. Nec potest dici quin essent etiam quodammodo et ipsorum filiorum oves, cum patrum sit filiis thesaurizare;
cumque pater ille evangelicus non blandiente mendacio, sed veraciter, dicat majori filio, Fili, tu semper mecum es, et
omnia mea tua sunt. Nunquid igitur putandum est, quod filii Jacob, quia curam ovium eis tradiderat, et eas ipsis
thesaurizabat, restitissent patri oves plus suas quam illorum visitare volenti? Nunquid adventante patre, ad visitandum
oves, rebellassent filii dicentes, "Nihil ad te de visitandis his ovibus; nostrae sunt, earum curam nobis tradidisti; non est
tuum amplius de his solicitum esse, non est tuum videre seu perscrutari si cuncta prospera sunt erga nos et pecora?" Si
haec facere potuissent de jure non dixisset ad Joseph: Vade et vide si cuncta prospera sint apud fratres tuos et pecora, et
renuncia mihi quid agatur. Si enim scivisset Jacob, quod filii sui juste possent eum repellere a videndo quid ageretur
circa eos et pecora, nunquam filio suo Joseph hoc commisisset explendum, cum ipsum Joseph multo justicius quam
patrem ab hoc possent repellere. Quomodo igitur spiritales filii episcoporum, constituti ab eis tanquam filii Jacob ab
ipso Jacob, ad pascendum oves spiritales, quae magis sunt episcoporum oves, quam eorum quibus sunt ab episcopis
commissae, dicunt episcopis, "Nihil ad vos de visitandis his ovibus; nostrae sunt; earum curam nobis tradidistis; non est

