87

EPISTOLA 085: DILECTIS FILIIS CONVENTUI DE MESSENDEN

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 268 - 270.
INC: Qui ad ministerium aliquod, utile multis et necessarium, debet eligere de multis ministrum unum, tenetur
proculdubio diligenti ac prudenti perscrutatione prius investigare quis de multis ad ministerium quod intendit rite
administrandum, caeteris de praeposita multitudine sit aptior, hoc est, potentior, sapientior, et voluntate promptior atque
ferventior, et quem talem investigaverit, praeeligere;
EXPL: nec poterimus dissimulare, nisi vellemus, quod absit, vobiscum fieri participes gehennae, quin et vestrum
corrigamus errorem, et pro posse nostro idoneum vobis demus pastorem. Valete.
(Luard's dating: 1240)
Robertus Dei gratia Lincolniensis Episcopus dilectis filiis conventui de Messenden salutem, gratiam, et benedictionem.
pp. 268 - 269: Qui ad ministerium aliquod, utile multis et necessarium, debet eligere de multis ministrum unum, tenetur
proculdubio diligenti ac prudenti perscrutatione prius investigare quis de multis ad ministerium quod intendit rite
administrandum, caeteris de praeposita multitudine sit aptior, hoc est, potentior, sapientior, et voluntate promptior atque
ferventior, et quem talem investigaverit, praeeligere;alioquin erit elector non solum fatuus, sed injustus et impius; faciet
enim eorum detrimentum, quorum deberet facere proficuum. Quantum enim quem eligit ineptior est eo quem posset
aptiorem eligere, tantum (quantum est in se) de ministerii detrahit utilitate atque necessitate: quanto quoque
ministerium ad quod eligendus est minister, melius est et magis necessarium, tanto injustior et nequior est qui eligit,
nisi eum praeferat quem tota solicitudine perscrutatus fuerit hujusmodi ministerio convenientiorem. Cum igitur
ministerium curae pastoralis omnibus aliis ministeriis sit excellentius, nobilius, utilius, ac maxime necessarium, elector
pastoris animarum omnibus erit iniquior, et Deo, angelis, et hominibus detestabilior, qui pastorem eligit nisi quem ad
curae pastoralis ministerium, quantum possibile est humanae fragilitati, perscrutatus fuerit idoneum.
p. 269: Quia itaque in electione pastoris, ut jam perspicuum est, periculosissime quoad personam eligendam erratur,
cum hujusmodi error electorem et electum simul cum omnibus quibus praeficitur, trahat in barathrum; vestrae autem
congregationis unitas sit tanquam elector pastoris unus, vos etiam sitis oves quibus pastor est eligendus; nos, paternam
de vobis gerentes solicitudinem, paterno affectu vos rogamus, monemus, exhortamur, ac, quantum possumus,
injungimus, ut ad pastorem idoneum vobis eligendum pro viribus vestris omnem apponatis curam et diligentiam,
utentes in hac parte consilio, non sapientium hujus seculi, quorum prudentia apud Deum reproba et sapientia stulta, sed
illorum qui sapiunt Jesum Christum, aeternam patris sapientiam, et Hunc crucifixum, invocantes summa devotione
ipsius gratiae illuminationem ad pastoris idonei ostensionem et assumptionem; ne contingat vos tanquam oves sine
pastore per abrupta vitiorum errrare et ad inferos ruere, ibique reatui electionis pravae, ac per hoc mortis propriae,
poenas debitas aeternaliter solvere.
pp. 269 - 270: Recogitate quoque quam indignum est vestrae professioni etiam porcos vestros propriis animabus
praeferre, magisque de ipsis quam de vobismet curare. Nonne, cum porcis vestris debetis providere de custode, cum
omni perquiritis diligentia talem qui possit, sciat, et velit eos in pascua sibi congruentia mane educere, et in illis per
diem pascere, a furibus et bestiis intactos et illaesos conservare, ad vesperam salvos ad nocturnum receptaculum
reducere, et noctis etiam vigilias super ipsos custodire? Si consimilem itaque diligentiam non adhibetis de providendo
animabus vestris idoneo pastore, nonne pluris vobis sunt porci vestri, quam animae vestrae? Absit hoc procul a vobis,
absit longissime; vos autem, sicut decet religiosos, zelo Dei et salutis propriae accensi, cum devotissima orationum
instantia, prudenti bonorum consilio, ac solerti et solicita diligentia propria satagatis, secundum doctrinam Apostoli,
pastorem vobis eligere irreprehensibilem, sine crimine, non superbum, non iracundum, non litigiosum, non vinolentum,
non percussorem, non turpis lucri cupidum; sed sobrium, prudentem, ornatum, pudicum, hospitalem, benignum,
modestum, justum, sanctum, continentem, doctorem sicut Dei dispensatorem, amplectentem eum, qui secundum
doctrinam est, fidelem sermonem, ut potens sit exhortari in doctrina sana, et eos qui contradicunt arguere; domui suae
bene praepositum.
p. 270: Si circa talem pastorem vobis perquirendum praedicto modo fideliter laboraveritis, speramus quod ipse Pastor
pastorum vobis aderit, nec pium laborem vestrum permittet inanem et infructuosum. Dat enim petentibus, offert
quaerentibus, et pulsantibus aperit: quod si desides et quae Dei sunt et vestrae salutis negligentes in hac parte fueritis,
iram Dei, angelorum, et hominum vobis thesaurizabitis; nec poterimus dissimulare, nisi vellemus, quod absit, vobiscum
fieri participes gehennae, quin et vestrum corrigamus errorem, et pro posse nostro idoneum vobis demus pastorem.
Valete.

