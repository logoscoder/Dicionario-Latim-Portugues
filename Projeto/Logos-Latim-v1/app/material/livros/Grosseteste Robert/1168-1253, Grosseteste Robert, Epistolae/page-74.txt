pp. 157 - 158: Et quia in Levitico dicit Dominus ad Aaronem, Vinum et omne quod inebriare potest, non bibas, tu et
filii tui, quando intrabis in tabernaculum testimonii, ne moriamini; cum Aaron et filii sui sacerdotes veteris legis gerant
typum sacerdotum hujus temporis, vinum quoque et caetera inebriantia typum ebrietatis, sacerdotes quoque die ac
nocte debeant mystice in tabernaculo manere, observantes custodias Domini ne moriantur, sicut in eodem libro
scriptum est; firmiter inhibemus ne quiquam beneficiati vel in sacris ordinibus constituti, sint ebriosi seu gulosi aut
tabernas exercentes, ne morte aeterna, secundum legis comminationem, moriantur; sed actu abstinentiae et sobrietatis
seipsos reddant habiles ut secundum doctrinam Dei habeant scientiam discernendi inter sanctum et prophanum, inter
pollutum et mundum, doceantque populum omnia legitima Domini quae locutus est per manum Moysi.
p. 158: Quia etiam Levitis dictum est quod non habebunt partem haereditatis inter filios Israel, per quod abscinditur a
ministris ecclesiae omnis fomes cupiditatis et turpis lucri, exhortantes firmiter praecipimus ne beneficiati aut sacris
ordinibus ornati negotiationes exerceant, neque aliquid accommodent ad usuram; sed sicut praecipit doctrina
evangelica, mutuum dent, nihil inde sperantes.
p. 158: Neque dent aut recipiant ecclesias aut ecclesiastica ad firmam, nisi in casibus a Conciliis concessis.
p. 158: Ad amputandum quoque omnem cupiditatis speciem, inhibemus firmiter non solum ordinaria sed speciali
auctoritate apostolica, ne beneficiati vel ad sacros ordines promoti sint vicecomites vel justitiarii seculares, vel ballivas
teneant, unde laicis postestatibus obligentur ad ratiocinia de ballivas eisdem reddenda.
p. 158: Inhibemus quoque districtius ne aliquis rector ecclesiae faciat hujusmodi pactum cum suo sacerdote, videlicet,
quod ipse sacerdos praeter caetera stipendia poterit recipere annualia et tricennalia; quia hujusmodi pactio manifestum
est indicium quod sacerdos eo ipso recipit exilius stipendium: necesse quoque est ut aut non perficiat suscepta annualia
vel tricennalia, aut in ecclesia parochiali non rite perficiat divina obsequia;
p. 158: ipsis autem sacerdotibus sufficiens et honesta tribuatur sustentatio ab ecclesiarum rectoribus, ne propter
diminutam sustentationem oporteat ecclesias divinis obsequiis carere, aut ipsos sacerdotes lucris turpibus inhiare, seu
victum mendicare.
pp. 158 - 159: Inhibemus etiam firmiter ne laicis quibuscunque committantur ad firmam liberae terrae de dominiis
ecclesiarum, nisi forte eidem laici fuerint earundem ecclesiarum servi; et tunc hoc fiat de licentia dioecesani.
p. 159: Et ne rectores vel vicarii de bonis ecclesiae aedificent in laico feodo extra fundum ecclesiae; et similiter ne
decimae in laico feodo reponantur, sed in fundo ipsius ecclesiae.
p. 159: Praecipimus etiam ut redditus assignati per devotionem laicorum ad luminaria vel ad alios usus honestos in ipsis
ecclesiis, non convertantur per ipsos rectores in usus et emolumenta eorundem.
p. 159: Prohibemus quoque firmiter ne die sancti Paschae recipiantur oblationes laicorum post missam quando
communicant; quia hoc est cupiditatis manifestum indicium et devotionis communicantium evidens detrimentum.
p. 159: Hortamur etiam praecipientes ne mimis, joculatoribus, aut histrionibus intendant, neque ad aleas seu taxillos
ludant aut ludentibus assideant; quia licet haec quibusdam levia videantur, tamen, secundum sanctorum patrum
doctrinas, qui talia faciunt, daemonibus praestant sacrificia.
p. 159: Et quia in clero nihil debet splendere nisi Jesu Christi humilitas et Evangelica perfectio, quae consulit quod
siquis te percusserit in dextram maxillam, praebeas illi et alteram; monemus praecipientes ne clerici arma portent; sed
coronam et tonsuram habeant ordini congruentem et habitum convenientem tam sibi quam suis equitaturis, secundum
quod determinant sancta Concilia.
p. 159: Praecipimus etiam non solum nostra sed speciali auctoritate Apostolica, ne aliqui retineant plures curas
animarum, cum quibus per sedem Apostolicam non est super hoc dispensatum:
pp. 159 - 160: similiter quod filii proximo ministrantium, ecclesias in quibus immediate successerunt patribus, penitus
resignent, et patroni idoneos ad easdem ecclesias praesentent.
p. 160: Audivimus autem, unde non mediocriter dolemus, quod quidem sacerdotes extorquent pecuniam a laicis pro
poenitentia, seu aliis sacramentis ministrandis, et quod quidam turpis lucri plenas injungunt poenitentias; quales sunt
quod mulier cognita a viro suo post partum ante suam purificationem, deportet deinceps oblationem ad altare cum
qualibet muliere purificanda in eadem parochia; et quod homicida vel qui alterius mortem procuravit, offerat pro
quolibet mortuo in eadem parochia. Haec igitur et hujusmodi, quia cupiditate sunt plena, penitus inhibemus;
p. 160: et ne quisquam sacerdos injungat annualia vel tricennalia ex consimili cupiditate; ut ipse videlicet inde
consequatur emolumentum.
p. 160: Audivimus quoque quod quidam sacerdotes faciunt suos diaconos audire parochianorum suorum confessiones;
quod quam absurdum sit, non est opus commonere; cum evidenter verum sit, quod diaconis non est tradita potestas
ligandi atque solvendi; ipsique sacerdotes ex hoc non quaerant nisi otium aut spatium intendendi negotiis secularibus:
propterea firmiter inhibemus ne diaconi confessiones audiant, aut poenitentias injungant, nec alia sacramenta ministrent
quae concessum est solis sacerdotibus ministrare.
p. 160: Volumus quoque et praecipimus ut singuli beneficiati promoveantur ad ordines quos cura, quam susceperunt,
exigit.
pp. 160 - 161: Ad haec, auctoritate speciali apostolica commonemus et praecipimus ut omnes rectores ecclesiarum et
vicarii residentiam faciant in beneficiis suis; conversantes in eisdem laudabiliter et honeste; nisi fuerit ob causam
rationabilem, ut in ecclesiis suis non resideant, cum eis dispensatum.

