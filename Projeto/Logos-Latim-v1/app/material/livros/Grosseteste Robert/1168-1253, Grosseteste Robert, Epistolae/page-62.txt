44

EPISTOLA 044: DOMINO TOMASIO, SANCTAE ROMANAE ECCLESIAE CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 135 - 137.
INC: Ex fido relatu didici quod bonae memoriae Hugonem praedecessorem meum speciali et familiari caritate
amplexata est vestra sincera dilectio, et ecclesiae negotia, cui nunc permittente Domino, licet indignus, praesideo, ob
ejusdem favorem multo efficacius vestra promovit discretio.
EXPL: et sic per mei et ecclesiae mihi commissae medium, eandem gratiam perseveranter faciatis cum praedecessore
meo mortuo, quam vestri gratia fecistis cum eodem vivo.
(Luard's dating: 1236)
Venerabili in Christo patri domino Tomasio, sanctae Romanae ecclesiae cardinali, Robertus permissione divina
Lincolniensis ecclesiae minister humilis, salutem et quam debitam tam devotam cum omni honore reverentiam.
pp. 135 - 136: Ex fido relatu didici quod bonae memoriae Hugonem praedecessorem meum speciali et familiari caritate
amplexata est vestra sincera dilectio, et ecclesiae negotia, cui nunc permittente Domino, licet indignus, praesideo, ob
ejusdem favorem multo efficacius vestra promovit discretio.Cum igitur amicitiam non finiat vita temporalis finita,
dicente Scriptura, Omni tempore diligit qui amicus est, gratiam quam fecistis cum vivo, ex amicitiae lege facietis cum
mortuo, ecclesiae suae negotia expedientes et promoventes more solito; non enim moriens, ecclesiae cui praeerat curam
deseruit, sed ut haberi potest ex testimonio Johannis Chrysostomi: "Pastor bonus post mortem corporis, gregi cui
praefuit, vigilantius intendit."
p. 136: Quicquid enim in promotionem ecclesiae, cujus curam non reliquit, et gregis cui intendit, a vestra fuerit
impensum gratia, eidem ex eadem gratia veraciter impensum esse dinoscitur. Et quia ex lege amicitiae cum ecclesia,
cui dictus praedecessor meus praesedit, et ego nunc licet inutilis praesideo, vos colligatos invenio, cupiens haec non
dura sed dulcia vincula fortius et arctius constringi, in eadem vincula etiam me inicio; ex insertione enim plurium in
eorum vinculorum ambitum vincitur arctius quilibet comprehensor. Nec timeo quod non suscipiat me nitentem in
ipsum vestrae dilectionis amplexus; cum ego sim alter ille, non solum quia successi in ejus loco, sed quia ipse, retribuat
ei Deus, per specialem dilectionem me suo unierat cordi et animo, quem vestrae tam specialis caritatis amplexata est
latitudo.
pp. 136 - 137: Ad pedes igitur vestrae paternitatis pronus et provolutus totis visceribus affectionis rogo, ut me in illo
vestra suscipiat, sustineat, et portet dulcis et fortis ut mors dilectio; praesertim cum haec sit natura dilectionis ut se
dilatet ad suscipiendum omnem in ipsius amplexus conantem, et ut omnem susceptum constringat ne a suis amplexibus
decidat. Certus igitur quod me in se conantem vestra non repellet dilectio, eam confidenter exoro, quatenus ecclesiae
negotia, cui praesideo, tendentia et potentia in salutem gregis cui praelatus existo, eo promoveat modo quem ostendet
eidem Sancti Spiritus unctio, et sic per mei et ecclesiae mihi commissae medium, eandem gratiam perseveranter faciatis
cum praedecessore meo mortuo, quam vestri gratia fecistis cum eodem vivo.

