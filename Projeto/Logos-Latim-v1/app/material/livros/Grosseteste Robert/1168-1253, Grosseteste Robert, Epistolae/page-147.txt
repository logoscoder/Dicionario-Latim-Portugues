108

EPISTOLA 106: MARTINO, DOMINI PAPAE CAMERARIO ET NUNCIO

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 315 - 317.
INC: Literas vestras super facto vicariae de Pincebec recepimus; in quarum fine continebatur quod super hac vobis
nostrae intentionis propositum et consilium rescriberemus.
EXPL: cum propter aliquas speciales rationes, quas modo subticemus, nobis esset grave dictam citationem facere, eos
per literas vestras aut per alium ad vestram praesentiam evocetis. Valete.
(Luard's dating: 1244)
Viro venerabili magistro Martino, domini Papae Camerario et Nuncio, Robertus, Dei gratia Lincolniensis Episcopus,
salutem et sinceram in Domino dilectionem.
pp. 315 - 316: Literas vestras super facto vicariae de Pincebec recepimus; in quarum fine continebatur quod super hac
vobis nostrae intentionis propositum et consilium rescriberemus.Desiderantes itaque pro modulo nostro domini Papae
et vestrum honorem illibatum conservare, a fine incipientes id parum consilii, quod novimus in hac parte, vobis
rescribimus; primo supponentes cum philosopho, consilium esse quod posito et praefixo fine optimo viam adinvenit
rectissimam, ac per hoc optimam, per quam ad propositum finem pertingitur. Scimus autem domini Papae sanctitatem,
idem de vobis credentes, in sibi desuper credito ministerio, omnium suorum factorum finem praefigere salutem
animarum; cumque ipsius sanctitas Spiritu clarescat septiformi ac per hoc spiritu consilii, ad finem propositum
pertingere desiderat ductu itineris rectissimi. Non potest autem in summo praelato neque in vobis, summi praelati
nuncio, dici rectum, nisi quod fuerit non solum a malo sed etiam ab omni specie mali segregatum; ne habeant subjecti
quid vere vel apparenter in tanti speculi puritate possint notare reprehensibile. Nostrae igitur parvitatis consilium est in
hac parte, ut primo a domino Papa et deinceps a vobis excludatur omne reprehensibile, quod factorum vestrorum primo
publicetis auctoritatem, saltem his quos facta vestra contingunt, ut non videamini transgredi illud mandatum beati Petri:
Non dominantes in clero, sed forma facta gregi ex animo; consequenter, ut si in auctoritate vestra aliquid sit insertum
quod possit videri minus rationabile, illud studeat vestra discretio evidenti necessitate rationis excusare. Tertio, ut siqui
mandatis vestris rationabilibus inveniantur rebelles, prius agatur cum eis ratione quam potestate; cum tunc primo
exserenda sit vis potestatis, cum adversarius non vincitur vi ratiocinationis; hoc enim ordine et ipse Salvator adversus
adversarium in nostrae reparationis opere processit.
pp. 316 - 317: Haec est igitur ad praesens in generali nostri summa consilii, quatinus eos qui in coemeterio de Pincebec
in vestros nuncios manus temere violentas injecerunt, publice ac solenniter denunciari faciatis excommunicatos;
specialiter autem in hoc negotio vobis consulimus, quatinus cum prior de Spalding et magister Bernardus ad vestram
accesserint praesentiam, eos eorumque privilegia et super factis sibi impositis responsiones favorabiliter audiatis, et eos
rationabiliter pertractetis; cum nemo sit condemnandus adversae partis, quantumcunque rationabili assertione, nisi
audita prius ipsius defensione; cumque dicta vicaria multarum habeat curam animarum, et tam de necessitate salutis
earum quam de jure requirat vicarium in ea continue personaliter residentem; possitque dominus Papa providere quibus
voluerit in rectoriis curam talem non habentibus, propter ipsius et vestri nominis famam conservandam illaesam, cum
melius sit nomen bonum quam unguenta pretiosa, consulimus quatinus reservantes collationi domini Papae
aliquamecclesiam de patronatu dicti prioris, permittatis eidem ad dictam vicariam idoneum praesentare. Vos insuper
humiliter et devote rogamus, quatinus relaxantes nobis ad praesens dicti prioris et magistri Bernardi citationem
veniendi ad vos infra decem dies post nostram citationem, cum propter aliquas speciales rationes, quas modo
subticemus, nobis esset grave dictam citationem facere, eos per literas vestras aut per alium ad vestram praesentiam
evocetis. Valete.

