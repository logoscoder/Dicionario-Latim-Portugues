pp. 20 - 21: Corporalis itaque praedicti fratris Adae a vobis absentia nulli fratrum sit molesta; maxime cum de absentiae
ejus utilitate, Dei cooperante gratia, magna et rationalis debet esse conjectura. Lumen namque scientiae ejus tam
fulgens est, ut merito ibi maxime collocetur, ubi densissimas infidelitatis tenebras dissipet. Fervor quoque ejus tantus,
ut corda lapidea et congelata divino adjutorio liquefaciat, et accendat. Nec debet lucerna talis poni sub modio, sed super
candelabrum, ut luceat non solum fide illuminatis, sed omnibus etiam infidelitate tenebrosis, qui in magna domo Dei
sunt; nec in candelabri imo, sed in ejus medio et culmine summo.
p. 21: Unde si tale propositum spontaneum non habeat, a vobis ad tale compelli deberet, ne aliqua pars gratuitorum
donorum Dei in eo vacua esset, et ne membroroum aliquod ab usu et officio ad quod bene natum est ex parte aliqua
otiosa torperet. Nec moveat aliquem, quod non per longa tempora sacram paginam audivit. Habet enim articulos fidei
in corde humili firmiter fundatos; et ubi in fundamento catholicae fidei habitat humilitas, non subintrat haeretica
pravitas. Habet velox et perspicax ingenium, habet unctionem quae docet de omnibus, habet Paracletum magistrum, qui
docet eum omnem veritatem. Tam rutilanti gemma non magis possit ordo vester decorari et honorari, quam si contra
infidelitatis tenebras opponatur. Nec credatur incircumspecte et sine deliberatione subitaneo motu propositum tale
assumpsisse; quia veraciter scio, quod antequam habitum vestrum susciperet, hoc propositum in animo suo firmaverat,
et eo libentius habitum vestrum suscepit, quia per ejusdem habitus susceptionem, propositum firmatum melius et citius,
proximis utilius et Deo acceptius compleri posse credidit.

