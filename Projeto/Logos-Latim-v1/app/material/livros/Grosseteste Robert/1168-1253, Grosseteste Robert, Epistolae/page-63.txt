45

EPISTOLA 045: EGIDIO, DEI GRATIA SANCTORUM COSMAE ET DAMIANI DIACONO CARDINALI

Printed Source: Roberti Grosseteste quondam episcopi Lincolniensis epistolae, ed. H. Luard, Rolls Series, 26 (London:
Longman, 1861), pp. 137 - 138.
INC: Epistolam revenendae paternitatis vestrae per dominum Cestrensem mihi transmissam nuper, sicut decuit,
reverenter et devote suscepi, quam diligenter inspectam admiratus sum verborum floribus vernantem, eloquentiae
argento nitentem, auro sapientiae fulgentem, et caritatis flamma rutilantem;
EXPL: Aequalem retributionem invenire non potero, donec aequali caritate amantem redamare potero. Valeat
paternitas vestra in Domino.
(Luard's dating: 1237)
Venerabili in Christo patri, domino Egidio, Dei gratia Sanctorum Cosmae et Damiani diacono cardinali, Robertus
permissione divina Lincolniensis ecclesiae minister humilis, salutem et quam debitam tam devotam cum omni honore
reverentiam.
pp. 137 - 138: Epistolam revenendae paternitatis vestrae per dominum Cestrensem mihi transmissam nuper, sicut
decuit, reverenter et devote suscepi, quam diligenter inspectam admiratus sum verborum floribus vernantem,
eloquentiae argento nitentem, auro sapientiae fulgentem, et caritatis flamma rutilantem;quae licet caritatis congaudentis
veritati metas non excesserit, per caritatis tamen omnia credentis excelsiorem viam forti conatu incedens, metas non
parum veritatis excessit, dum superfervido motu in anteriora et superiora simul se extendente, meque secum rapere
conante supra id quod sum, seu potius supra nihil quod sum, praeclaris laudibus me vehementer extulit. Gratias ago
quantas valeo tantae caritati; doleo quod meritis non respondeo tantae laudationi; sed nunquid falsitatis arguo tantam
caritatem? Absit; est enim in extollente me supra me caritatis sinceritas, assertionis veracitas; in meo autem defectu,
quia non coaequor asserentis sermoni, falsitas; poterit tamen, ut spero, juvante Domino, falsitas meae defectionis ex
parte aliqua reduci ad completionem veritatis, si donum pretiosum per epistolam transmissum avide suscipiatur,
suaviter collocetur, et provide, ne abscedat, custodiatur in ejusdem defectionis vacuo, velut in quodam repositorio
soliditatis, siqua vel parvula in me est, superposito ad observationem operculo; hoc enim donum caritas est donantis sua
soliditate ejus cui donatur fimans infirma, sua profunditate suffulciens ruinosa, sua latitudine dilatans angusta, sua
celsitudine sustollens demissa, suo plenitudine replens ejus vacua, sua lenitate complanans aspera, sua suavitate
refovens dolentia, sua vivacitate vivificans emortua. Non enim potest donum caritatis assumens eum cui donatur in
unitatem animae et cordis, assumptum sibi non configurare et in sui similitudinem non commutare. Ex tanti igitur
tamque magnifici doni pretio super omne pretium pretioso fiducialiter spero, non modicum mihi proventurum
profectum et ad perfectionem aliquatenus accedere posse meum imperfectum. Hujus muneris, sicut et sapientiae, nescit
homo pretium, nec dabitur aurum obrizum pro eo, nec appendetur argentum in commutationem ejus. Quid igitur pro
tanto dono, ut gratus inveniar, aequale retribuam? Aequalem retributionem invenire non potero, donec aequali caritate
amantem redamare potero. Valeat paternitas vestra in Domino.

