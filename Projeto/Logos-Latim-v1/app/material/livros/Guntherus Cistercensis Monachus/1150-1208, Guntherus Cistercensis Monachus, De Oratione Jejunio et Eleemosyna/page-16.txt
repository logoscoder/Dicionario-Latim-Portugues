praeparet ad sequentem, dum primo gratis gratiam accipimus, deinde gratiam pro gratia (Joan. I), proficientes de
virtute in virtutem, donec videatur Deus deorum in Sion (Psal. LXXXIII). Remissio namque peccatorum
praeparat ad [0125B] justitiam, justitia ex radice charitatis parit virtutem: virtus movet ad bonam operationem:
operatio bona percipit aeternae vitae retributionem. Horum igitur bonorum, ut diximus, ordo talis est atque
progressio, ut praecedens naturaliter causa fit subsequentis: subsequens vero praecedentis effectus.

CAPITULUM III.
Est autem aliud quoddam praeparatorium quod et praeordinatorium dici potest: tanto antiquius his
ordine et dignitate, quanto fons rivulis suis dignior atque praestantior, aeterna videlicet praedestinatio, quae nos
aeternis bonis, et nobis aeterna bona praeparat ac praeordinat, id est vitam aeternam: et insuper temporalia
quibus illam adispisci valeamus, ea scilicet quae quatuor reliquis specierum vocabulis [0125C] designantur.
Quod ideo ab hac exclusimus divisione, quoniam orationis effectus de qua nobis agere propositum est semper
pendet de futuro; divinae autem praedestinationis ordo, ab aeterno certissime praefixus est, nec ulla valet ratione
labefactari. Nemo itaque petit ut eum. Deus praedestinet, aut praedestinaverit, quamvis illud quod non nisi
praedestinatis contingere potest id est vitam aeternam optent omnes et postulent. Verba siquidem imperativa
quibus tanquam deprecativis orantes utimur, semper ad futurum pertinere necesse est; sive illud jam coepit fieri,
et ut diutius fiat imperatur; ut si puero jam legenti dicas, lege, id est persevera in legendo; sive nondum fit, sed
mox [0125D] fieri jubetur, ut si servo quem mittis ita praecipias, statim redi; sive post aliquod temporis
interstitium, ut si dixeris, cras redito. Sunt tamen apud Graecos audaces et copiosos, vocum inventores, verba
imperativa temporis praeteriti: cum aliquid quod nondum est fieri jubetur, ut sequenti tempore possit esse
praeteritum; ut si domo digrediens ita imperes servo tuo: Crastina die cum rediero aperta sit mihi janua. In hac
enim locutione idem Graeci qui nihil sibi in grammatica deesse patiuntur; pro his duabus vocibus aperta et sit,
unam tantum habent vocem imperativam; quam pro eo quod rem jubet in futuro fore praeteritam, praeteriti
temporis esse, vel audacter confirmant, vel subtiliter mentiuntur. Quae tamen verba ad futurum tempus habere
[0126A] relationem, et ob hoc futuri temporis verius aestimandam: diligentius intuenti non erit ambiguum. Cum
igitur nihil nisi vel futurum vel tanquam futurum vel imperari valeat vel orari, constat illud bonum aeternae
praedestinationis quod omnibus antiquius est, temporariae orationi nostrae, et tantum ad futurum pertinenti,
subjacere non posse: ob quam etiam causam, ut dictum est, illud a praemissa divisione seclusimus. Dicitur autem
bonum praeparatorium omnium aliorum, quia primo praeparat nos ad gratiam, secundo ad justitiam, tertio ad
meritum, quarto ad praemium. Ad gratiam praedestinando secundum gratiae electionem, quia praedestinatio non
est aliud quam gratiae praeparatio. Ad justitiam peccata remittendo, per cordis contritionem: [0126B] quibus
remissis, statim adest justificatio. Ad meritum virtutes generando per bonam mentis qualitatem, sine qua
nunquam ad merendum essemus idonei. Ad praemium perficiendo per bonam operationem, sine qua aeternitatis
praemio judicaremur indigni. De prima praeparatione quae est ad gratiam, dicit Isaias: Oculus non vidit, nec
auris audivit, nec in cor hominis ascendit, quae praeparasti Deus diligentibus te (Isa. LXIV). De secunda quae est
ad justitiam, legitur in quodam loco: A Domino praeparatur cor hominis. Et in Psalmo: Praeparabitur veritas tua
in eis (Psal. LXXXVIII), id est justitia per fidem in apostolis. De tertia quae est ad meritum gaudebat Psalmista
cum diceret: Paratus sum et non sum turbatus, ut custodiam [0126C] mandata tua (Psal. CXVIII). De ultima quae
est ad praemium, dictum est illud in Evangelio. Venit sponsus, et quae paratae erant intraverunt cum eo ad
nuptias (Matth. XXVIII). Et prima quidem quae est secundum electionem ab aeterno completa atque
consummata est, antequam esset cui aliquid praeparari aut praedestinari posset, sicut ait Apostolus: Qui elegit
nos ante mundi constitutionem, etc. (Ephes. I). Reliquae vero tres in nobis quidem qui tempori subjacemus
temporaliter eveniunt; sed tamen ab illa aeterna praedestinatione certissima ordinis ratione descendunt. Siquidem
antequam esset homo cui vel peccatum remitti, vel virtus infundi, vel bonum opus conferri posset; ita Deo
[0126D] praeordinante digestum est, ut homo postea futurus hoc ordine divinae gratiae beneficiis utens ad
praeparatam sibi beatitudinem perveniret. Primum igitur et summum omnium bonorum est, divinae bonitatis
electio, per aeternam praedestinationem; secundum est peccatorum remissio, per cordis contritionem; tertium
justificatio, per animae puritatem; quartum virtutis adeptio, per bonam mentis affectionem; quintum justitiae
consummatio, per boni operis exhibitionem. Ultimum, aeternae beatitudinis perceptio, per justam retributionem.

CAPITULUM IV.
Ex hac igitur distinctione jam, ni fallor et illud innotuit, quia bonum quodlibet aut est praeparatorium et
non praeparatum, aut praeparatum [0127A] et non praeparatorium, aut praeparatorium et praeparatum.
Praeparatorium et non praeparatum, est aeterna praedestinatio; qua alia omnia praeparat, et a nullo praeparatur,
16

