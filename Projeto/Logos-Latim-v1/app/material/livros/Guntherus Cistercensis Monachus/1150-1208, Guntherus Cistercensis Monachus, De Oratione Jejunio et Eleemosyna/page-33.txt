CAPITULUM VII. De spiritualibus bonis.
Patet itaque quod haec spiritualia bona, vel quibusdam electis omnia conceduntur ad perfectionem
virtutis, vel quibusdam aliqua subtrahuntur sine periculo salutis. Reprobis autem vel eorum aliqua perpetuo, vel
omnia, sed ad tempus, inutiliter conceduntur, vel omnia infeliciter denegantur. Inutiliter dico quoad vitam
obtinendam quae illis convenire [0159B] non potest, non quoad poenam leniendam quae per illa mitigari potest.
Quibus autem omnia omnino subtrahuntur, ideo utique fit quod Deus tales eos praevidit, quibus nullum specialis
gratiae donum debeat impartiri. Electis itaque praestantur, ut per illa felicitatis aeternae promereantur stipendia;
reprobis mediocriter malis conceduntur, ut si non habent quo excusentur a poena, habeant tamen quo ipsorum
leniatur miseria: pessimis omnino subtrahuntur, ne quo bono participet illorum nequitia. Primis utiliter
conferuntur ad obtinendum aeternitatis gaudium; secundis misericorditer indulgentur ad poenae remedium; tertiis
vero juste denegantur ad debitae damnationis augmentum.

CAPITULUM VIII. De mediis. [0159C]
Mediarum vero rerum ea quidem quae laeta sunt utrique hominum generi contingere solent, diversis ex
causis. Electis quippe conceduntur vel ad consolationem laborum sine quibus haec vita non ducitur, vel ut sint
eis boni operis adminiculum, promerendae beatitudinis instrumentum, futurae jucunditatis praeludium, paternae
dilectionis indicium. Reprobis vero mediocriter malis vel ideo conceduntur, ne illorum subtractione deteriores
fiant, et majore supplicio digni; vel in retributionem paucorum bonorum quae in eis sunt ad vitam minus
sufficientium; vel ut ex hoc admoneantur quanta bene viventes ab illo sperare possent, qui etiam male viventibus
[0159D] suae largitatis dona non subtrahit. Reprobis autem et eisdem valde malis praesentis vitae prospera
sinuntur accidere, vel ad suae ingratitudinis argumentum, qui nec etiam temporalibus beneficiis ad recte
vivendum possunt invitari; vel ne quid habeant quo aut suam excusare nequitiam, aut divinam valeant incusare
bonitatem, vel ad instructionem electorum, ut ex hoc ipso intelligant quam contemnenda sint, quibus etiam
flagitiosissimos homines copiosius vident abundare.

CAPITULUM IX. De tristibus.
Tristia vero rerum mediarum electis quidem solent accidere, vel ad purgandas maculas vitae
praecedentis, vel ad virtutis exercitium et probandam [0160A] patientiam, et meritum praemii largioris, vel ad
coercendas pravas voluptatum cupiditates; vel ut postmodum gratiores sint, et ampliori jucunditate perfruantur,
cum se de praesentibus aerumnis ad aeterna gaudia translatos meminerint. Reprobis autem mediocriter malis,
haec eadem tristia misericorditer inferuntur, tum ut purgata hic parte vitiorum, leviori poenae reserventur in
posterum, tum ut negato sibi pravae voluntatis effectu, leviori supplicio teneantur obnoxii. Reprobis vero valde
malis justissime infliguntur, tum ut ex hoc quod praemii mereantur agnoscant; tum ut praesens calamitas sit eis
certum futurae damnationis initium: et ea quae postmodum passuri sunt, etiam hic aliquatenus praegustent: tum
etiam ne scandalum patiantur [0160B] electi, si frequentibus se urgeri miseriis, pessimos autem homines semper
florere conspiciant. His et si quae sunt aliae causae, nobis quidem occultae, Deo vero qui omnia praevidet
manifestae, laeta vel tristia rerum mediarum tam electis quam reprobis arbitramur contingere. Ex quibus
quoniam quaedam orando credimus obtineri, idcirco ea praesenti capitulo, de obtinentia videlicet orationis
putavimus inserenda. Plures enim laeta optant et postulant, animi videlicet et corporis aut fortunae, veluti mentis
industriam, corporis sanitatem. amplioris substantiae facultates. Nonnulli vero, licet paucissimi, molesta potius
affectant, utpote piam simplicitatem, corporis aegritudinem, nullam tenuemve substantiam. [0160C] Nam et
sapientissimus ille Salomon, nec divitias nec paupertates, sed tantum victui necessaria postulabat (Prov. XXX);
et Apostolus nil aliud nisi Christum scire se praedicat (I Cor. II); et in suis infirmitatibus, in fame et siti, in
frigore et nuditate, caeterisque rerum mediarum incommodis gloriatur (II Cor. XI). In his ergo petendis tam
electi quam reprobi, alii praedictis ex causis exaudiuntur et obtinent, alii propter alias repelluntur.

CAPITULUM X. De eo qui pro alio orat.
33

