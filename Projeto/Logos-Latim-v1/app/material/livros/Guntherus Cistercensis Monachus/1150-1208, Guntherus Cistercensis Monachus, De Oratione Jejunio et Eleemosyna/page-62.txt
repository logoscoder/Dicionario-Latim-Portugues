poenitentia corporali ita prorsus absolvi, quin aliquam ejus partem, veluti jejunium aliquot feriarum de multis,
vel aliquid aliud aeque molestum corpori vel jam fecerit vel adhuc facere jubeatur. Nullam enim satisfactionem
peccati Deo tam credimus acceptabilem: [0215B] quemadmodum illam quae corporis afflictione, et cordis
contritione commendatur. Convertimini, inquit, ad me in toto corde vestro in jejunio et fletu et planctu (Joel II);
ecce corporis afflictio. Et scindite corda vestra et non vestimenta vestra (ibid.); ecce cordis contritio. Dignum
quippe est ut, quod actu corporis commissum fuerit, ejusdem corporis purget afflictio; reatus vero mentis, cordis
contritione diluatur. Quapropter quidquid de facultatibus nostris quae nobis vel a Deo ad bonos usus concessae,
vel forsitan de peccato quaesitae sunt: quidquid, inquam, de rebus extra nos positis in praefata pietatis opera
fuerit erogatum, tutius tamen est, tam ei qui dispensat, quam illi qui dispensatione utitur aliquam reo vindictam
poenitentiae [0215C] corporalis injungi: per quam id quod corporaliter admissum est aliqua saltem corporis
afflictione corrigatur. Nihil enim minus metuendum est quam ne quis de peccato suo nimis pure et perfecte
poeniteat; praesertim cum multa possint esse delicta, qua nec ipse intelligit, et si quid supererogaverit
poenitendo, Dominus plena retributionis mercede valeat compensare.
Provenit etiam ex eleemosyna charitatis augmentum, tam erga Deum quam erga proximum. Erga Deum
quidem hoc modo: dum illi ob cujus honorem tua libenter erogas, opus tuum placere praesumis, et in ejus amore
tanto validius inardescis, quanto te amplius ab illo speras redamari. Dilectio [0215D] Dei ejusmodi est, ut sua
dulcedine quantum in ipsa est, semper in se hominem magis ac magis alliciat; quoniam in ipso nihil est
quemadmodum in homine, quo possit animus diligentis offendi. Gustate, inquit, et videte quoniam suavis est
Dominus (Psal. XXXIII). Dulcedo Dei et suavitas in modum aromatum, quandiu gustata non fuerit, ignoratur;
cum autem gustare coeperis, mira quadam jucunditate feliciter innotescit. Hanc Dei dulcedinem nondum
gustaverat Saulus, cum esset adhuc blasphemus et persecutor (Act. VIII, IX); gustaverat autem Paulus, quando
dicebat: Certus sum enim, quia neque mors, neque vita poterit nos separare a charitate Dei (Rom. VIII).
Erga proximum quoque per eleemosynae largitionem charitas ampliatur, tum propter Deum cujus
[0216A] gratia proximum consolaris, tum quia beneficium tuum cum sit ei necessarium, gratum esse non
dubitas, et eum a quo te merito diligi putas, non potes non amare. Crescente igitur beneficio crescit et charitas,
dum illa beneficium invitat; illud vero amplificat charitatem. Quocirca si necdum scis diligere proximum, hanc
diligendi artem per ipsum operis actum optime potes addiscere: Divide cum eo substantiam tuam, et amare
incipies. In hac enim arte, practica theoricam praecedere solet, cum in aliis theorica practicam soleat praevenire.
Practica quippe dilectionis opus pietatis est, theorica vero intelligitur ipsa dilectio. Provenit etiam ex eadem
eleemosyna gaudium spirituale, dum mens boni operis sibi conscia, et Dei se implevisse [0216B] voluntatem, et
fortunae subvenisse necessitati uno eodemque facto gloriatur. Quorum in altero debitam divinae majestati
reverentiam gaudet exhibitam, in altero communis naturae compassionem, in utroque vero legem charitatis
impletam. Neque enim modico gaudio dignum est, fecisse quod Deo placeat, subveniat proximo, conveniat
charitati. Haec igitur attendens bene sibi mens conscia, sua pro Christo libenter dilargitur, nulla rerum
temporalium metuit detrimenta: id solum sibi salvum existimans quod in tales usus expenderit. Terrenis
facultatibus coelestes implet thesauros, temporarias opes aeternis ingerit apothecis: gaudens sibi facere amicos
de mammona iniquitatis (Luc. XVI); a quibus, cum defecerit, in aeterna recipi mereatur tabernacula. [0216C]
Thesaurizat sibi thesauros in coelo ubi nec aerugo, nec tinea demolitur (Matth. VI). Hoc modo thesaurizaverat
ille martyr, qui cum arderet in craticula, impiissimo tyranno insultabat his verbis: Assatum est, jam versa et
manduca; nam facultates Ecclesiae quas requiris in coelestes thesauros manus pauperum deportaverunt. Certa
spes promissorum quae nihilominus ex eleemosyna provenire solet in duobus posita est: dignitate videlicet
promerentis, et veritate promittentis. Dignitate promerentis, quoniam qui divina libenter implet mandata, securus
exspectat promissa; in veritate promittentis, qui facienti quod praecipit certissime dat quod promittit. Nullum
fraudat, nullum decipit, nullum vana exspectatione [0216D] deludit, apud quem aliqua deposuisse non aliud est,
quam in tuto collocasse; omnibus commissa plena fide restituit, sua unicuique redhibet cum augmento. Adest
enim optimae voluntati facultas et potentia, nec est major in faciendo quam in volendo difficultas. Dives quippe
est in omnes qui invocant illum, sicut ait Scriptura (Rom. V); et quantumlibet uni dederit, non habet eo minus
quod alteri largiatur. Nec metuendum est ne is qui gratiam dedit ad merendum, merito jam et digno praemium sit
negaturus. Qui voluit te mereri, vult utique remunerare merentem. Persevera igitur in merendo, et ob illius
gratiam libenter tua largire, qui tibi et in hoc mundo cum persecutionibus centuplum restituit; et in futuro vitam
aeternam largietur. [0217A] Depone securus apud illum qui sibi commissa non solum fideliter servat, sed etiam
multiplicata reconsignat. Depone securus apud illum, qui nec fraudem facere novit, nec potest aliquid sub ejus
custodia deperire. Cui quidquid commiseris, totum servas; si nihil commiseris, totum perdis, cum nihil
credidisse, totum est perdidisse. Ultimum ac praecipuum eorum quae ex eleemosyna dicta sunt provenire,
coelestium gaudiorum est perceptio. Haec sunt illa gaudia aeternae felicitatis quae omnibus electorum meritis in
praemium proponuntur. Hoc est illud bonum omnium aliorum finis et consummatio, et quod si non successerit,
ut super quoque dictum est, alia inutiliter praecesserunt. Ad hoc bonum ab omni genere electorum hominum
diversis meritorum [0217B] curritur viis, diversis operum itineribus festinatur; quod cum sit unum et simplex,
62

