coelum nisi qui descendit de coelo Filius hominis qui est in coelo (Joan. V). Coeli vero, ut illud: Gaudete, quia
nomina vestra scripta sunt in coelis (Luc. X). Item coelum vel coeli dicitur empyreum coelum, quod Graeci
empyreon dicunt: quod statim in ipsa sui creatione sanctis angelis repletum est: et in eo coelestium virtutum
ordines, juxta collatam sibi gratiam a Conditore distincti. Coelum, ut illud quod dicit Dominus in Evangelio:
Angeli eorum in coelo, semper vident faciem [0175C] Patris (Matth. XVIII), coeli vero ut alibi: Nam virtutes
coelorum movebuntur (Matth. XXIV). Similiter coelum vel coeli dicitur firmamentum, quod Graece ouranos
appellatur; quod fecit Deus ut divideret aquas ab aquis, sicut scriptum est in Genesi (Cap. I): Fecit Deus
firmamentum, et divisit aquas quae erant sub firmamento ab his quae erant super firmamentum. Huic autem
firmamento, secundum philosophos, omnes stellae praeter septem planetas infixae sunt: quod ex eo probare se
putant, quod semper aequalibus ab invicem interstitiis cum ipso firmamento rapiuntur. Sed et ipse Moyses huic
sententiae philosophorum videtur adstipulari, cum dicit in Genesi (ibid.): Fecit Deus stellas, et posuit eas in
firmamento. Hoc itaque firmamentum, [0175D] nunc coelum dicitur, ut ibi: Et vocavit Deus firmamentum
coelum (ibid.). Nunc vero coeli, ut illud: Benedicite, aquae omnes quae super coelos sunt, Domino (Dan. V).
Rursum quoque coelum vel coeli dicitur spatium illud mundi, quod est a firmamento usque ad lunarem
globum: quod a Graecis aether nominatur, in quo stellae septem erraticae, quas Graeci planetas vocant, hoc
ordine distinctae sunt: ut prima et proxima firmamento sit Saturnus, secunda Jupiter, tertia Mars, sol vero quarta,
quinta Venus, sexta Mercurius, septima vero sit luna. Quae quanto propius accedunt ad firmamentum, tanto
ampliori circumferuntur circulo, quanto autem terrae viciniores sunt, tanto breviorem utroque motu, mundano,
[0176A] scilicet et planetico circulum describunt. Quapropter licet omnes ejusdem celeritatis esse credantur,
aliae tamen celerius, aliae vero tardius peragunt orbes suos: adeo ut Saturnus semel tantum in triginta annis; luna
vero singulis mensibus cursum suum perficiat. Hoc igitur mundi spatium de quo loquimur, nunc coelum
Scriptura vocat, ut ibi: Luna perfecta in aeternum et testis in coelo fidelis (Psal. LXXXVIII). Nunc autem coelos,
ut si quis dicat hoc modo: Sol et luna, laudate Dominum de coelis, id est de illa aetheris regione. Sed et illud
spatium quod est a lunari circulo usque ad terram, aerem videlicet ventosum et procellosum, Scriptura nunc
coelum nunc coelos indifferenter appellat. Coelum, ut ubi: Milvus in coelo cognovit tempus [0176B] suum (Jer.
VIII). Coelos, ut illud in Psalmo: Ascendunt usque ad coelos et descendunt usque ad abyssum (Psal. CVI), id est
ad aeris altitudinem et maris profunditatem. Sancta quoque Ecclesia in singulari forma vocis coelum quandoque
nominatur, ut illud in Apocalypsi: Stellae coeli ceciderunt, et coelum recessit quasi liber involutus (Apoc. VI).
Pluraliter coeli dicuntur sancti apostoli: quale est illud in Psalmo: Coeli enarrant gloriam Dei (Psal. XVIII). Et
item: Misericordia aedificabitur in coelis (Psal. LXXXVIII). Amplius quoque coelum sancta quaevis anima;
coeli vero quam plures simul nonnunquam solent appellari. Cum enim dicat Dominus per prophetam: Coelum
mihi sedes est (Isa. LXVI), et rursum alibi scriptum sit: Sedes Dei anima justi: patet utique [0176C] quod
quaelibet sancta anima, coelum; plures vero vel omnes simul, etiam coeli pluraliter possunt appellari, ut illud in
Psalmo: Ad te levavi oculos meos qui habitas in coelis, id est in animabus justis (Psal. CXXII). Postquam ergo
sacrae Scripturae pagina tam multis rebus vel proprie, vel typice, vel moraliter coeli coelorumve nomen attribuit:
ne ipsam tam venusti nominis expers remaneat, se quoque ipsam spiritualiter eisdem ausa est censere vocabulis.
Coelum quippe dictum est ut in Psalmo: Extendens coelum sicut pellem (Psal. CIII). Nunc coeli pluraliter, ut
illud: Elevata est magnificentia tua super coelos (Psal. VIII), id est super omnes Scripturas; quia gloria Christi ad
quem loquitur [0176D] propheta, nullis potest explicari Scripturis. Et merito quidem sacrae Scripturae series
coelum aut coeli nuncupatur: quippe quae non solum divinis praeceptis, et sacris admonitionibus et exemplis, in
modum coeli, velut quadam stellarum varietate coelata est; sed etiam mysteriorum coelestium nobis celat arcana.
In his ergo coelis et si qui praeter istos alii reperiuntur, Deum qui nusquam absens est veraciter esse profitemur.
Sed qualiter in eis esse credendus sit, illud summopere quaerendum est. Neque enim dignum ducimus arbitrari,
Creatorem sic esse in creaturis, quemadmodum una illarum in altera esse aut cogitatur aut cernitur.

CAPITULUM VII.
Sunt igitur diversi ac differentes modi, quibus [0177A] aliquid in aliquo esse a philosophis, et maxime
Peripateticis deprehensum est. Est enim aliquid in aliquo localiter, id est velut contentum in continente: ut vinum
in lagena. Et est aliquid in aliquo prout accidens in subjecto: velut albedo in homine, quia nec subjectum absque
accidente, nec accidens nisi in subjecto esse potest. Et est aliquid in aliquo materialiter, id est velut materia in
materiato: sive illa in ipso permaneat, ut ferrum in gladio, sive a sua proprietate deficiat, ut in pane, farina et
aqua. Est etiam aliquid in aliquo originaliter, ut id quod ab illo ducit originem: sive sub eadem specie teneatur, ut
filius ex patre: qualiter nos omnes in lumbis adfuisse testatur auctoritas; sive in aliam speciem transferatur, ut
pullus ex [0177B] ovo, gramen ex semine. Et est aliquid in aliquo naturaliter, ut elementum in elementato: velut
ignis vel aqua in barba vel capillo. Amplius est autem aliquid in aliquo finaliter, ut beatitudo in bona vita,
victoria in bello: quoniam illa bonae vitae, haec autem belli finis est. Et est aliquid in aliquo causaliter, ut virtus
42

