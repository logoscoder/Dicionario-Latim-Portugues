diligit Deus (II Cor. IX). Nam et inter homines, ut ait philosophus, ingratum est beneficium quod diu inter manus
dantis haesit, et denique si visus est dare, quasi ab eo extorqueretur. Quanto magis Deo qui nullam habet
indigentiam, munus tuum placere non potest, nisi illud devotae mentis commendet hilaritas. Cum ergo facis
eleemosynam, cum summa mentis hilaritate facias necesse est et gaudio spirituali: certissime sciens, inter omnes
impensas tuas nil poni tam feliciter et lucrose quam illud quod pauperibus erogatum, [0213B] Deum tibi efficit
debitorem. Qui miseretur, inquit, proximo, feneratur Deo (Prov. XIX). Fenerare igitur et tu, et in coelestibus
repone apothecis: quod tibi Christus cum necesse fuerit centuplicatum restituat. Hoc modo reposuerat ille qui
dicebat: Scio cui credidi et certus sum; quia potens est depositum meum servare in illum diem (II Tim. I), justus
judex. Vide enim quid idem judex in extremo judicio dicturus sit: Quod uni ex minimis meis fecistis mihi fecistis
(Matth. XXV). Fidelis sermo et digna Deo sententia; qui collata minimis fratribus suis, se accepisse profitetur.
Quis dubitet apud istum deponere qui commissa tam integra fide tantoque restituit augmento. Vide enim quid
dicat: Venite, benedicti [0213C] Patris mei, percipite regnum quod vobis paratum est ab origine mundi: esurivi
enim, et dedistis mihi manducare; sitivi et dedistis mihi bibere (ibid.); et caetera quae ibi de operibus
misericordiae subjecta sunt. Verum ne te rerum tenuitate putes excusari, vide quid dicat propheta: Frange
esurienti panem tuum, et egenos vagosque induc in domum tuam: cum videris nudum operi eum, et carnem tuam
ne despexeris (Isa. LVIII). Vide quid jubeat. Non jubet esurienti proximo sumptuosa parare convivia; sed si aliud
non habes, buccellam panis cum eo dividere. Non jubet egenos et vagos multo suscipere apparatu; sed inducere
in domum tuam, ut saltem sub culmine tuo noctis importunitatem queant effugere. Non jubet pauperem nudum
pretiosis ornare [0213D] induviis, sed saltem veste attrita et veteri, nuditatem ejus abscondere. Et carnem tuam
ne despexeris, id est eum qui a primo patre carnali communem tecum duxit naturam. Nemo, inquit Apostolus,
carnem suam odio habuit, sed fovet eam et nutrit (Ephes. V). Dilige et tu carnem tuam, dilige fratrem tuum, quia
caro tua et sanguis tuus est. Fove eum vestis operimento, nutri corporis alimento. Vide quid idem dicat
Apostolus: Qui tribuit in simplicitate, qui miseretur in hilaritate (Rom. XII). Per simplicitatem prava intentio
removetur; per hilaritatem laetitia spiritualis admonetur, ut et in intentione boni operis sit pura simplicitas, et in
exhibitione spiritualis hilaritas. Haec sunt quae facienti eleemosynam [0214A] videntur convenire, nunc
proventum ejus in spiciamus.

CAPITULUM III. Quid ex eleemosyna veniat.
Proveniunt autem ex eleemosyna quinque haec: remissio peccatorum, charitatis augmentum, spirituale
gaudium, certa spes promissorum, perceptio praemiorum. Remissionem peccatorum ex eleemosyna provenire
nulli dubium esse debet, cum scriptum sit, quia sicut aqua exstinguit ignem, ita eleemosyna exstinguit peccatum
(Eccli. III). Hoc itaque determinari oportet, si debito modo fiat eleemosyna, id est si illa adfuerit quae paulo
superius eleemosynam facienti diximus convenire. Ubi enim mentis puritas humilitas atque simplicitas praesto
sunt, ibi nullum [0214B] omnino mortale peccatum credimus coadesse. Venialia vero etiam si multa fuerint, per
eleemosynam facile diluuntur. Quod et si qua mortalia aut etiam criminalia per confessionem quidem deleta sunt,
sed nondum operis satisfactio subsecuta, ad hoc quoque plurimum valere potest eleemosynarum largitio, ut
quanto quis in ea fuerit propensior, tanto ei levior poenitentia vel possit imponi, vel imposita relaxari. Tenet
enim fides Ecclesiae quod rerum temporalium collatione, tam peccata redimi queant, quam poenitentiae
peccatorum. Tribus enim modis, ut aiunt, fieri solet peccatorum remissio. Uno quidem modo excellenter et
proprie, cum reo confitenti vel habenti confitendi propositum Deus occultae reatum culpae dimittit, manente
tamen necessitate [0214C] poenitendi. Quod si facere contempserit, vel secundum quosdam redit peccatum quod
dimissum erat; vel secundum alios non redit quidem, sed propter ingratitudinem et contemptum aeque ut pro
peccato punietur. De hac peccati remissione, sic ait Psalmista: Dixi: Confitebor adversum me injustitiam meam
Domino, et tu remisisti impietatem peccati mei (Psal. XXXI). Et Dominus per prophetam: Peccator quacunque
hora ingemuerit, salvus erit (Ezech. XVIII). Altero etiam modo fit peccati remissio, sed minus proprie, cum
sacerdos ea potestate qua ligare et solvere potest, confessum peccatorem a peccato absolvit, debitum ei modum
satisfactionis imponens. Quam si non fecerit nihil [0214D] proderit ei vel Dei vel sacerdotis remissio, sed aeque
ut ille prior vel forte gravius pro majori contemptu punietur. Tertio quoque modo dicitur remitti peccatum satis
quidem improprie, cum injuncta pro peccato poenitentia ab eo qui potestatem habet, vel tota remittitur, vel ex
parte relaxatur. Hoc autem fieri solet duobus modis: compassione charitatis, et compensatione majoris boni, id
est pluribus profuturi. Compassione charitatis: velut illi quibus a sanctis hominibus sanctorumve hominum
collegiis injunctae poenitentiae pars aliqua relaxatur. Compensatione majoris boni, quando injuncta alicui
poenitentia corporalis, compensatione alterius rei quae pluribus prodesse possit [0215A] commutatur: veluti
larga eleemosynarum largitione tempore famis in pauperes, sive collatione pecuniae in necessitates ecclesiarum,
vel captivorum redemptionem, vel aliquid aliud quod his simile videatur. Et in hoc quidem utroque casu, is cui
poenitentia vel relaxatur vel remittitur, etiam a peccato creditur absolutus. Quod licet ita fieri soleat, et inter
consuetudines Ecclesiae receptum sit; tutius tamen esse credo, nullum pro aliqua rei temporalis compensatione a
61

