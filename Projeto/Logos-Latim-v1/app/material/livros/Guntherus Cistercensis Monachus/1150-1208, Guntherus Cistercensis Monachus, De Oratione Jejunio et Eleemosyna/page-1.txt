Guntherus Cisterciensis - De oratione, jejunio et eleemosyna
[0097]
GUNTHERI CISTERCIENSIS
DE ORATIONE JEJUNIO ET ELEEMOSYNA LIBRI TREDECIM.
Juxta editionem Basileensem anni 1507, in-4o, cui titulus: Opus pulcherrimum de tribus usitatis
Christianorum actibus, oratione videlicet, jejunio et eleemosyna, continens libros tredecim, venerabilis Patris
Guntheri, ordinis divi Benedicti, pro sermonibus et collationibus publice faciendis non tam elegantissimum et
latinissimum quam utilissimum, diu absconditum, sed nuper inventum et impressum. Ad calcem legitur:
Opusculum de tribus Christianorum actibus, oratione videlicet, jejunio et eleemosyna finit. Impressum Basilee
per Michaelem Furter, anno M. CCCCC. VII, die vero quinta decima mensis Martii. — Eidem volumini inest,
Rabanus de institutione clericorum libri tres; et in fine: Phorce impressit Thomas Anshelmi, Badensis, aere
chalcotypo operaque castigatissima, mense Augusto, V Kal, Septembris, anno M. D. V, sub illustri principe
Christophoro seniore marchione Badensi. — Hunc librum nobiscum summa humanitate communicavit D.
JUNG, bibliothecae Argentinensi praefectus.
F. CONRADUS LEONTORIUS MULBRUNNENSIS
BENIVOLO LECTORI FELICITATEM.
[0097]
Quae te existimo nonnunquam tecum cogitasse, lector benevole, et adhuc cogitaturum: me quoque
crebro sollicitarunt eaedem cogitationes: quam ob causam tanta undecunque librorum copia hac nostra
tempestate proveniat. Sed cum finem hujus inaestimabilis copiae librorum pressius mecum considero, facillime
animadverto, quod omnipotentis Dei singularis et inexplicabilis benevolentia, misericordiae conjuncta, in ultimo
nunc mortalium saeculo, piissime et dulcissime, nobis negligentibus, nobis desidiosis, nobis prae immundis
voluptatibus enervatis hominibus, succurrere et opem ferre decrevit; ut quia jam isto corrupto saeculo, vix unus
et alter reperiri possint fortassis qui describerent omnia ea, illa praeclarissima quae veteres et majores nostri
magna cura composuerunt et scripserunt; ne eorum monumenta laboresque perirent, ne omnium disciplinarum
artes praestantissimae penitus obliviscerentur, Germanicae nationi hoc pulcherrimum decus et ornamentum,
imprimendorum librorum optimus et maximus Deus, et inventionem largitus est et artem, unde uno tractu et
labore, quamquam maximo, plus uno die formis illis faberrime excogitatis, nunc emaculatissime et
expunctissime excuditur, quantum multi homines, mille diebus scribere potuerunt. Ideo hoc nostro felici saeculo,
maxima et optima etiam exquisitissima volumina, in omni genere litterarum et disciplinarum, parvo et exiguo
aere comparari possunt. Igitur sit tibi, candide lector, gratissimum, te posse litteras, scientias, disciplinarum
omnium artes, [0099] omnem denique cultum ingenii, in libris etiam abjectissimis (perinde ac L. Plinium dicere
solitum accepimus: Nullum esse librum tam malum, ut non aliqua parte prodesset) modica pecuniae
permutatione te nunc facillime acquirere ac posse comparare.
Hac occasione novum hunc libellum quem vides, studiose lector, unus amplissimae civitatis Basileae
egregius civis, imprimendorum librorum studiosus, sollicitus et emendatioris litterae percupidus, magister
Michael, cognomento Furter, Augusta civitate progenitus: cum antea minime impressus esset, admonentibus
eum, cum doctis quibusdam viris, tum potissimum reverendissimo domino Telamanio episcopo Tripolitano,
Basiliensis episcopii suffraganeo, sacrarum litterarum eximio professore, earumdemque publico et
eloquentissimo declamatore, ne hunc, non quidem magnum, sed eximium, et trium virtutum pretiosum
thesaurum, diutius abscondi, ac pulveribus blattisque obnoxium, latere et tandem perire sineret. Uno igitur
Basileae exemplari vetustiori littera scripto, nuper invento, statim viso, lecto, examinato, per capita et libros
distincto, ad summumque si uspiam vetusta littera vacillaret, correcto et emendato: hac quam cernis, benevole
lector, impressione multiplicatus, venditionis titulo tibi et omnibus volentibus publice datus est: praestans,
egregius, doctus et eloquens Guntherus divi Benedicti monachus religiosissimus, qui philosophiam et
humaniores litteras sacrae theologiae conjungens, hoc opus magno studio de tribus praestantissimis virtutibus:
oratione scilicet, jejunio et eleemosyna, quod nemo ante eum fecisse compertum erat, composuit et edidit.
Porro si quaeris, lector, quis aut cujas hic Guntherus fuerit, invenio eum divi Benedicti ordinis
monachum, quem reverendus, doctus et eloquens Joannes de Trittenhem abbas Spanhemensis in suo de
ecclesiasticis scriptoribus catalogo commemorat, fuisse et saeculari et ecclesiastica scientia doctum, monasterii
Elnonensis; qui inter caetera vitam et passionem sancti Siriaci eleganti metro scripsit, quem claruisse temporibus
Heinrici quarti imperatoris asseruit sub anno Domini 1100.
1

