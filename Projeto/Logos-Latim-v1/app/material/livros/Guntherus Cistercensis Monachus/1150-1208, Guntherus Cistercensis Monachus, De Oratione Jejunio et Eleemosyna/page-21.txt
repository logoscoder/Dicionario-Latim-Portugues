profiteri. Cum ergo tres illae virtutes, nec hos privatos actus habeant, nec alios valeas reperire, nec rursum
tanquam imbecilles et languidae omnino actu carere possint; jam enim virtutes non essent: superest ut eas suas
internas actiones per aliarum exteriora opera manifestare fateamur. Cum enim video te divina praecepta actu ipso
fideliter implere quod est obedientiae; cum pro peccatis corpus affligere, quod timoris; cum te humilem omnibus
exhibere, temporalia contemnere, quod humilitatis est; cum pauperes alere, nudos vestire, laborantibus
subvenire, quae ad misericordiam referuntur: ex his et similibus intelligo te in Deum credere; cujus mandatis
diligenter obtemperas, aeterna bona [0135C] sperare, quorum desiderio transitoria parvipendens, etiam pro
remissione peccatorum corpus affligis; Deum diligere, cujus amore primum omni studio consolaris. Simili modo
de singulis percurrendo invenies, omnes virtutes tam ipsas quam ipsarum opera tribus illis tanquam primaevis ac
praecipuis attestando deservire. Nec moveat lectorem [0136A] quod ea quae nos virtutum actus intrinsecos
vocare maluimus, plerique etiam motus vocantur: quia cum movere non aliud sit quam agere; motum quoque
actum esse necesse est. Quod si passionem vel affectionem vocare malueris, ad animam quae afficitur referri
oportebit. Respectu vero virtutis quae movet atque operatur, non nisi actus potest appellari. Omnes igitur
virtutum actus tam occultos quam evidentes, ad meritum aeternae vitae manifestum est pertinere. Quae tamen
appellatio sicut de aliis quoque praemissum est, cuilibet praecedentium satis congruit; quia nulla est gratia
specialis in homine per quam non mereatur: praesertim cum Spiritus sanctus (quod et paulo ante dictum est)
nunquam esse valeat otiosus. [0136B] Verumtamen huic bono quod in actu positum est, familiarius eam
putavimus assignandam; pro eo quod omnia merita in bono opere consummantur; et ultra nil aliud restat nisi
praemium exspectare, de quo subsequenter agendum est. Libet tamen prius velut in quodam utriusque boni
confinio meriti scilicet ac praemii, quamdam interponere divisionem ex utroque consistentem: quod omne
bonum hominis, aut meritum tantum est, aut praemium tantum, aut meritum simul et praemium. Meritum tantum
est prima gratia quae datur immerito, ad merendum, quae et mereri incipit, per cordis contritionem et
remissionem peccatorum. Praemium tantum est aeterna retributio, quae omnibus meritis praecedentibus
exhibetur; ea vero nihil ultra [0136C] ipsam merebimur; quia cum ad illam ventum fuerit; jam non erit
merendum ulterius; sed praemio perfruendum. Meritum simul et praemium est, quodlibet mediorum; scilicet
meritum quidem sequentis boni; praemium vero praecedentis, dum a Deo accipimus gratiam in praemium pro
gratia quae prius data fuerat ad merendum.

LIBER QUINTUS. De remuneratorio bono. [0135]

CAPITULUM PRIMUM. [0135D]
Ventum est igitur ad illam supremi excellentisque boni speciem, quam ideo vitam aeternam putavimus
appellandam; quia haec appellatio praecedentibus congruentius videbatur respondere. Quale autem sit hoc
bonum, qualiterve diffiniendum, aut quo nomine rectissime censeatur: non solum ego scire non valeo; sed nec
ullum hominem in carne mortali positum posse credo vel cogitare vel eloqui. De quo nil puto verius posse dici,
quam quod omnino est indicibile. Est enim bonum hoc aliorum omnium radix et fons atque principium: sic
tamen ut nullum ex omnibus ut [0136D] in his quae generativam aut sementivam habent propagationem,
ejusdem principii sortiatur naturam. Est, inquam, hoc bonum omnium bonorum collectione perfectum: sic tamen
ut nulla partium vel accidentium varietate consistat. Est utique bonum hoc omnibus aliis, et prius antiquitate, et
diuturnitate posterius: sic tamen ut omnis ab eo temporalis quantitas removeatur. Omnium optimum est, sine
forma qualitatis; omnium maximum est, sine quantitatis accessu: omnium principium est, sine relatione
temporali. Semper est, sine cursu temporis: ubique est, sine dimensione locali. Omnia possidet, et habitum non
novit; omnia praesens implet, [0137A] et situm ignorat. Omnia condidit, agendi motum ignorans; omnia sustinet,
omnis inscium passionis. Ex his omnibus patet hoc bonum de quo agimus, quod non aliud quam Deus est; nec
vere esse, nec proprie dici substantiam, cum nihil de illo accidentale valeat praedicari. Quod enim tale est ut nihil
ei accidentaliter valeat convenire, id nec substantia quidem congrue nominatur. Substantia quippe ex eo dicta est,
quod substat, atque subditur accidenti. Multo minus autem hoc ipsum bonum accidens vocari debet, cum
accidens substantia eo indignius sit, quod hoc nisi in illa esse non possit; scilicet mox ut ab ea discesserit,
exstinguitur et perit: hoc vero vel eo praesente vel absente, incorrupta permanet atque [0137B] consistit. Albedo
quippe hominis non nisi in albo homine esse potest; et sic omnino deficit cum idem homo albus esse desierit:
homo vero albus, etiam recedente albedine, nihilominus homo perseverat et permanet. Taceo nunc illud quod
verissime quidem dici posset, quod omnes tam substantiae quam accidentia ex tempore incipiunt: et haec quidem
omnia et illarum quamplurimae tempore finiuntur. Cum enim ventum fuerit ad illum aeternitatis statum, ubi nihil
temporaliter vel adesse poterit vel abesse, quod accidentis est, accidentia penitus auferentur, et substantiarum
quamplurimae; digniores vero substantiae velut angeli et animae et corpora nostra glorificata [0137C] in
21

