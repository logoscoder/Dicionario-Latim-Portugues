insidias conculcet et reprimat; corporis munditia, ne plus jejunanti noceat libido et carnis impuritas quam prosit
jejunium; spiritualis laetitia, qua jam de praemio futurae beatitudinis certus exsultet et gaudeat. In vultu debet
esse hilaritas, ut non sit sicut hypocritae tristes, ne videatur hominibus jejunans, sed Patri suo qui in coelis est
(Matth. VI). In verbis et factis maturitas, ne is qui pro peccatis suis corpus affligit, aliquid scurrile, vel enorme,
vel religioni contrarium faciat aut loquatur. In cibo et potu sobrietas, ne aliquo modo fines sobrietatis excedat.
Sunt autem quinque modi quibus contra sobrietatem agi solet: videlicet cibum impatienter [0209B] appetendo,
tempus praeveniendo, lautiores cibos quaerendo, nimis ambitiose praeparando, in nimia quantitate sumendo.
Primo modo in cibo peccavit Esau, quando lentis edulio primogenita commutavit (Gen. XXV). Eodem modo in
potu David, quando concupivit aquam de cisterna quae erat in Bethlehem; quam ei tres viri periculo sanguinis
proprii attulerunt (II Reg. XXIII). Sed quia alter cibum illicite sumpsit, alter vero aquam quam male
concupiverat Deo effudit: idcirco ille damnatus est, hic vero misericordiam impetravit. Secundo modo peccavit
Jonathas, quando contra prohibitionem patris mel quod de terra virga tulerat degustavit (I Reg. XIV). Sed quia
prohibitionem ignoraverat, ideo vix tandem a morte quam ei pater intendebat, [0209C] populi suffragio meruit
liberari. Tertio modo peccabant illi quos arguit Juvenalis satyricus, ita dicens (sat. I):
. . . . Una comedunt patrimonia mensa. Et alibi de eisdem:
. . . . Melius sapiunt quae pluris emuntur. Quarto modo peccabant illi quos deridet Flaccus Horatius
(lib. II Sermonum, sat. IV) sub Catii persona, [0210A] quem inducit multimoda salsamentorum genera
describentem. Quinto modo peccabant illi, contra quos praefatus Juvenalis (sat. I), satyrizat hoc modo:
Quanta est gula, quae sibi totos Ponit apros, animal propter convivia natum. Vide quanto odio gentiles
etiam viri vitium gulae persequuntur. Qua in re sciendum est quia quidquid ciborum sumis quo non eges, totum
subripis indigenti. Quapropter sumere citra satis tutius est, quam sumendo superflua: et Deo quem offendis, et
fratri cui praeripis necessaria reum constitui. Quid autem unicuique vel satis, vel parum, vel nimium, diffinire
non possumus, et ideo ipsius arbitrio credimus relinquendum. Jejuniorum autem utilitas vel effectus est:
daemonum expulsio, malarum [0210B] cogitationum exclusio, peccatorum remissio, vitiorum mortificatio,
futurorum bonorum certa exspectatio, coelestium gaudiorum perceptio. Daemonum expulsio: non tam ab aliis
quam a nobis; quia malignus spiritus cum viderit hominem pro peccatis suis affligi, contemni se videns, ulterius
penes eum residere non audet. Licet etiam ab obsessis aliorum corporibus virtute jejunii daemonia frequenter
expellantur, sicut dicit Salvator: Hoc genus daemonii non ejicitur nisi in oratione et jejunio (Matth. XVII).
Malarum cogitationum exclusio; quia jejunanti pro peccatis detestabile est de faciendo peccato cogitare.
Peccatorum remissio; quia jejunantibus Ninivitis Dominus placatus est (Jon. III): quod utique non esset, si eis
peccata dimissa non fuissent. Vitiorum [0210C] mortificatio; quia mortificata carne assiduitate jejunandi, etiam
in ipsa peccati fomes exstinguitur. Futurorum bonorum certa exspectatio; quia qui pie et pure pro peccatis
affligitur, non potest promissa poenitentibus praemia non sperare. Coelestium gaudiorum perceptio; quia omnes
qui pro vita aeterna diuturnis jejuniis corpus affligunt, mox ut e carne migraverint, ad aeternae satietatis convivia
perducuntur.

LIBER TERTIUS DECIMUS. De Eleemosyna. [0209]

CAPITULUM PRIMUM. [0209D]
Ultimo loco de eleemosyna quae et ipsa de tribus nostrae materiae partibus una posita est, brevi
quodam compendio disseramus. De qua ista considerari oportet quid ipsa sit, quot species eleemosynae, quid
competat eleemosynam facienti, quid ex ipsa soleat provenire. Eleemosyna Graeca voce, Latina misericordia dici
solet. Misericordia autem hominis duplex est: altera erga seipsum, altera vero in proximum. Non potuit addi erga
Deum; quia Deus omnium quidem miseretur, et ipse cujusquam misericordia non eget. Miseretur ergo quis
[0210D] sibi ipsi duobus modis, de malis resipiscendo, et in bonis perseverando. Resipiscendo de malis, quibus
praesentibus necessario damnaretur; perseverando in bonis, quibus absentibus nullatenus salvaretur. Fili, inquit,
miserere animae tuae placens Deo (Eccli. XXX), id est relinquens mala et faciens bona, quorum utrumque
placere Deo non est ambiguum. Proximo autem miseremur pluribus modis, videlicet compassione, oratione,
correctione, consilio, auxilio, beneficio. Compassione miseremur proximo, quando vel ejus peccatis vel aerumnis
misericorditer condolemus. Peccatis Absalon filii sui condolebat David, cum ille patrem persequeretur (II Reg.
XV); [0211A] aerumnis vero, cum ipse miserabilem ejus mortem lamentaretur (II Reg. XVIII). Oratione
similiter miseremur proximo duobus modis, cum vel pro peccatis ejus vel miseriis Deum orando humiliter
59

