CAPITULA LIBRI UNDECIMI.
In undecimo tractantur praedictae petitiones ordine converso, id est incipiendo ab ultima et perveniendo
ad primam: et etiam secundum hunc ordinem praedicta dona Spiritus sancti et praedictae virtutes, et praedictae
beatitudines eis nihilominus coaptantur.

CAPITULA LIBRI DUODECIMI.
In duodecimo agitur de jejunio quid sit, quot ejus species, quid conveniat jejunanti et quae sit
jejuniorum utilitas vel effectus.

CAPITULA LIBRI TERTII DECIMI.
In tertio decimo agitur de eleemosyna: quid ipsa sit, quot ejus species, quid conveniat eleemosynam
facienti, quid ex ipsa proveniat.
Adnotatio librorum explicit.

INCIPIT PROLOGUS In opusculum religiosi Prioris Domini Guntheri De oratione, jejunio et
Eleemosyna.
[0101] Quanta sit virtus orationis ac jejunii, quis effectus eleemosynae, Salvator ipse patefecit cum
diceret: Hoc genus daemonii non ejicitur nisi in jejunio [0102] et oratione (Matth. XVII). Et alio in loco: Date,
inquit, eleemosynam, et omnia munda sunt vobis (Luc. II). Vides eum in duobus primis virtutis privilegium
[0103A] statuisse, in tertio munditiae puritatem. Ex quo innuitur nullum esse scandalum daemoniacae potestatis,
quod per illa non depellatur; nullam peccati maculam, quae per istud non valeat emundari. Quod utique sciens
idem Salvator noster, et nos utiliter cupiens experiri, non solum ea verbo docuit, sed etiam in seipso propriae
actionis exemplo curavit ostendere. Orasse siquidem frequenter legitur, et diebus quadraginta continue jejunavit;
et ut illa taceamus beneficia quae quotidie indigentibus erogabat, pascendo scilicet esurientes, curando infirmos,
caecos illuminando, mortuos suscitando, tota ejus in carne conversatio, pro eo quod eleemosyna misericordiam
sonat, eleemosynae loco nobis habenda est, juxta illud Psalmistae: Ostende [0103B] nobis, Domine,
misericordiam tuam, et salutare tuum da nobis (Psal. LXXXIV): misericordiam et salutare Domini vocat ejus in
carne praesentiam; per quam eos qui, peccante protoplasto, juste perierant misericorditer salvare dignatus est.
Haec est illa misericordia qua motus est Samaritanus super eum qui descendens a Jerusalem in Jericho inciderat
in latrones qui etiam despoliaverunt eum et plagis impositis abierunt, semivivo relicto. Samaritanus, inquit,
videns eum misericordia motus est. Et appropians alligavit vulnera ejus, infundens oleum et vinum, et imponens
jumento duxit in stabulum, committens eum stabulario ut curam ejus ageret, donec, recepta sanitate, in civitatem
suam, de qua incaute recesserat, redire posset incolumis. Jerusalem [0103C] aeternae pacis est visio, Jericho,
quae luna interpretatur, defectus nostrae mortalitatis. Homo descendens, protoplastus cum tota posteritate sua;
latrones autem daemones sunt; spolia direpta, gratuitorum bonorum privatio; plagae impositae, corruptio
naturalium. Samaritanus, qui et custos, Redemptor noster est; cujus appropiatio nostrae susceptio infirmitatis.
Alligamenta vulnerum, salutis nostrae sunt sacramenta; oleum, gratia spiritualis, spes vitae, consolationum
remedia, fomenta promissorum; vinum vero praeceptorum austeritas, [0104A] pungitivus dolor, ex recordatione
peccati comminationum acerbitas, interminabilis poenae mordax jugisque memoria. Jumentum corpus est
Redemptoris, stabulum sinus Ecclesiae, stabularius ordo praelatorum, quibus homo per misericordiam redemptus
curandus interim relinquitur, donec ad pacis aeternae visiones sospes valeat revocari. Planum est ex praemissis
haec tria quae praelibavimus quantum nostro in nobis placeant Redemptori qui ea tanto studio et docuit et
implevit, sicut scriptum est: Quae coepit Jesus facere et docere (Act. I). Et quidem ad altioris vitae perfectionem
cunctae virtutes sibi mutuo copulandae sunt, et ad illas vivendi ratio informanda, exemplo illius qui
pulcherrimam volens exsculpere statuam, plurimas [0104B] Crotoniatarum virgines, et easdem formosissimas
sibi jussit exhiberi; ut, inspectis vultibus et membris singularum, quid in eis elegantissimum videretur, in unum
4

