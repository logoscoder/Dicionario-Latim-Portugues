impossibilis est explanatio, pro eo quod humanae facultatis quas Deus orationes aut suscipiat aut reppellat, vel
comprehendere sensu, vel eloquio diffinire. Nam sicut ait Apostolus: Incomprehensibilia sunt judicia ejus, et
investigabiles viae ejus (Rom. XI). Invocato tamen eo ad quem omnis oratio dirigenda est, ex his quae jam
praemissa sunt, et quae adhuc in mentem veniunt, tentemus de ipso effectu orationis qualemcunque colligere
rationem: in qua si quid recte dixerimus, divinae sit gratiae; si quid [0155C] absurde vel improbe, vel nostrae
infirmitati, vel rerum ipsarum difficultati imputetur.

CAPITULUM II. De effectu orationis.
Ac primum illud reminisci oportet quod et supra docuimus: extra sinum Ecclesiae non esse locum
orationi, quia non nisi pro vita aeterna, vel ad illam pertinentibus orandum est, quae extra unitatem Ecclesiae
sperari non potest. Haec est enim, ait Salvator, vita aeterna, ut cognoscant te, et quem misisti Jesum Christum
(Joan. XVII). Legimus infideles aliquos pro suis necessitatibus Deo supplicasse: ut Achab qui propter mortem
Naboth jejunavit, et operuit cilicio carnem suam; sed haec [0155D] talis supplicatio quia finalem causam quam
debuit non habebat, nec oratio poterat aestimari. Regularis, ut supra quoque dictum est, esse debet oratio, ut fiat
in spiritu et veritate, quod extra Ecclesiam nequaquam potest contingere. Exclusis ergo cunctis infidelibus, id est
gentilibus et Judaeis, imo etiam haereticis qui se ab unitate fidei per diversas haeresum pestes abruperunt, solis
fidelibus et eisdem bonis ac malis orare concessum est, malus enim orare debet ut bonus fiat, bonus ut melior.
Sicut enim in domo magni cujusdam patrisfamilias servus qui se pro culpa sua scit domino displicere, precibus
veniam implorat: qui autem se placere praesumit, majorem adhuc gratiam satagit promereri: sic in Ecclesia Dei
peccator orando niti [0156B] debet ad veniam, justus ad ampliorem gratiam, ut utrique si non pares in merito,
consortes tamen habeantur in regno. Sed jam tempus est propositam aggredi quaestionem, de qua certius aliquid
diffinire, non aliud fere est quam prunas sub cinere latentes nudis calcare vestigiis.

CAPITULUM III.
Cum ergo sex sint contenta orationis de quibus ordine tractavimus, ex eorum omnium concursu
conjiciendum est, quae a Deo vel exaudiri vel repelli credatur oratio. Considerari enim oportet quis petat, et a
quo petat, et quid petat, et cur, et quare, et qualiter, et ex his quantum fieri potest hujus rei trahi conjecturam.
Primo quis petat: quoniam si fidelis non est qui petit, quocunque modo [0156C] se habeant quae sequuntur, nec
orare dicitur, nec exaudiri putandus est, quoniam Deus praeter fidem, nec orari potest, nec orantem exaudire.
Unde et quadringenti quinquaginta sacerdotes Baal pro igne coelesti ad devorandum holocaustum exauditi non
sunt, solus autem Elias in fide sua meruit exaudiri (III Reg. XVIII). Secundo quid petat: quoniam si aliud quam
bonum, nec orare nec exaudiri dignus est, quia oratio non est nisi de bonis, et licet adeptus sit malum quod
postulabat, non tamen creditur exauditus, sed potius condemnatus, quia malo suo quod petebat obtinuit:
quemadmodum filii Israel carnes male concupitas (Num. XI), pro quibus graviter puniti sunt, apud sepulcra
concupiscentiae. [0156D] Tertio a quo petat: quia si ab alio quam a Deo, nec orat nec exauditur, quoniam ad eum
qui solus orandus est, et solus orantem exaudire potest, petitionem non dirigit. Unde praefati sacerdotes Baal,
quia divinum ignem non a Deo sed ab ipso Baal postulabant, merito reprobati sunt: Elias vero, quia ab illo qui
dare poterat, exauditus est (III Reg. XVIII). Quarto cui petatur: quoniam si ille cui petitur dignus vel idoneus non
est, non habet effectum circa ipsum oratio: quemadmodum Samuel licet sanctus, pro Saul quem Dominus
reprobaverat non meruit exaudiri (I Reg. XV, XVI). Quinto quare petat: quia si non bona intentione petit,
nihilominus nec orat nec exauditur, quia Deus malo animo orari non potest, et malas hominum [0157A] non
approbat voluntates. Unde in epistola Jacobi scriptum est: Petitis et non accipitis, eo quod male petatis, ut
insumatis in concupiscentiis vestris (Jac. IV). Sic et discipuli in exustione civitatis Samariae, ignem de coelo
petere prohibiti sunt (Luc. IX). Sexto qualiter petat, quia si non digne petit, id est pie, humiliter et devote, nec
orat similiter nec exauditur; quia Deus a negligentibus non oratur, nec eorum petitionibus acquiescit. Unde cum
illi duo homines ascendissent in templum ut orarent, pharisaeus non tam orans quam sua benefacta superbe
commemorans, nocentior exivit quam intraverat; publicanus autem in humilitate sua justificatus abscessit (Luc.
XVII).

CAPITULUM IV.

31

