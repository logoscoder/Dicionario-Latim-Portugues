causam omissum est, humiliter resarciri oportet; sed in primo quidem defectu levis est culpa, in secundo
nonnulla, in tertio vero gravissima.

CAPITULUM VI.
Est et altera necessitas in tempore orationis, quoties casus aliquis insperatus emergit, ut praeter solitum
ad orationem confugere debeamus. Hoc autem duobus modis usu venire solet, sive propter vitandum periculum,
seu propter beneficium [0168C] impetrandum.

CAPITULUM VII.
Periculum vero aut tantum corporis, aut pariter utriusque, aut etiam rerum extrinsecarum, ut puta famae
vel fortunae. Periculum animae tantum est cum securo corpore salus animae periclitatur: ut in suggestione
mortalis peccati. Contra hoc periculum orabat Salomon cum diceret: Domine Deus et dominator vitae meae, ne
derelinquas me in cogitatu meo: desiderium meum averte a me: aufer a me concupiscentias et animae irreverenti
et infrunitae ne tradas me (Eccli. XXV). Periculum solius corporis est, cum anima nullius gravis peccati conscia
secura est: sed mors corporis formidatur, velut [0168D] in homine qui mortem sibi vicinam exspectat; utpote in
bellis, naufragiis, et incendiis, et extrema infirmitate. Contra hoc periculum tanquam verus homo Salvator oravit,
cum diceret: Pater, si fieri potest, transeat a me calix iste (Matth. XX). Similiter et tres pueri in fornace (Dan.
III). et Paulus in naufragio (Act. XXVII), et Ezechias in extremo infirmitatis articulo (IV Reg. XX).
Periculum utriusque simul est, cum et mors corporis statim adesse creditur, et aeterna mors animae
formidatur, ut in eo qui multorum criminum reus, et nulla satisfactione correctus, in proximo se credit
moriturum. Contra hoc periculum oraverunt Ninivitae (Jon. III): etiam latro pendens in cruce, ut saltem alterum,
id est mortem animae [0169A] vitare posset, ita dicens: Memento mei, Domine, dum veneris in regnum tuum
(Luc. II). Periculum famae est, cum de nostra opinione timemus, ne illa amissa efficiamur infames, ut solet
accidere his qui de gravi et enormi flagitio accusantur. Contra hoc famae periculum et etiam contra periculum
corporis, oravit Joseph in carcere (Gen. XL); et Susanna cum ad mortem duceretur (Dan. XV). Periculum
fortunae in his rebus attenditur, amissione libertatis, vel amicorum, vel earum rerum quae ad usus nostros satis
sunt necessariae. Periculum in amissione libertatis est, cum ipsam libertatem timemus amittere: ut is qui bello
captus ab hostibus: ideo vitae servatur ut serviat. Servi enim tam a servando quam a serviendo dicti sunt. Contra
hoc periculum [0169B] orabant Judaei, id est filii Israel, cum eos Pharao in millibus equorum et curruum
persequeretur: timentes ne ille eos in servitutem luti et lateris quam fugerant revocaret (Exod. XIV). Periculum
in amissione amicorum est, cum eos quos diligimus quibusve dilecti sumus, vel morte, aliquo casu, ut captivitate,
peregrinatione vel exsilio, nobis credimus auferendos. Contra hoc periculum orabant Judaei obsessi ab
Holoferne; quando supplicabant Domino ne darentur infantes eorum in praedam, et uxores eorum in divisionem,
sicut legitur in libro Judith (Cap. IV). Periculum in amissione rerum est, cum ea quae nobis necessaria sunt, haud
dubie nos credimus amissuros: ut in naufragiis, incendiis et rapinis, caeterisque similibus. Contra hoc periculum
[0169C] orabant filii Israel, ne daretur civitas eorum in exterminium, et sancta eorum in pollutionem, sicut
legitur in eodem libro Judith. Contra haec omnia periculorum genera quocunque nobis tempore dici vel noctis
ingruerint, humiliter orandum esse: et ratio docet, et multorum admonemur exemplis.

CAPITULUM VIII.
Beneficium quoque quod orantes a Deo postulamus, totidem modis distingui potest: in rebus contrariis
attenditur. Est enim beneficium animae, ut virtus; corporis, ut incolumitas: utriusque simul, ut amborum
integritas; famae, ut bonae opinionis status, fortunae, ut libertas, amicorum copia, rerum quibus utendum est,
suppetens facultas. Quae [0169D] omnia quoties opus fuerit, summa orandi necessitate a Deo postulari necesse
est.

CAPITULUM IX. De loco orationis.
38

