cupientes, quid sibi potissimum qualiterve orandum foret ignorabant. Et ideo ne in tanta re tamque necessaria
ignari ac negligentes essent, humiliter [0171C] eum rogaverunt, ut eis certum et congruum orandi modum tradere
dignaretur. Quorum sanctae petitioni coelestis doctor acquiescens: sciens ad quid venerat, et de illa coelesti
schola quid docendum ac praedicandum attulerat: praescripsit eis formam orationis plenam quidem et perfectam,
et omnia necessaria continentem, scilicet adeo planis et paucis inclusam verbis ut etiam parvulis ac mulierculis in
eo quod littera sonat facili pateat intellectu: adeo profundam in mysterio, ut vix cujusquam mortalium vel sensu
capi valeat vel explicari sermone. Sic ergo orabitis Patrem, inquit: Pater noster, etc.

CAPITULUM III.
[0171D] In hac oratione Dominica septem petitiones continentur; quarum tamen quaelibet, et ipsa
oratio est: quippe cum petere nil fere sit aliud quam orare. Nihil enim prohibet catholicam orationem partem esse
catholicae orationis, quemadmodum et supra de rhetorica quoque oratione, sive dialectica quae propositio
dicitur, exempli causa, monstratum est. Has ergo septem petitiones, quidam forte simpliciores vel majoris
inquisitionis laborem fugientes, eodem ordine quo a Domino positae sunt, procedere putant et persequendas
arbitrantur, ut prima sit divini nominis sanctificatio, secunda regni coelestis adventus, et sic de caeteris usque ad
finem sentiendum existimant. Alii vero sive acutiores sive rerum ipsarum diligentius ordinem intuentes, rem
quodam ornant artificio, et ab illa incipientes [0172B] qua petimus a malo liberari, converso ordine usque ad
nominis sanctificationem, persequendo proveniunt. Nos utriusque morem gerere cupientes, tam horum quam
illorum ordine, illas tractare conabimur: lectoris arbitrio relinquentes, hic ordo an ille potior an verior sit
aestimare. Septem etiam dona Spiritus sancti quae prophetia enumerat, et septem virtutes quae in Evangelio
memorantur, et septem beatitudines quae ipsis virtutibus applicantur, secundum utrumque ordinem tentabimus
coaptare. Invocato igitur eo qui nos orare voluit, et formam orandi tradidit, de ipsa quam docuit oratione, prout
ipse tribuerit disseramus. Primum ergo considerare oportet: quanta gratiarum actione dignumque est, quod verus
ac naturalis Dei Filius, [0172C] nobis per naturam assumpti hominis consanguineus, Patrem suum cui unicus
erat in coelis, communem nobis facere dignatus est in terris: non invidens cuilibet nostrum paterni regni
haereditatem, non quidem particulatim dividere, sed totam secum integraliter concedere possidendam. Voluit
ergo nos in oratione Deum eo alloqui vocabulo, quo illum ad pietatem facillime sciebat inflecti. Pater, inquit,
noster.

CAPITULUM IV.
Patris autem appellatio, diversis modis in Scripturis Deo solet attribui: natura, creatione, gubernatione,
beneficii exhibitione, protectione, adoptione. Natura Deus Pater est unius tantum: videlicet [0172D] unigeniti
Filii sui, qui ab ipso ante saecula genitus, sicut semper habuit Patrem, ita semper Filius fuisse credendus est.
Atque ideo, sicut ille Pater aeternus, ita et hic aeternus Filius verissime praedicatur. De hac igitur paternitate dicit
idem Filius in Evangelio: Pater non judicat quemquam: sed omne judicium dedit Filio, ut omnes honorificent
Filium, sicut honorificant Patrem (Joan. V). Et alibi: Sicut Pater habet vitam in semetipso: sic dedit et Filio
habere vitam in semetipso (ibid.). Et item: Qui non honorificat Filium, non honorificat Patrem qui misit illum
(ibid.). Creatione vero Pater est omnium quae sunt, praeter ipsum auctorem: tam visibilium quam invisibilium;
quippe qui omnia de nihilo produxit in hoc esse quod sunt: et ideo universa ex ipso causam suae essentiae
[0173A] originaliter habuerunt: quemadmodum legitur in Malachia: Nunquid non unus omnium pater, nunquid
non unus omnia creavit? (Malach. II.) Unde et propter hanc creandi auctoritatem omnium creatorum Pater non
incongrue dicitur: eo videlicet loquendi modo, quo quis ejus rei cujus ipse primus inventor est, ut poematis vel
artificii, pater appellatur. De hac igitur paternitate loquebatur ad ipsum Isaias hoc modo: Et nunc, Domine, pater
noster es, et nos lutum: Fictor noster, et opera manuum tuarum omnes nos (Isa. LXIV). Gubernatione quoque
Pater omnium est; quoniam omnia quae ab ipso condita sunt, secundum insitam sibi naturam gubernat et regit.
Unde et Pater eorum dici potest; quemadmodum is qui domui praeest et familiam regit, vetusto more
paterfamilias, [0173B] pro eo quod est familiae pater, appellatur: exemplo graecorum, qui ex nominativis, id est
puram habentibus ante a, genitivum in as enuntiant. Unde ex eo quod est sophia: genitivo, sophias dicere solent.
De hac gubernandi paternitate, sic ait Augustinus: Nihil fit in terris, quod non de illa magni patris familias
dispositissima domo aut jubeatur aut permittatur. Unde et alibi: Tua, Pater, omnia gubernas prudentia.
Beneficii exhibitione pater est tantum sensibilium: eorum videlicet quae vel intellectu, vel ratione, vel
sensu uti beneficio possunt; quibus pro capacitate suae naturae velut quidam indulgentissimus pater beneficia
suae bonitatis paterno largitur affectu. Angelis quippe caeterisque coelestium virtutum ordinibus [0173C]
40

