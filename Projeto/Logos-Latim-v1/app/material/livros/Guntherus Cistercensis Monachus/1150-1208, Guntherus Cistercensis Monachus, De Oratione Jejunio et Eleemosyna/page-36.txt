quandiu nobis occultus est. Ob hanc etiam causam poetae vel magni philosophi eidem soli arcum attribuunt,
unde et arcitenens appellatur. Sagittae vero quas de illo arcu coelesti mittit in terram, spicula sunt radiorum. Cum
ergo a vernali aequinoctio usque ad autumnale major sit arcus diei, minor autem noctis, ut dictum est, rursumque
ab illo usque ad vernale major noctis, minor autem diei: horae autem viginti quatuor secundum spatium praedicti
circuli aequaliter distinctae atque dimensae sint: necesse est aestate quidem diei plures accidere et nocti
pauciores; hieme vero contrarium evenire. Et haec quidem horae quarum viginti quatuor majorem diem
constituunt; ita ut sunt naturales appellantur. Sunt autem aliae quas philosophi [0164D] artificiales vocant;
quarum omni tempore duodecim diei, totidemque nocti attribuunt. Et in his quidem diurnae nocturnis nisi tantum
in duobus aequinoctiis pares esse non possunt; sed crescente die crescunt horae diei, nox vero [0165A] cum suis
horis minuitur: rursumque crescente nocte crescunt horae ejus: dies vero cum suis horis tenuatur. Cum enim, ut
praedictum est, nunc major sit arcus diei arcu noctis, nunc autem econtrario, uterque vero in duodecim horas
aequales dividatur: ipsas quoque horas nunc majores esse nunc breviores, verissima ratione necesse est. Et ex
hoc sensu potest illud intelligi, quantum ad id quod littera sonat; quod Dominus in Evangelio dicit: Nonne
duodecim horae sunt diei (Joan. XI). Nam quoad mysticum intellectum duodecim horarum appellatione
duodecim discipulos voluit designari. Ex his igitur horis diei vel noctis quidquid orationis obsequio dependitur,
id tempus orationis diurnum sive nocturnum congrue nominatur. Hoc autem tempus, [0165B] aut est ordinarium,
aut arbitrarium, aut necessarium. Ordinarium est, quod divinis laudibus celebrandis, aut piis orationibus
exsolvendis a sanctis Patribus ordinatum est. Hujusmodi autem tempus in nocte quidem unum tantum est: quod
nocturnum officium sive vigiliae appellatur; quia nox quieti indulta est, nec posset humana infirmitas saepius ad
orationem surgendo, nocturnos diurnis continuare laboribus. Dicitur autem nox noctis, apo toy nyx, nyctos, per
transpositionem duarum vocalium videlicet i, et o.

CAPITULUM III.
Nox autem secundum institutionem antiquorum, in quatuor secatur vigilias. Solebant enim veteres
[0165C] et maxime castrenses, noctem in quatuor partes aequales distinguere: quas ex eo vigilias appellabant,
quod positis excubiis vicissim in castris vigilare consueverant. Prima vigilia incipiebat a prima noctis hora
perveniens usque ad quartam; qua finita, secundi vigiles excitabantur. Unde poeta:
Tertia jam vigiles commoverat hora secundos. Secunda incipit a quarta et pervenit usque ad septimam,
qua finita, tertii vigiles succedebant. Tertia vero a septima incipiens perducit ad decimam; qua finita, quartae
citabantur excubiae. Quarta incipiebat a decima, et usque ad finem duodecimae pertingens, ipsam quasi noctem
finiebat. Prima vigilia dicebatur serotinum, a sero praecedentis diei, quod tarde dicimus; quoniam id quod finito
jam die fit [0165D] sero fieri manifestum est; quemadmodum si is qui interdiu, id est interim dum dies esset
venire debuit, finito die venerit, hunc sero venisse causamur. Secunda dicitur conticinium, quia videlicet eo
tempore omnia in terris animantium genera graviori pressa sopore conticescunt. Tertia gallicinium appellatur,
quod eo tempore noctis, avis illa domestica quam gallum dicimus, vigiles cantu incipiat excitare. Quarta
matutinum nominatur, quasi manuninum, a mane alternitatis causa, ut ait Priscianus, eo quod usque ad mane
sequentis diei perveniat, vel potius matuta a quo nomine auroram veteres appellabant. Et hunc quidem ordinem
in distinctione horarum noctis, hi qui in castris militaribus versabantur servare consueverant. Nos autem qui in
castris Ecclesiae [0166A] sub Christo duce militamur, contra spirituales nequitias, ipso protegente securi, exacta
jam media parte noctis, vel paulo plus recreatis sopore membris ciboque digesto, semel tamen in nocte surgimus:
et nostrorum operum primitias Deo, ut dignum est, dedicantes, illius temporis officium nocturnas appellamus
vigilias. De hoc noctis officio sic ait Psalmista: Media nocte surgebam ad confitendum tibi super judicia
justificationis tuae (Psal CXVIII). Quibus expletis matutinam laudem quae tamen diei sequentis est, vel nullo vel
modico subjungimus intervallo: pro eo quod frequenter usque ad mane sequentis diei solet pertingere. Qua finita,
multi quidem ad lectos redeunt; nos autem illicitum arbitrantes: quidquid temporis usque ad diem restat, [0166B]
orationi aut sacrae meditationi jugi pervigilio gaudemus insumere.

CAPITULUM IV.
Diurnum vero tempus orationis in septem partes dividitur, de quibus aiebat Domino sanctus David:
Septies in die laudem dixi tibi, super judicia justitiae tuae (Psal. CXVIII). Harum nomina sunt, matutina laus de
qua jam diximus, prima, tertia, sexta, nona et vespera, et illud quod ex eo quod caetera compleat, completorium
appellamus. Haec septem divina officia secundum septiformem Spiritus sancti gratiam omni tempore petenda
36

