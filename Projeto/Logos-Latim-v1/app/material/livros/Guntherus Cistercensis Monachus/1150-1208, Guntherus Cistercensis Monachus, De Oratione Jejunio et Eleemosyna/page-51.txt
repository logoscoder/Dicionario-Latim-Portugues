dubitaret quid faciendum esset, cum scriptum sit: Ipse autem sciebat quid esset facturus; sed ut illis hac
occasione suam demonstraret potentiam, et ipsorum infirmitatem eis ante oculos poneret, qui non credebant eum
sine panibus turbam posse reficere. A proximo item tentatur homo ad docendum duabus de causis: vel ut quod
scit firmius teneat; vel quod nescit intelligat: quemadmodum discipulus a magistro. Ad nocendum vero nemo a
Deo tentatur, quoniam sicut ait Scriptura: Deus intentator malorum est; et nemo cum tentatur dicere debet quia a
Deo tentatur (Jac. I). Tentatio igitur hominis [0193D] quae fit ad nocendum, vel ab ipso est, vel a proximo, vel a
diabolo, et a quolibet duobus modis, in corpore scilicet, et in anima. In corpore tentatur homo a seipso, vel per
carnis concupiscentiam quemadmodum scriptum est: Quia tentatur unusquisque a concupiscentia sua abstractus
et illectus (ibid.); vel per aliquod corporis incommodum ex quo ad impatientiam concitatur. In anima tentatur a
seipso sive per prava desideria sive per iram, sive per aliquas hujusmodi passiones magis ex motu animi quam ex
instinctu diaboli venientes. A proximo quoque duobus modis tentatur ad nocendum: sive in laesione corporis,
sive in animi commotione: ut offensus utrolibet modo charitatem amittat. A diabolo similiter duobus modis sive
in corpore, ut Job [0194A] (cap. II), quem Satan petiit ut tentaretur, et percussit eum ulcere pessimo a planta
pedis usque ad verticem; sive in anima, ut Judas: quando intrante in eum diabolo, coepit de perditione Domini
cogitare (Joan. XIII). Cum ergo petimus non induci in tentationem, de hac triplici tentatione quae fit ad
nocendum debet intelligi. Nam de illa quae est ad probandum, dicit Psalmista: Proba me, Domine, et tenta me
(Psal. XXV). Tentari se a Domino atque probari precabatur, ut vel cedens tentationi agnita infirmitate fortior per
humilitatem resurgeret, vel stans de virtute sua Deo Gratias ageret; vel aliis virtutis et constantiae sanciret
exemplum. Sed neque illa tentatio proximi quae fit ad probandum deprecanda semper aut timenda est: cum saepe
tentatum si malus est [0194B] corrigat: si bonus probet, et aliis imitabilem ostendat. Ad docendum quoque a Deo
tentari deprecandum non est; quoniam hoc nil aliud esset nisi ab illo nolle doceri: exemplo illorum qui dicebant:
Recede a nobis, scientiam viarum tuarum nolumus (Job II).
Sed neque a proximo tentari ad docendum sapiens aliquis vel timet vel deprecatur, quoniam hoc aliud
non esset, nisi contumaciter a se doctrinam repellere. Superest igitur de illa sola tentatione quae est ad
nocendum, quam patitur quis in corpore vel in anima, sive a seipso, sive a proximo, sive a diabolo hoc debere
intelligi: nec de illa quoque ut non eam patiamur, sed ne per consensum in ipsam inducamur. Tentationem enim
fortiter excipere gloriosum est, tentationi succumbere foedum ac turpe, [0194C] et omnino saluti contrarium.
Hujus petitionis effectus adimpletur in nobis per spiritum intellectus, quoniam intellectus de supernis tantum est,
positus in consideratione coelestium, quibus quisquis studiosus intendit, noxias tentationes facile repellit, sicut
econtrario qui coelestia contemnit, pravis tentationibus facile succumbit. Competit huic spiritui et huic petitioni
munditia cordis, quoniam qui mundo corde est, quanto perspicacius rimatur coelestia, tanto amplius temporalium
rerum blanda vel aspera tentamenta contemnit. Unde et huic virtuti visio Dei promittitur, quia qui nunc mundi
cordis oculo speculariter et aenigmatice Deum contuetur, postmodum plena ejus visione gaudebit. Ad quam Dei
visionem [0194D] ut tandem libere liceat pervenire, sequitur illa petitio quae omnia concludit hoc modo:

CAPITULUM IV. Septima petitio.
Sed libera nos a malo. Malum superius in diversas species distinximus, a quibus omnibus ut liberemur
hoc ordine petendum est. Primo quidem ne obduremur in peccato, quod malum obduratorium diximus. Secundo
ne simus expertes justitiae, quod privatorium est. Tertio, ne prava qualitate, in vitio anima inficiatur, quod
meritorium mortis placuit appellari. Quarto, ne in malum actum prava mentis qualitas impellat: quod meritum
mortis aeternae et est et dicitur. Ultimo, ne divina visione privati poenis deputemur aeternis: quod verissime
mors [0195A] aeterna nominatur. A quo solo liberari et summa est felicitas, et omnibus votis posset sufficere;
sed quia nisi illa praecesserint, istud non sequitur, et illa per ordinem, et istud principaliter oportet deprecari.
Libera nos, inquit, a malo. Primum a malo induratae obstinationis; secundo, privationis justitiae; tertio,
perversae mentis; quarto, pravae actionis; ad ultimum, aeternae damnationis. Vides enim quia terra congelata nisi
calore solis resolvatur, resoluta nisi per cultum innovetur, innovata nisi semen accipiat, accepto semine nisi
semen producat, nec fructus afferet, nec dirae famis repellet incommodum. Simile quoddam in anima reperitur,
quam terrae Psalmista non inconvenienter assimilat: Anima mea, inquiens, sicut terra sine aqua tibi [0195B]
(Psal. CXLII). Anima igitur hominis qui in malo obdurata est, nisi calore Spiritus sancti a frigore nequitiae suae
fuerit relaxata, nisi per justitiam innovata, nisi virtutum germinibus fecunda; nec unquam bonis fructificabit
operibus, nec famem aeternam, quae non aliud est quam divinae visionis privatio, valebit effugere.
Ab his itaque malis per ordinem petimus liberari, ut veram possimus adipisci libertatem, quam petebat
Psalmista cum diceret: Intende animae meae, et libera eam (Psal. LXVIII). Libertas autem alia corporis est, alia
vero animae, alia utriusque. Libertas corporis est: jus quoddam a natura descendens, quo cuique licet facere quod
51

