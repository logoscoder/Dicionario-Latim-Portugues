gentium daemonia (Psal. XCV). Cum ergo sint tot species adorandi, prima quidem quae soli Deo debetur ad
latriam pertinet, aliae vero quoquot pietatem sapiunt ad duliam referuntur, reliquas ad injuriam et contemptum
Dei certum est pertinere.

Tertia differentia.
Tertio loco positum est ut impensa sit oratio, [0111C] id est studiosa, sollicita et attenta, ne si
negligenter oraveris, in illud incidas vitium quod arguit Dominus per prophetam dicens: Populus hic labiis me
honorat, cor autem eorum longe est a me (Isa. XLIX; Matth. XV.) Propensio autem orationis in duobus consistit:
devotione, scilicet et compunctione. In devotione, quia si devotus non oraveris, quid sit orare vel negligis vel
ignoras. Improbum enim valde est dicere Deo: Intende voci orationis meae (Psal. LX), cum tu ipse per
devotionem intendere non cures. In compunctione, quia qui spiritus sui contritione non compungitur, Spiritus
sancti consolatione non ungitur. Ubi enim nihil dolet, medicina adhiberi non solet; Dominus enim non sanat nisi
[0111D] contritos corde, qui dicunt ei cum Psalmista: Sana animam meam quia peccavi tibi (Psal. XL).
Item devotio in duobus attenditur: in amore Dei et desiderio regni. In amore Dei, quia frustra clamas si
non amas, quoniam inspector cordium est Deus; sicut diligentes se benignus exaudit, ita ab his qui non diligunt,
iratus aurem avertit (Reg. XVI). Utrumque enim scriptum est: Ego diligentes me diligo (Prov. VIII), et his qui
oderunt me retribuam; (Deuter. XXXII). Et Mariae: Dimissa sunt peccata multa, quoniam dilexit multum (Luc.
VII). In desiderio regni, quia frustra petis si non appetis, quoniam regnum coelorum fastidiosis et ingratis non
datur (sicut hic temporalia bona quae plerumque contemptoribus et superbis fecundiora proveniunt), [0112A] sed
magis pauperibus illis quorum desiderium exaudit Dominus; de quibus in Evangelio dictum est: Beati pauperes
spiritu, quoniam ipsorum est regnum coelorum (Matth. V). Compunctio similiter in duobus consistit: odio
peccati, et timore supplicii. In odio peccati, quia non meretur gratiam qui non odit nequitiam. Unde Psalmista
post illos tres versiculos quibus humiliter veniam postulaverat, quasi rationabilem causam impetrandi subjunxit
dicens: Quoniam iniquitatem meam ego cognosco et peccatum meum contra me est semper (Psal. L). In timore
supplicii, quoniam, qui puniri non veretur, non puniri non meretur, sicut scriptum est ad Thessalonicenses: Cum
dixerint pax et securitas, tunc repentinus eis superveniet interitus [0112B] (I Thess. V). Et in Job (cap. XXI):
Ducunt in bonis dies suos et in puncto ad inferna descendunt.
Ad amorem Dei tria nos invitant: remissio peccatorum, collatio meritorum, certitudo promissorum. De
primo Apostolus: Gratificavit nos Deus in dilecto Filio suo, in quo habemus remissionem peccatorum (Eph. I);
de secundo idem: Quid enim habes quod non accepisti (I Cor. IV); de tertio alibi quoque dicit: Certus sum quia
potens est depositum meum servare in illum diem, justus judex (II Tim. I). Ad regni desiderium similiter tria
incitant: societas angelorum, immensitas praemiorum, aeternitas gaudiorum. De primo Dominus in Evangelio:
Confitebitur eum Filius hominis in regno Patris sui et [0112C] sanctorum angelorum (Luc. XII); de secundo
Psalmista: Quam magna multitudo dulcedinis tuae quam abscondisti timentibus te (Psal. XXX); de tertio ait
Isaias: Laetitia sempiterna erit eis (Isa. LXI). Odium quoque peccati tria nobis exaggerare debent: faeditas
culpae, vulnus animae, damnum innocentiae. Unde Paulus dicebat his quos per foeditatem culpae in odium
peccati volebat adducere: Quem fructum habuistis tunc in his in quibus nunc erubescitis (Rom. VI). De vulnere
peccati in anima dicit Isaias propheta: Vulnus et livor et plaga tumens (Isa. I). De damno innocentiae Joannes in
Apocalypsi (cap. II): Memento unde excideris, et age poenitentiam. Timorem supplicii tria nobis incutere
possunt: [0112D] daemonum societas, poenarum acerbitas, malorum perennitas. Haec omnia notantur in eo quod
reprobi audituri sunt: Ite, maledicti in ignem aeternum qui praeparatus est diabolo et angelis ejus (Matth. XXV).
Per ignem enim, acerbitas poenae; per aeternum, perennitas; per diabolum et angelos ejus, daemonum societas
designatur.

Quarta differentia.
Nunc ad quartam differentiam veniamus, quam propter defectum vocabuli sub hac circumlocutione
placuit explicare: Pro salute animae, vel his quae ad illam prodesse possunt. Sic enim in praemissa diffinitione
positum est. Et notandum quod circumlocutio duarum pluriumve dictionum (quam Graeci amphilogiam vocant)
quandoque ponitur pro uno [0113A] nomine jam invento, ut si pro eo nomine jam invento quod est rationale, in
hominis diffinitione post animal, quod est genus: haec structura dictionum quae est rationis capax poneretur; sive
ista, aptum ratione uti, vel quod est aptum uti ratione. Quandoque autem homini amphilogia vicem supplet unius
vocabuli nondum inventi, ut si praefatum nomen videlicet rationale, nondum esset inventum, et loco illius
9

