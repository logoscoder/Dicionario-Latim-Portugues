charitate nullatenus haberi possunt; ut omnia bona opera quae viva diximus utrolibet in genere; quaedam vero
quae nunquam ea praesente habentur, ut illa omnia quae mortua placuit appellari, exceptis solis venialibus, quae
nisi cum charitate fieri possent; non diceret Scriptura: Si dixerimus quia peccatum non habemus, ipsi nos
seducimus (Joan. L). Cum ergo sint duo genera vivorum operum: prima quidem dicuntur non solum viva, sed et
vitalia, quod amplius est, quia semper in charitate vixerunt; sicut [0121B] illum videntem dicimus qui semper
vidit, id est qui nunquam videndi officio caruit. Altera vero dicuntur viva vivificata; quia cum primo mortua
fuerint, accessu charitatis vivificari meruerunt; quemadmodum dum et ille videns dicitur, qui non semper vidit,
sed post longam caecitatem visum recepit; qualis erat ille qui dicebat: Unum scio, quia cum fuerim caecus, modo
video (Joan, IX). Mortuorum autem opera quatuor, (ut diximus) genera sunt: quorum prima non solum mortua,
sed quod majus est mortalia sive mortifera nominantur: quia nunquam vixerunt, et morte plena sunt, et mortem
afferunt: et ad vitae meritum vivificari non possunt, quamvis omnino per poenitentiam deleantur: prout glacies
frigida vocatur; [0121C] quia nunquam calefieri potest, sed semper frigida est, et semper infrigidat; licet ita
resolvi possit ut omnino non sit. Secunda vero non solum mortua sed et mortificata sive exanimata nuncupantur:
quia cum prius vixerunt, vivere desiere; sicut cadaver hominis mortuum dicimus; quia vixit et desiit, et vita
cedente mortificatum est. Tertia ideo non mortua dicuntur, quod prius vixerint et vita privata sint, sed quia
inanimata sunt et nondum vivunt; sicut et fetum ante animae infusionem mortuum solemus appellare: non quia
vixit et desiit, sed quia vivere nondum coepit. Dicuntur haec eadem etiam informia, quia nondum per charitatem
informata sunt; sed sunt velut [0121D] fetus informis ante dispositionem membrorum; aut sicut quaedam
lineamenta pictoris ante coloris appositionem. Quarti vero generis opera ideo mortua vocantur, quia non solum
inutilia sunt; sed etiam nosciva, licet citra meritum mortis aeternae; peccata enim sunt sed venialia, nisi per
contemptum placere incipiant: tunc enim, ut dictum est, mortalium mutuantur effectum. Dicuntur autem mortua
eo loquendi typo quo mortuum hominem dicimus, qui non solum sibi et aliis inutilis est, sed etiam perniciosus.
Dicuntur [0122A] etiam morbida vel morbifera; quia morbum humanae conditionis ex quo nascuntur
manifestant; et morbum animae inferunt: sic aegra signa et syntomata physici dicunt; quia aegritudinem ex qua
oriuntur et manifestant et aggravant.

CAPITULUM III.
Sed jam his diutius immorati, nec ab re, ut credimus: nisi forte aliter lectori videbitur, ad sequentia
procedamus. Et de infidelibus quidem id quod rei veritas habere videbatur, hactenus dixisse sufficiat. Fidelis
autem si quid orando petit; aut justus sit, aut injustus, necesse est. Porro si justus; vel in sua justitia finaliter
permansurus; vel ad nequitiam relapsurus. Similiter injustus in sua iniquitate decessurus, vel ad justitiam
rediturus. [0122B] Orat ergo justus in justitia permansurus, ut Elias cum clauderet coelum precibus; et iterum
aperiret (III Reg. XVII). Orat ad nequitiam relapsurus justus, ut Salomon aedificio templi feliciter consummato
(III Reg. VIII). Orat injustus ad justitiam rediturus; ut David adulterio simul et homicidio maculatus (II Reg. XI).
Orat injustus cum sua iniquitate de hac vita migraturus, qualis erat Judas, quem Salvator cum caeteris apostolis
orare docuit, cum esset fur et latro (Joan. XII); de quo scriptum est in Psalmo: Oratio ejus fiat in peccatum (Psal.
CVIII). Omnis autem qui cum justitia decessurus est, haud dubie ad sortem pertinet electorum; qui autem cum
iniquitate [0122C] migraturus, ad numerum reproborum, qualiscunque fuerit hic vel ille; sive fidelis bonus aut
malus, sive gentilis aut Judaeus, aut etiam haereticus. De illis autem electis et reprobis hic accipi volumus, qui ab
aeterno vel reprobati sunt vel electi. Dicuntur enim utrique, modo secundum aeternam Dei praescientiam; modo
secundum praesentem et forte non permansuram justitiam aut nequitiam. De prima electione dicit Apostolus: Qui
elegit nos ante mundi constitutionem (Ephes. I). De secundo dicitur in Job (cap. XL): quia escae Behemoth
electae sunt: quia malignus hostis nonnunquam eos qui propter praesentem justitiam electi videbantur, absorbet
et sibi incorporat. Item de prima reprobatione legitur in Malachia [0122D] (cap. I): Nunquid non frater Esau
Jacob? Et Jacob quidem dilexi, Esau autem odio habui. Odisse Dei, reprobare est. De secundo vero in eodem
Apostolo: Propter hoc tradidit eos Deus in reprobum sensum ut faciant ea quae non conveniunt (Rom. I). Non
enim hoc intelligendum est, de aeterna reprobatione cujus nulla est causa, sed de illis reprobis accipi debet, qui
merito minoris nequitiae quam relinquere nolunt, Deo deserente, labuntur in majorem, ut qui in sordibus est,
sordescat adhuc (Apoc. XXII.)

LIBER TERTIUS. De secundo contento orationis, id est quid, quis petat, bonum malum an medium.
De inspiratorio bono. [0123]
[0123A] At de primo quidem contento orationis, videlicet quis petat, ideo diligenter prosecuti sumus;
quoniam ex hac distinctione et aliis qui sequuntur eliciendum erit, quantum Deus aperire dignabitur, id quod
14

