CAPITULUM PRIMUM. [0207A]
Post longam hujus operis intermissionem quam rerum necessitas induxit, prima parte materiae, id est
oratione, satis, ut credimus, diligenter tractata, nunc reliquas de quibus pauciora dicenda sunt, breviter
exsequamur. Cessatum quippe nobis est longo temporis intervallo: tum propter injunctam mihi curam animarum
sub qua ferre biennio laboravi; tum propter intolerabilem quam patior corporis infirmitatem. Nunc autem ab illa
occupatione quam coactus susceperam, Deo volente, absolutus: imbecillitati meae vim facere tentabo; quae tanta
est ut propter dolorem capitis et linguae defectum, verba inventa notario vix possim exprimere. Faciam tamen
utcunque potero, et incoepto operi [0207B] supremam manum conabor imponere; ne labor praecedens totus
cedat in irritum, si hoc opusculum quod expletum forsan prodesse poterit, imperfectum et mutilum relinquatur.

CAPITULUM II.
Primum ergo de jejunio videamus, videlicet quid illud sit, quot ejus species, quid conveniat jejunanti,
quae sit jejuniorum utilitas vel effectus. Jejunare, ut aiunt, abstinere est; ex quo jejunium, id est abstinentia, tam
sensu quam voce derivatur. Hujus autem diversae sunt species: quas breviter per ordinem considerare, nec
plurimum difficultatis habet, nec minimum affert utilitatis. Est enim jejunium spirituale, et jejunium corporale.
Jejunium [0207C] spirituale est, ab omnibus pravis voluptatibus mentis et corporis humiliter abstinere. Jejunium
vero corporis est, a cibo et potu corporali ob salutem animae rationabiliter tentare. De jejunio spirituali nil verius
dici posse puto quam quod omni tempore ab omni homine servandum atque tenendum est. De corporali autem
jejunio secundum diversas ejus species certa potest ordinari doctrina. Quaedam enim jejunia sub lege viguerunt,
illa videlicet quae praecepit Moyses observari; utpote jejunium primi, jejunium quarti, jejunium septimi,
jejunium decimi et si qua sunt similia; quae quidem tempore suo, sicut et caeterae legales observantiae et
prodesse poterant et mereri. Nunc autem tempore revelatae gloriae a Judaeis observata, sicut et omnia quae ab
[0207D] infidelibus fiunt, nec Deo placent, nec merentur. Quae autem jejunia tempore gratiae in Ecclesia recepta
sunt, aut sunt catholicae institutionis, aut monasticae religionis, aut spontaneae devotionis, aut necessariae
correctionis. Catholicae institutionis sunt illa, quae omnibus quos aetas vel aegritudo non impedit observanda
proponuntur: veluti jejunium [0208A] Dominici adventus, vel Quadragesimae, vel Quatuor Temporum, vel
sanctarum vigiliarum. Monasticae religionis sunt illa, quae a monachis vel clericis regularibus observantur,
quemadmodum Cistercienses tota dimidia parte anni indesinenter jejunant: reliqui autem monachi qui et Nigri
appellantur et clerici regulares, quasdam solemnitates novem aut duodecim lectionum excipiunt, in quibus
relaxare jejunium sibi dicunt esse concessum. Spontaneae devotionis est illud, quod quis, nullo cogente, sed
propria voluntate laetus assumit: veluti ferias sextas vel omnes vel aliquas jejunare; vel in perpetuum, id est
quoad vivet, vel ad tempus, velut ad triennium, vel septennium, aut decennium. Necessariae correctionis illud est
quod pro peccatis gravioribus [0208B] poenitenti injungitur, veluti quatuor Quadragesimae, singulis annis
jejunandae; quarum prima ante Domini Nativitatem agi solet, secunda ante Pascha, tertia circa solstitium
aestivale, quarta vero tempore autumnalis aequinoctii. Hae quatuor quadragesimae in memoriam illarum
observantur; quarum duas Moyses, tertiam Elias, quartam vero Salvator jejunavit. Ex quibus duae novissimae
paucissimis notae sunt: quippe quas fere nullus observat, nisi quis ex multa devotione, aut in vindictam magni
cujuspiam sceleris, se illas observare, vel ultro spondeat, vel cogatur. Reliquae autem duae notiores sunt: altera
propter Dominicam nativitatem, altera propter ejusdem Domini resurrectionem, [0208C] quas praecedunt. Inter
quas quoniam illa quae Pascha praecedit famosior est, in ea de omnibus cantatur et legitur. Dicitur enim de
Salvatore, quia cum jejunasset quadraginta diebus et quadraginta noctibus, postea esuriit (Matth. IV). Dicitur et
de Moyse, quia jejunavit quadraginta diebus et quadraginta noctibus, ut legem Domini mereretur accipere (Exod.
XXXIV). Dicitur etiam de Elia, quia ambulavit in fortitudine cibi illius quadraginta diebus et quadraginta
noctibus usque ad montem Dei Oreb (III Reg. XIX). Item jejunium aliud est rigidae austeritatis, aliud mediae
qualitatis, aliud remissae lenitatis. Rigidae austeritatis est illud quod agitur tantum in pane et aqua et crudis
herbis. Mediae qualitatis est illud quod agitur in pane et [0208D] vino vel sicera, et omni quadragesimali cibo.
Remissae lenitatis est quod agitur in lacte et caseo et omni genere cibi praeter solam carnem, quae nulli jejunanti
conceditur.

CAPITULUM III.
Conveniunt autem jejunanti haec: mentis constantia, corporis munditia, spiritualis laetitia, in vultu
[0209A] hilaritas, in verbis et factis maturitas, in cibo et potu sobrietas. Mentis constantia qua gulae tentantis
58

