temporalium rerum fluctus absorbeat, vel divinae ultionis animadversio merito recidivae iniquitatis involvat,
unde David: Non me demergat tempestas aquae (Psal. LXVIII). Possunt etiam per procellas [0129A] ab aere
venientes, aeriarum potestatum in daemonum furores intelligi, qui conversos ad Deum homines et mare
praesentis saeculi transnavigare sine offensa cupientes, magnis ac frequentibus tentationum procellis concutere
atque terrificare non cessant, sicut ait Apostolus: Non est nobis colluctatio adversus carnem et sanguinem, sed
adversus spiritualia nequitiae in coelestibus (Ephes. VI). Pyratae, qui Graece ab igne denominantur, pro eo quod
injecto igne naves exurunt, et praedones qui spoliant, maligni spiritus sunt, qui animas hominum pravorum
flamma desideriorum concremant spoliantque virtutibus. Hoc modo spoliatus est ille qui descendens a Jerusalem
in Jericho incidit in latrones qui etiam despoliaverunt eum (Luc. X). Syrtes quae a syrin [0129B] quod est trahere
dictae sunt, eo quod arenae fluctibus tractae, medio mari rediguntur in cumulos, et naves ita circumvallant, ut
nulla ratione valeant eluctari, occupationes sunt terrenorum negotiorum, quibus anima circumventa ne ad portum
optatae salutis pervenire valeat intercepta praepeditur. Ab his Syrtibus cavere monebat Apostolus Timotheum,
cum ita loqueretur: Nemo militans Deo, implicat se negotiis saecularibus (II Tim. II), et alio in loco quibusdam
loquens ait: Volo vos sine sollicitudine esse (I Cor. VII).
Ulyssis sagacissimi viri per tot labores errorumque anfractus atque pericula, longa et famosa navigatio,
vitam illorum designat, qui per mare hujus saeculi plenum aerumnis, erroribus devium suspectumque [0129C]
naufragiis, coelestem nituntur redire ad patriam; qui possunt dicere cum Apostolo: Non habemus hic manentem
civitatem, sed futuram inquirimus (Heb. XIII). Et alibi: Per multas tribulationes oportet nos intrare in regnum
Dei (Act. XIV). Cui rei etiam nominis ipsius interpretatio videtur alludere. Dicitur enim Ulysses quasi holoxenos
id est omnium peregrinus.; nam holos totum vel omnes, xenos vero peregrinus interpretatur: quod illis congruit
quibus dicit Apostolus: Obsecro vos tanquam advenas et peregrinos (I Petr. II). Qui et dicere possunt: Quandiu
sumus in corpore peregrinamur a Christo (II Cor. V). De qua peregrinatione dicit Psalmista: Cantabiles mihi
erant justificationes tuae [0129D] in loco peregrinationis meae (Psal. CXVIII.) Ceraunia quae quasi cornua maris
interpretantur, sunt enim scopuli altissimi in medio mari proeminentes; et Cyclades ambiguae rupes, videlicet
quae nunc quidem apparent, nunc aquis operiuntur, innumera sunt vitae praesentis offendicula, vel manifesta, vel
occulta; quibus eadem anima in hujus mundi pelago frequenter illiditur: occulta, veluti detractiones eorum cum
quibus vivendum est; manifesta, ut persecutiones extrinsecae, quae omnia mentem incaute navigantis frequenter
occurso suo convellunt et lacerant. Symplegades vero, id est rupes fluctivagae, quas ut poetae fingunt, tellus
indignata se relinqui, post primam navem jaculata est, curae sunt, quae relinquentes saeculum de rebus ante
[0130A] actis, vel post se relictis prosequuntur, quae plerumque miseram animam et incautam elidunt et
opprimunt, dum is qui saeculo non satis pure renuntiavit: et ipse plus posse cupit, et suis amplius prodesse quam
prius poterat in habitu saeculari, ac pro hoc inceptae navigationis miserandum incurrit naufragium. Scylla quae
caput habens virgineum inferius diviso corpore canibus succincta est, illos designare potest, qui bonam faciem et
vultum simplicem praeferentes, in detractionibus aliorum latratibus canis nos exercent. Charybdis vorago maris
quae inexpleta aviditate fluctus absorbet et revomit, illorum figuram tenet, qui crudeliter aliena rapientes, malo
parta prodiga levitate refundunt, de quibus ait poeta:
[0130B] Quaerere ut absumant, absumpta requirere certant: Atque ipsae vitiis sunt alimenta vices.
Potest etiam per Charybdim, impacatae mentis inconstantia designari, qua tentationum fluctus nunc attrahens,
nunc expellens, incessanter agitatur. Lotophagi qui monstrum maris dicuntur: Lestrigones et Cyclopes homines
crudelissimi qui carnibus humanis vescuntur, monstruosi daemones sunt: qui carnalia peccata, imo ipsos
homines carnaliter viventes, quasi devorando sibi incorporant. De quorum Magistro dicit Petrus Apostolus:
Sobrii estote et vigilate quia adversarius vester diabolus tanquam leo rugiens circuit, quaerens quem devoret (I
Petr. V). Possunt etiam nequissimos homines designare, qui perversis consiliorum fraudibus [0130C] vel
manifeste vel occulte innocentibus et incautis rerum aut corporum aut etiam animarum perniciem machinantur.
De qualibus dicit Psalmista: Qui devorant plebem meam ut cibum panis (Psal. LII).
Neptunus, deus princepsque maris, ut fingunt poetae, qui praefatum virum tanto furore persequebatur,
ut eum saepius nisi fata prohibuissent, suis fluctibus obruisset, ille est quem Salvator principem hujus mundi,
Apostolus vero Deum hujus saeculi vocat, qui tendentes ad patriam coelestem, nisi virtute divinae
praedestinationis arceretur, tota mole malitiae suae oppressos suffocaret. Circe filia solis quae insulam aeriam
inhabitasse [0130D] dicitur, veneficiis ita potens ut hospites incautos monstrificis potionibus transferret in
belluas; terrena ubertas est, quos calore et beneficio solis de terra progrediens, blanda temperie aeris excipitur et
fovetur, quae male utentes vel per superbiam in aves, vel per crudelitatem in feras: alium per desidiam et
stoliditatem in asinum, alium per gulam et immundas voluptates in suem, alios in alia belluarum genera, non tam
corporum quam morum mutatione transformat. In avem transtulerat illum qui dicebat: Nonne haec est Babylon
quam ego aedificavi in gloria virtutis meae? (Dan. IV.) In feram transformaverat Herodem utrumque, et etiam
impiissimum Neronem, quorum cunctis nota est crudelitas. Leucothoe et [0131A] Calypso pulcherrimae
nymphae maris, quae illum veneriis voluptatibus illectum, diu detinuisse referuntur, adeo ut sociis increpantibus
18

