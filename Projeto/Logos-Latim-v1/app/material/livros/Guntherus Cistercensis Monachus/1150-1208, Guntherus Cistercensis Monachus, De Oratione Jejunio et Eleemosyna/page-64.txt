aeternae vitae non sit idoneus. Cum igitur orando lingua cum Deo fabulatur, carnis petulantia jejunando [0219C]
restringitur, ad consolationem proximi manus extenditur: tunc profecto gratissimum Deo praestamus obsequium.
Vehementer ei placet triplex iste concentus: plurimum delectatur hujusmodi symphonia. Orantem exaudit,
propitiatur afflicto, misericordiam praeparat eam proximo facienti. Quapropter haec tria bonorum operum
genera, omnibus quidem fidelibus, ac nobis maxime, quibus major inesse charitas ex ipso habitu exteriori
praesumitur, omni studio comparanda atque tenenda sunt, accedentibus etiam aliis bonis quotquot Deus praestare
dignabitur, quibus in hac vita temporaliter adjuti, summum illud et incomparabile bonum apprehendere
mereamur.
Haec sunt quae de hac nostra trimembri materia [0219D] necessario disserenda videbantur, relictis
compendii causa quampluribus, quae nisi laboris prolixitatem fugeremus, utiliter et congrue potuissent adjungi.
Nunc illud cum lectore volumus depacisci quatenus si quid in hoc opusculo suspectum vel ambiguum minusve
planum occurrerit, non statim quid causando possit objici, sed quid auctor senserit diligenter advertat; quod in
omni Scripturae recitatione quoad ejus notitam constat esse potissimum. Discreti siquidem ac benevoli lectoris
est, Scripturae verba sub eodem sensu quo posita sunt, fideliter interpretari. Qui autem, sensu scriptoris spreto
vel potius ignorato, litteram reluctantem in alium captivare conatur; is quidem non lector, sed potius perversor ac
depravator rectissime [0220A] dicendus est; nam licet ex verbis nonnunquam alicujus melior sensus elici queat,
quam ipse auctor habuerit, non tamen hoc est aliena legere, sed propria commentari. Scimus utique nos in hoc
opusculo quaedam satis disputabilia tetigisse, et, ut sic quoque proverbialiter dictum est, velut super prunas sub
cinere latentes nudis ambulasse vestigiis. In quibus tamen omni diligentia calamum temperare curavimus, ut
nihil nisi verum ac pium, si quis recte nobiscum intelligat, paginae mandaretur. Qua in re si quid forte nobiscum
erratum est, vel nostrae imbecillitati, vel rerum ipsarum difficultati videbitur imputandum. Illud certe scire
volumus omnes quibus in manum venerit noster hic codicillus, hanc nobis fuisse intentionem, tum ut de rebus
hactenus, [0220B] ut credimus, indiscussis aliqua diceremus, tum maxime ut hac occasione nostram in posterum
fraternae charitati humiliter commendaremus memoriam. Neque enim laudem nobis venari cura est, sed favorem
hominum nostrae professionis captare voluimus; ut pro labore quo circa res istas, ac maxime circa orationem
desudavimus, liceat nobis pias eorum orationes exspectare. Haec nobis merces ex hoc labore proveniat, et nos
operam nostram utiliter posuisse, et nobiscum eleganter actum esse fatebimur. Siquidem post immensam divinae
pietatis clementiam, cui tota spes salutis humanae innititur; optima portio meae consolationis et fiduciae in
suffragiis sanctarum totius ordinis [0220C] orationum posita est. Considerans enim malorum meorum
multitudinem, atque meritorum penuriam, de propriis diffisus, aliena cogor mendicare subsidia. Nam, quae mihi
precor in me potest esse securitas, cum videam alios quosdam ex his cum quibus vivere coepi, sexaginta
pluresve annos sub disciplina militiae claustralis agentes, ita fervere spiritu, quasi nunc demum incoeperint; me
vero paucissimi temporis effectum militem, velut in primo castrorum ingressu sub armis modo susceptis
fatiscere. Illi qui saeculum vel nunquam omnino gustaverunt, vel multis retro temporibus obliti sunt, tanto dolore
ac metu poenitent, tanquam hodie peccare desierint; et ego qui vix dum de luto faecis et miseriae per gratiam
conversionis [0220D] pedem emovi, quasi nihil deflendum mecum attulerim, ita stulta securitate deceptus
elangueo, quasi vero perfectum faciat monachum, sola saecularis habitus et vitae mutatio. Faciunt alii quidquid
possunt, merita meritis cumulantes, ego solus inter eos complosis, ut aiunt, manibus sedens, nil aliud agendum
existimo, magnum quiddam arbitrans saeculum reliquisse. Quanto praestantius erat atque salubrius, bonorum
operum fructus Deo hilariter offerre, et hanc ipsam vitam quae mihi tamen in labore agenda est, totam cum
gaudio spirituali divinis mancipare servitiis. Nam illud verissime dicere possum, per hoc jam septennium, quod
mihi sub habitu religionis actum est, tanto tamque continuo laborasse corporis [0221A] incommodo, ut excepto
tempore refectionis aut somni, nunquam vel una mihi hora bene fuisse valeam reminisci. Nec hoc nunc volo
intelligi de illa ordinis asperitate, quae gaudia saeculi relinquentibus horrenda et gravis est; quam utique pro
viribus meis devote ac reverenter excipio, sed de intolerabili quadam capitis passione, quam a prima susceptione
habitus indesinenter toleravi. Proinde nil jam aliud superesset nisi in tanta rerum pressura sub manu flagellantis
deficere: si non me salubriter ac lucrose, pio Patris affectu flagellari praesumerem: nunc autem virga Domini et
baculus ejus ipsa me consolantur (Psal. XXII): frequenter [0222A] illa Scripturae verba repetentem, quia quem
diligit Dominus corripit, flagellat autem omnem filium quem recipit (Prov. III; Hebr. XII). Viderit itaque sapiens
medicus quid in aegro vel secari vel uri oporteat: penset optimus Pater quatenus in filio flagris utendum sit, quid
post flagra consolationis et gaudii daturum sese disponat, ego percussiones ejus et verbera quandiu ferire
placuerit, ea quam dederit ipse patientia, sine ulla remurmuratione conabor excipere. Hoc unum inter crebras
plagarum inflictiones, magno interni clamore cordis efflagito, quatenus vel diu mulctatum, tandem in paternae
sortem haereditatis admittat. Amen.
[0221] Opusculum de tribus Christianorum actibus, oratione videlicet, jejunio et eleemosyna, finit.
Impressum Basileae per Michaelem Furter: anno MCCCCCVII, die vero quintadecima mensis Martii.

64

