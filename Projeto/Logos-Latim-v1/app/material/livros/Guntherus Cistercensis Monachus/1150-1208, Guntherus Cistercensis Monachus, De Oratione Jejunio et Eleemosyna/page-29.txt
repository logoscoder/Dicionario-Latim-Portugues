etiam ipsum cum illis hominibus largiuntur. Unde et idem Spiritus sanctus tam Patris quam Filii donum
rectissime appellatur. Vis scire an Spiritum sanctum det Pater? ait Salvator in Evangelio: Si ergo vos, cum sitis
mali, nostis bona data [0151D] dare filiis vestris, quanto magis Pater vester de coelo dabit spiritum bonum
petentibus se? (Luc. XI.) Et alio in loco: Paracletus Spiritus sanctus quem mittet Pater in nomine meo ille docebit
vos omnem veritatem (Joan. XIV). Vis scire an idem Pater dona Spiritus sancti largiatur? vide quid dicat
Scriptura: Omne datum optimum et omne donum perfectum desursum est, descendens a Patre luminum (Jac. I).
Quod autem et Filius Spiritum sanctum dare possit, expressum est in Evangelio, quoniam insufflans discipulis,
ait: Accipite Spiritum sanctum; quorum remiseritis peccata remittuntur eis (Joan. XX). Qui etiam postmodum de
coelo eumdem Spiritum sanctum misit eis, sicut ante promiserat, dicens: Cum assumptus fuero a vobis, mittam
vobis Spiritum [0152A] veritatis, et ille testimonium perhibebit de me (Joan. XV). Quod autem dona Spiritus
sanctus det idem et Filius, testatur Psalmista, dicens: Ascendens in altum captivam duxit captivitatem, dedit dona
hominibus (Psal. LXVII), et Joannes in Evangelio: De plenitudine ejus omnes accepimus (Joan. I). Spiritus etiam
sanctus se ipsum dat, quando se misericorditer mentibus nostris infundit. Dat etiam dona sua dividens singulis
prout vult (I Cor. XII). Quapropter idem Spiritus sanctus dator et datum rectissime appellatur. Dator, quia se
ipsum et dona sua dat cum Patre et Filio: datum vero, quia datur a Patre et Filio et etiam a se ipso. Vides ergo
quia summum illud et unicum bonum aeternae vitae, vel ad illud pertinentia, solus Deus praestare potest; et
[0152B] idcirco ab ipso solo petenda sunt. Mediarum vero rerum quaedam homo homini conferre potest, quae
bene utentibus prodesse possunt ad vitam; veluti terrenae substantia facultatis, quae si ad bonos usus conferatur
ad vitae meritum plurimum potest suffragari. Id autem quod ibi optimum est et magis laudabile, id est bonum
utendi modum, nemo praeter Deum praestare potest; quoniam spirituale donum est, et inter gratiarum charismata
numeratur. Ex his ergo quae dicta sunt evidenter colligitur, omnes orationum nostrarum petitiones ad solum
Deum esse dirigendas, quemadmodum dicit Apostolus: In omni oratione et obsecratione, cum gratiarum actione
petitiones vestrae innotescant apud [0152C] Deum (Philip. IV). Vita enim aeterna ab illo solo sperari potest et
impetrari, qui naturaliter aeternus est: non ab his qui eam vel non habent vel gratiam acceperunt, sed dare non
possunt: quales sunt sancti angeli, vel beatae animae jam receptae ad gloriam. Stultissimum autem est eam ab his
rebus petere, quae etiam temporali vita indignae sunt, ut idola; impiissimum vero ab immundis daemonibus qui
non solum ejusdem vitae beatitudine merito suo privati sunt, sed morti perpetuae deputati.

CAPITULUM VIII. De quarto contento orationis, id est cui petat.
Quarto loco sequitur illud capitulum de contentis orationis, videlicet cui petat; id est quis qualisve sit
ille cujus causa intenditur oratio, sive sit ille [0152D] idem qui orat, sive non sit ipse sed alius. Orat enim homo
nunc pro se tantum, nunc vero pro alio, non tam pro se quam pro alio, et in quolibet casu advertenda est conditio
illius cui optatur orationis effectus. Plurimum enim interest quoad rei utilitatem, utrumne habeat rei petitae
commercium; id est ad illam obtinendam sit vel non sit idoneus. Hoc enim modo apud legistas dicitur quis ejus
rei habere commercium quam jure civili adipisci atque obtinere idoneus est, quemadmodum ingenuus homo
cujuslibet dignitatis aut magistratus commercium habet: pro eo quod quemlibet magistratum seu dignitatem
idoneus est adipisci. Si ergo vita aeterna pro qua tantum ad eam pertinentibus orandum est, si vita, inquam,
[0153A] aeterna illi postulatur quem Deus ab aeterno reprobavit, nil quidem agitur quoad illum, quoniam ipse ad
eam non est idoneus nec ejus potest habere commercium. Si vero illi petitur qui ad eam praedestinatus est, non
frustratur suo effectu oratio quoniam ipse ad eam est idoneus, et ejus commercium aeterna Dei praedestinatione
sortitus est. Ex quo fit quoddam satis notabile, ut saepe qui dignus est vita, utpote plenus virtutibus et meritis, et
qui si talis decederet procul dubio transferretur ad gloriam, ad illam tamen non sit idoneus, quoniam reprobus est
et ad nequitiam relapsurus: et idcirco rei ipsius non potest habere commercium. Econtrario quoque aliquis eadem
vita prorsus indignus, ut puta omnibus contaminatus flagitiis, et qui, si talis moreretur, [0153B] ad poenam
utique raperetur aeternam, ad vitam tamen idoneus est: quoniam unus est de numero electorum et ad justitiam
rediturus: et ob hoc rei ipsius non potest privari commercio. Saulus ante conversionem cum adhuc blasphemus
esset et Ecclesiam Dei persequeretur, dignus quidem non erat; et tamen idoneus erat, quia Deus eum ad vitam ab
aeterno praedestinaverat. Judas autem si quando justus fuit, dignus utique fuit, sed idoneus non fuit, quoniam
Deus eum ab aeterno reprobavit. Potest igitur ex his quatuor differentiis, binis invicem copulatis, fieri
quadrimembris divisio in hunc modum: hominum alius quidem dignus est vita aeterna et ad illam idoneus, veluti
justus et electus; alius dignus [0153C] quidem, sed non idoneus veluti justus et reprobus. Alius indignus et tamen
idoneus, ut injustus et electus; alius nec dignus nec idoneus, ut injustus et reprobus. Primum exemplum habemus
in Joanne Baptista, secundum in Juda: tertium in Matthaeo, quartum in Herode vel Pilato. Nec miretur aliquis
inter dignum et idoneum nos hanc assignasse distantiam quoniam idoneus dicitur quis secundum aeternam Dei
praescientiam; dignus vero secundum praesentem meritorum exigentiam. Quod enim aliquis in praesenti plenus
omnibus bonis, licet malus postmodum futurus sit, dignus vita censetur, aequitatis est et justitiae. Quod autem
alius plenus omnibus malis, qui tamen postmodum bonus futurus est, ad illam idoneus aestimatur,
29

