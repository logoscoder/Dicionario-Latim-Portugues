ejus voluntatem (II Mach. I), id est opera bona. Ex quibus omnibus manifestum est, haec spiritualia bona alii per
alium orando et peti et obtineri.

CAPITULUM XI. De mediis quae alio orante alii proveniunt.
De mediis quoque quarum solus usus in merito vel culpa est idem reperies, earum videlicet laeta vel
tristia, aliis orantibus, aliis frequenter [0163A] accidisse: Elias orando pluviam coelo clauso prohibuit,
rursumque orando nubes aperuit, pluviam dedit (III Reg. XVII, XVIII). Idem Elias, orando milites Ochoziae
regis igne de coelo veniente consumpsit (IV Reg. I). Petrus orando Aeneam claudum erexit (Act. IX); Paulus
Elimam magum caecitate damnavit (Act. XIII). Idem Petrus orando Tabitam suscitavit (Act. IX); Simonem
magum volantem in terram prostravit. Elisaeus filium viduae Sareptanae vitae restituit (IV Reg. IV); servo suo
Giezi Naaman Syri lepram injecit (IV. Reg. IV). Isaac filio suo Jacob frumenti, vini et olei abundantiam
impetravit (Gen. XXVII); Moyses primogenita orando suffocavit (Exod. XII). Idem Moyses Pharaonem et
exercitum ejus fluctibus maris involvit (Exod. IV). [0164A] Amalecitas non tam bello quam oratione superavit
(Exod. XVII). Haec et hujusmodi quam plurima legimus in Scripturis orando frequenter expleta, quorum
quaedam ad animam, quaedam ad corpus, quaedam vero ad fortunam referuntur: haec adeo de obtinentia vel
effectu orationis, non ut forsitan oportuit, sed ut a nobis fieri potuit dicta sint; pro eo quod non est facile quas
Deus orationes vel suscipiat vel excludat humano diffinire arbitrio.
Exsecutis igitur circa orationem tribus capitulis: nunc quartum, id est quid ad ipsam pertineat conemur
inspicere. Pertinent autem ad orationem quatuor haec: tempus, locus, modus et forma.

LIBER OCTAVUS. De his quae pertinent ad orationem, tempore videlicet, loco, modo et forma.
[0163]

CAPITULUM PRIMUM. [0163B]
Tempus orationis, aliud continuum, aliud discretum. Continuum tempus est, totum spatium vitae
humanae, quia cum oratio, ut jam saepe dictum est, nil aliud sit nisi divinae pietatis imploratio: tota vita hominis
ad hunc exitum tendere debet ut divinam sibi conciliet pietatem. Quidquid ergo hoc proposito agis, ut Deum
merearis habere propitium, oratio est. Hoc itaque propositum habens, oras loquendo, oras tacendo, oras
comedendo, oras bibendo, oras vigilando, oras dormiendo, oras aliquid agendo, oras nihil operando. Nam ut ante
nos quoque dictum est: Non cessat orare qui non cessat benefacere, ex hoc sensu potest illud intelligi, quod
dictum est in Evangelio: Oportet [0163C] semper orare, et nunquam deficere (Luc. XVIII). Et Apostolus: Sine
intermissione, inquit, orantes (I Thess. V). Discretum tempus orationis est; illa pars continui temporis, quae
specialiter et proprie orationis officio deputatur. Hoc autem tempus aut diurnum est aut nocturnum.

CAPITULUM II.
Dies apo toy Graeco dian tractum est, quod interpretatur claritas sive serenitas. Dies autem alius
magnus, alius minor. Magnus omni tempore aequalis est: videlicet spatium viginti quatuor horarum, id est
tempus illud quo sol ab oriente per occidentem in orientem revertitur. Contra hunc diem non dividit nox, sed est
pars ejus: veluti pars integralis in toto integrali. Dies minor omni tempore inaequalis [0163D] est, id est sequens
vel major vel minor praecedenti: et dividit diem magnum cum nocte portionibus horarum, utrique
proportionaliter distributis. Nam bis tantum in anno, id est vernali et autumnali aequinoctio, dies et nox horarum
numero [0164B] pares sunt; utrique enim duodecim horae majoris diei perveniunt. Est autem dies minor sol
lucens super lineam horizontis; nox vero ejusdem solis absentia. A vernali autem aequinoctio usque ad
autumnale plures horae cedunt in diem; pauciores vero nocti relinquuntur. Rursumque ab autumnali usque ad
vernale, plures nocti deserviunt; dies vero paucioribus contenta est: quod ex eo dicunt philosophi provenire,
quod tempore quidem aestivo major arcus diei et minor noctis; tempore autem hiemali major est arcus noctis,
minor autem diei. Arcum diei dicimus illam partem quotidiani circuli quam peragit sol in die, id est quandiu
positus est super lineam horizontis; arcum vero noctis partem illam quam conficit in nocte, id est [0164C]
35

