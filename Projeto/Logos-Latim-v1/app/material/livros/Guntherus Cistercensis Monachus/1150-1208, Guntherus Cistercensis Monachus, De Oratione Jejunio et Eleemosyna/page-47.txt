Aliter quoque dici potest: Fiat voluntas tua sicut in coelo et in terra, id est sicut angeli natione
coelestes: ita et homines de terra compositi, tuae sanctissimae obtemperent voluntati. Tertio quoque modo: Fiat
voluntas tua sicut in coelo et in terra, id est tam in anima quae natura coelestis est: quam in corpore de terra
concreto: nihil tuae voluntati reperiatur contrarium. Quod ut fieri possit, necesse est nos interim in hac valle
lacrymarum velut esurientes famulos assiduis ejus beneficiis ac si quodam cibo sustentari. Famulus quippe a
fame denominatur: is videlicet qui tempore necessitatis ideo pascitur ut serviat: ideo servit ut pascatur, [0185C]
et finito servitio condignam recipiat mercedem: ita et nos et in hac quidem vita Domino servientes, tam
temporalibus quam spiritualibus indigemus subsidiis; et post finem laboris nostri, praemium aeternae beatitudinis
exspectamus. Beneficia igitur Dei Patris ad vitam nobis promerendam necessaria, auctore Filio postulantes,
solemus adjungere.

CAPITULUM XII. Quarta petitio, de panis alimonia.
Panem nostrum quotidianum da nobis hodie. Panis vocabulum apo toy Graeco pan, quod omne vel
totum interpretatur, ipsa vocis affinitate sumptum est. Significabat autem apud veteres omne id quod pro cibi
refectione sumebatur: quemadmodum in [0185D] Genesi (cap. XXVIII) legitur Jacob dixisse: Si Dominus Deus
meus fuerit mecum in via ista quae ego ambulo, et dederit mihi panem ad edendum, et caetera quae sequuntur.
Quem utique corporis cibum, cum necesse fuerit a Deo postulare, nec improbabile nec malum est, dummodo
sine multa sollicitudine postuletur: nam in petendis necessariis, humilitas postulandi conceditur, sollicitudo
autem prohibetur, dicente Domino: Nolite solliciti esse dicentes, Quid manducabimus aut quid bibemus? Scit
enim Pater vester coelestis, quid vobis necesse sit (Matth. VI). Verum si de solo corporis cibo hoc esset
intelligendum, indigna tanti doctoris auctoritate videretur ista petitio. Quocirca non tam de cibo corporis quam de
pane spirituali in hac petitione [0186A] agi videtur; qui qualis sit, quantum nobis erit possibile videamus. Panis
itaque spiritualis vel mysticus, sicut diversus est, ita diverso modo sapit, et diversos habet effectus, et diversis
sumitur modis. Panis est verbum divini eloquii, panis est caro Christi, panis est gratia Spiritus sancti, panis est
compunctio animi, panis est dilectio Dei et proximi, panis est contemplatio coelestis secreti, panis est spes futuri
praemii, panis est gaudium regni, panis est omne id quo spiritualiter fovemur in peregrinatione hujus mundi. De
primo pane dicit Propheta: Parvuli petierunt panem, et non fuit qui frangeret eis (Thren. IV); de secundo,
Salvator in Evangelio: Panis quem ego dabo caro mea est, pro mundi vita [0186B] (Joan. VI); de tertio, in libro
filii Sirach: Melior est qui laborat et abundat in omnibus quam qui gloriatur et eget pane (Eccl. X); de quarto
dicit Psalmista: Cibabis nos pane lacrymarum (Psal. LXXIX), et alibi: Fuerunt mihi lacrymae meae panes die ac
nocte (Psal. XLI); de quinto item Salvator in Evangelio: Si petierit panem, nunquid pro pane lapidem dabit illi?
(Luc. XI.) Ac si dicat: Si quis a te petierit affectum dilectionis, non debes adversus eum in rigorem lapidis
obdurari. De sexto habes in parabolis Salomonis: Aquae furtivae dulciores sunt, et panis absconditus suavior
(Prov. IX). Verba enim haec stultae sunt mulieris, id est haereseos, secretam suam doctrinam et contemplationem
coelestium catholicae doctrinae et congregationi praeferentis: ubi aqua [0186C] ad doctrinam, panis ad
contemplationem referatur. De septimo sic laudatur Ecclesia: Facta est quasi navis institoris, de longe portans
panem suum (Prov. XXXI). De octavo, rursus in Evangelio: Beatus qui manducabit panem in regno coelorum
(Luc. XIV), id est qui in regno aeternitatis Dei praesentia satiabitur. De omni eo quo spiritualiter fovemur in hac
vita, illa prodigi filii verba possunt intelligi: Quanti mercenarii in domo Patris mei abundant panibus (Luc. XV);
quia omnes in Ecclesia qui pro aeterna mercede Deo serviunt, multimodis divinae gratiae reficiuntur alimentis.
Primus panis sapit disciplinam, secundus medicinam, tertius sanctimoniam, quartus acrimoniam,
[0186D] quintus benevolentiam, sextus dulcedinem, septimus fortitudinem, octavus jucunditatem. Primus digerit
et dietat, secundus reficit et vegetat, tertius custodit et firmat, quartus pungit et stimulat, quintus afficit et mitigat,
sextus allicit et invitat, septimus fovet et animat, octavus pascit et satiat. Primus sumitur aure et corde: nunc
tantum aure, nunc tantum corde, nunc aure simul et corde. Tantum aure sumitur, quando verbum Dei aure
quidem auditur, sed corde non percipitur. Tantum corde sumitur, quando aure quidem non capitur, sed animo
cogitatur. Aure simul et corde sumitur, quando et aure auditur, et animo retinetur. Secundus sumitur ore et
mente: nunc tantum ore, nunc tantum mente, nunc ore simul et mente. Ore tantum [0187A] sumitur, cum
sacramentum corporis Christi ore quidem suscipitur: res autem et utilitas nequaquam mente percipitur, quod
indigne sumentibus contingere solet. Mente tantum sumitur, cum sacramentum non capitur: res autem ipsa in
anima operatur, quod tantum ad justos pertinet, sive intra septa Ecclesiae sive extra corporaliter habeantur. Ex
quo manifestum est, quandoque verius et melius hunc panem sumere mulierculam in angulo Ecclesiae
latitantem, aut, etiam agricolam in agro laborantem, quam sacerdotem vel episcopum sacris altaribus
assistentem. Hoc utique sensisse videtur Augustinus, in eo quod dixit: Manducans non manducat, et non
manducans manducat; quia frequenter qui manducat in sacramento non manducat in re, et [0187B] qui non
manducat in sacramento, re atque utilitate manducat. Reliqui omnes praeter octavum corde tantum sumuntur;
47

