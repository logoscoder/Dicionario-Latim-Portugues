certo tramite decurrant. Hoc malum [0149D] quam terribile sit et timendum ex eo colligere potes quod omnibus
aliis in poena praeponitur; sicut et mortem corporis supremum supplicium interpretamur, pro eo quod nil gravius
a judice quantislibet hominum flagitiis potest intendi. Est igitur mors aeterna carere illo quem nos aeternam esse
vitam supra monstravimus: Deo scilicet qui solus vita est animae, sine quo feliciter vivere nequit, sicut mors
temporalis est privatio animae; sine cujus praesentia corpus ipsum nec etiam ad momentum vivere potest.
Opponitur ergo malum hoc illi bono quod vitam aeternam vocavimus non solum quia illud Deo frui est, hoc
carere; verum etiam, quia illud justitiae praemium est, hoc iniquitatis; illud praedestinatis convenit, hoc manet
reprobatis [0150A] illud summa felicitas est, hoc extrema miseria. In his autem quinque malorum generibus illud
advertere potes quod semper praecedens causa subsequentis est; subsequens vero poena praecedentis. Ac per hoc
primum illud quod obduratorium dicitur causa tantum est, non autem et poena; tria autem media tam causae
quam poenae sunt: ultimum autem quod et punitorium dici potest, id est mors aeterna, poena tantum est omnium
praecedentium, non autem et causa; et poena quidem cui nulla similis reperiri valet, cujus intuitu quaelibet alia,
quantumlibet gravis, remedium potest aestimari. Et haec quidem poena quandiu nondum sentitur, cogitari
quidem potest et timeri; cognosci autem nullatenus potest, nisi tunc demum cum jam ulterius non valet
praecaveri.

CAPITULUM VI. De mediis. [0150B]
Sed de bonis quidem ac malis pro captu nostrae tenuitatis haec dicta sint, nunc de mediis videamus.
Media autem vocamus illa, quae in se quidem nec bona nec mala sunt; sed pro modo utendi bene vel male
utentibus, bona sive mala efficiuntur. Horum autem quaedam in anima sunt, quaedam in corpore; quaedam extra
utriusque naturam, quae etiam extrinseca nominantur. In anima sunt quaedam dotes, non gratia datae; sic enim
virtutes essent: ac per hoc de genere bonorum de quibus disputatum est; [0150C] sed vel ipsi naturaliter
ingenitae, vel studio comparatae: utpote scientia artium, providentia rerum, notitia multorum, memoria
gestorum; et eorum contraria, veluti inertia, imprudentia, oblivio, hebetudo, et his similia. In corpore autem sunt
sanitas vel aegritudo: agilitas vel ignavia, fortitudo vel imbecillitas, pulchritudo sive deformitas, et quae
hujusmodi sunt, et eorum contraria. Extrinseca sunt ea quae ad fortunam referuntur, ut divitiae vel paupertas,
nobilitas vel ignobilitas, libertas vel servitus, claritudo vel obscuritas, et quaecunque hujusmodi sunt, et eis
opposita. Quae quidem in laeta et tristia dividuntur, et sibi invicem opposita sunt, nulli simul omnia abesse, vel
adesse possunt; sed aliis quidem praesentibus, alia deesse necesse est. [0150D] De quibus omnibus nil aliud
orandum puto, nisi ut eorum vel usum vel absentiam det nobis Deus in salutem nostram convertere, id est pro
laetis, si adsunt, ipsi grates agere, et ea tamen animo parvipendere; si vero desunt, nullatenus vel leviter
affectare. Tristia vero vel si adsunt fortiter sustinere, et ea nostris reatibus imputare; vel si desunt minime
formidare. Parum enim referre credo quoad rei utilitatem: doctus an indoctus, incolumis an aeger, dives an
pauper, liber an servus, ad vitam aeternam pervenias, nisi quod hi qui hic laetis humiliter usi fuerint, ibi cumulata
felicitate laetantur; qui vero patienter adversa toleraverint miseram sortem feliciter mutasse gloriantur.

CAPITULUM VII. De tertio contento orationis, id est a quo petat. [0151A]
Sed quoniam quid orando petendum sit, quod secundo loco continebatur, satis, ut arbitror, studiose
quaesitum est: nunc de tertio contento, id est a quo quis petere debeat, breviter subjungamus. Hoc enim
capitulum in ipsa orationis diffinitione jam ex parte discussum est, cum diximus, orationem esse divinae
implorationem pietatis: quod ibidem ita exposuimus, quoniam non nisi ad solum Deum intendi debet oratio. Hoc
autem, id est a quo petat sicut et duo praecedentia in omni oratione considerari necesse est, eatenus, ut eo remoto
ne oratio quidem valeat appellari. Quisquis enim sit ille qui petit, et quidquid illud quod petitur, si non [0151B]
est a quo id sperari valeat, aut etiam impetrari, non solum inefficax est oratio, sed nec oratio quidem congrue
nominatur. Quare ad certam personam orationem semper dirigi oportet, et eam talem, quae possit largiri quod
petitur. Petere enim ab eo qui dare non potest, vel occulti erroris est, vel evidentis stultitiae. Si enim ignoranter
hoc facias, falleris in occulto; si vero ex industria, manifeste deliras. Cum igitur orando nil petendum sit nisi vita
aeterna quae Deus est, vel ad ipsam pertinentia, profecto ad Deum omnis oratio dirigenda est, quoniam eum
nullus homini dare potest, nisi ipse se ipsum. Nam ipse se ipsum libenter dat quaerentibus et sponte offert, sicut
illis quibus dicebat Apostolus: [0151C] Tanquam filiis charissimis offert se nobis Deus (Hebr. XII). Sed neque
illa bona quae ad vitam cooperantur et adjuvant, quisquam praeter ipsum largiri potest; quoniam dona sunt
spiritualium gratiarum, quae a nullo hominum vel etiam angelorum in alium possunt conferri. Sunt utique
charismata Spiritus sancti, quae solus ipse cui voluerit et quantum voluerit impartitur, dividens singulis prout
vult, sicut ait Apostolus (I Cor. XII). Nec hoc tamen sine Patre et Filio: quippe qui non solum illa cum ipso, sed
28

