in laude: quoniam ex virtute laus sequitur. Praeterea est aliquid in aliquo tanquam genus in specie, ut in homine
animal; quoniam animalis appellatio rectissime homini coaptatur: omnis enim homo animal est. Et est aliquid in
aliquo quasi species in genere, velut homo et equus in animali; quoniam sub appellatione animalis tam hic quam
ille continetur. Est quoque aliquid in aliquo tanquam [0177C] species in individuis, ut homo in Socrate et
Platone; quoniam utrique convenit hominis appellatio: uterque enim homo est. Et est aliquid prout individua in
specie, velut in homine Socrates et Plato; quoniam uterque sub hac specie continetur. Rursum est aliquid in
aliquo ut totum in partibus, velut homo in anima et corpore: quoniam in his duobus totaliter homo subsistit. Et
est aliquid in aliquo ut partes in toto, velut in homine anima et corpus: quoniam ex his tantum duobus
constituitur homo. Cum ergo his omnibus et forte pluribus modis aliquid in aliquo esse dicant philosophi: Deus
nullo istorum omnium vel in coelis, vel in re aliqua esse credendus est. Neque enim alicubi est ut contentum in
continente; quoniam ipse omnia continet, et [0177D] continetur a nullo. Nec rursum ut accidens in subjecto:
quoniam ipse accidens non est, sed ineffabilis naturae pura et simplex essentia. Sed neque ut materia in
materiato: quoniam ipse omnium rerum est artifex, ita ut nullius materia. De caeteris quoque nisi prolixitatem
fugeremus, similia conjici possent: ex quibus Deum nullo praedictorum modo, vel in coelis esse vel in aliqua
creatura, facillime probaretur. Verumtamen ut aliquid de tanta re praesumatur, convenienter ut arbitror, dici
potest: Deum quidem in seipso propria virtute subnixum esse atque subsistere; in angelis autem coelestibus et
sanctis animabus jam corpore exutis, per praesentem divinae majestatis gloriam; in his vero sanctis qui adhuc in
carne positi sunt, per inhabitantem [0178A] gratiam; in reliquis omnibus per essentiam, potentiam atque
praesentiam.

CAPITULUM VIII. Prima petitio: De sanctificatione nominis:
Sanctificetur nomen tuum. Praemissa invocatione Patris, quam Filius ipse monstravit qui noverat Patris
affectum; quibus videlicet verbis ad exaudiendum facillime moveretur: primo septem petitiones Dominicae
orationis, eodem ordine quo ab ipso positae sunt, exsequi studeamus. Sanctificetur, inquit, nomen tuum. Prima
petitio est de sanctificatione nominis: et ideo quod sit hoc nomen, qualiterve sanctificari valeat, curemus
inspicere.

CAPITULUM IX.
Nomen igitur Patris, sive Deus sive Pater dicatur, [0178B] bifariam distingui potest. Aut enim in sola
voce consistit; aut in re tantum. Vocale nomen est, quod tantum in sono vocis positum est: et ex sonis
elementaribus compactum proferri potest, et signis visibilibus repraesentari, ut haec vox Deus, quae adeo in sola
vocis prolatione posita intelligitur, ut uno tempore in ore diversorum hominum et diversis in locis audiatur.
Nomen autem reale nil aliud est quam ipsa res; id est gloria divinae majestatis: quemadmodum aliquis magni
nominis dicitur non quia nomen ejus pluribus litteris abundet; sed quia ipse magnae est auctoritatis et famae. Et
nomen quidem vocis, sicut ab homine inventum est, ita ab homine diffiniri potest, ut dicatur vox significativa
[0178C] ad placitum, cujus partes nihil extra significant. Nomen autem reale nec ab homine est inventum, nec ab
homine potest diffiniri: nisi forte quis ita diffiniat esse rem quamdam pro sui magnitudine indiffinibilem, adeo
puram et simplicem, ut nullae ejus partes vel accidentia valeant reperiri. Amplius autem vocale nomen, quoniam
in hominum arbitrio positum est, secundum diversa linguarum idiomata variatur. Unde pro eo quod Latine
dicitur Deus, Hebraei quidem hel, Graeci autem theos dicere solent. Similiter pro eo quod apud nos est pater,
Hebraeis ab, Graecis vero pater in usu est. Nomen autem reale quia non in hominis arbitrio, sed in natura deitatis
vel potius ipsa deitas est: nulla ratione variatur, sed suapte natura et propria stabilitate [0178D] firmum permanet
incorruptum sicut scriptum est: Et nomen ejus in aeternum permanet. Hoc utique est nomen illud, de quo dicit
Salvator: Pater, manifestavi nomen tuum hominibus quos dedisti mihi de mundo (Joan. XVII). Nam si de voce
nominis hoc diceretur, quid magnum foret tanto doctori nomen Dei quod in illa lingua vix trium litterarum vel
potius duarum est, id est hel, hominibus quos de toto mundo elegerat manifestasse. Sed erat aliud nomen
magnum valde et immensum, quod nemo docere poterat praeter ipsum, nemo tunc intelligere idoneus erat praeter
illos: illud utique nomen, de quo dicit Psalmista: Sit nomen Domini benedictum, ex hoc nunc et usque in
saeculum (Psal. CXII). Hoc est illud nomen, quod laudabant tres pueri in fornace, dicentes: [0179A] Benedictum
nomen gloriae tuae quod est sanctum (Dan. III) In Israel, inquit, magnum nomen ejus (Psal. LXXV). Non utique
illud monosyllabum, sive diagrammatom hel, quo vix ullum vel minus vel brevius esse potest; sed illud quod est
super omne nomen, quod nominatur in coelo et in terra, quo mundus regitur universus, quod angelis
hominibusque timendum est, quod ipsa etiam tartara contremiscunt. Illud siquidem nomen in Israel magnum est;
quia apud eos qui per contemplationem divinae celsitudinis gloriam vident et intelligunt. Hoc enim utcunque
43

