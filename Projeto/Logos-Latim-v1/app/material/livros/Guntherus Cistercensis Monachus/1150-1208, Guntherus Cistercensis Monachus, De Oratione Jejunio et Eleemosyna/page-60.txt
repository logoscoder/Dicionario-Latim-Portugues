imploramus. Pro peccatis proximorum orabat Stephanus, cum pro se lapidantibus imploraret (Act. VII); pro
miseriis autem Paulus, cum juvenem Eutychum misera sorte peremptum orando suscitaret (Act. XX).
Correctione quoque miseremur proximo duobus modis: cum vel eum de factis jam malis increpantes corripimus;
vel a faciendis misericorditer abstrahimus. De hac misericordia correctionis dictum est illud in Psalmo: Corripiet
me justus in misericordia et increpavit me (Psal. CXL). Consilio quoque proximo miseremur, quando erranti et
sui [0211B] prorsus ignaro, salubri consilio subvenimus. Auxilio etiam eidem proximo miseremur, quando ad
faciendum vel obtinendum bonum quod per se non potest, auxilium ei misericorditer exhibemus. Beneficio
autem eidem miseremur, quando indigenti materiale stipendium, utpote cibi vel potus, aut vestis vel pecuniae
affectu pietatis impertimur. In cujus beneficii exhibitione ista cavenda sunt, ne fiat de alieno, ne absque modo, ne
detur indigno. Ne fiat de alieno, quoniam qui facit eleemosynam de substantia pauperis, quasi qui victimat filium
in conspectu patris (Eccli. XXXIV). Ne absque modo, velut si uni dederis, unde pluribus poteras subvenire. Ne
dederis indigno, si dignus aeque indigens valeat reperiri, quemadmodum scriptum est: Sudet eleemosyna
[0211C] in manu tua, donec invenias justum cui des (Eccli. XII). Et licet alibi scriptum sit: Omni petenti te tribue
(Luc. VI), tamen haec nostra beneficia ad domesticos fidei, et vicinos seu familiares nostros copiosius atque
frequentius debent extendi.

CAPITULUM II.
Eleemosynam facienti ista conveniunt: mentis puritas, simplicitas, humilitas, liberalitas, hilaritas. Haec
autem ei dicimus convenire: non sola quidem, sed praecipua. Mentis puritas ei valde necessaria est, sine qua nec
esset eleemosyna quidquid facere posset; quia cum eleemosyna nil aliud sit quam misericordia, nulli misericors
esse potest, qui sibi ipsi per cordis impuritatem impius et immisericors esse [0211D] convincitur. Quocirca si
eleemosynam facere meditaris, necesse est eam a te ipso incipere, et transire in proximum. Quod enim ait
Salvator in Evangelio: Date eleemosynam, et omnia munda sunt vobis (Luc. XI), non eo sensu dictum est quasi
hoc solo mundari valeas a multis magnisque flagitiis, si dederis esurienti victum, nudo vestem, vel aliquid
similium. Si enim hoc solum ad emundationem multorum magnorumque criminum sufficeret: optima esset
pessimorum hominum conditio, si sua flagitia sola rerum temporalium impensa possent redimere, quales sunt
fures, raptores, quadruplatores, qui rebus etiam malae partis malorum suorum impunitatem sibi facile
compararent. Quod quidem in illis Domini verbis minime debet intelligi; sed, [0212A] quoniam qui talis est ut
eleemosynam vere ac digne dare possit, huic revera omnia munda esse confitemur. Tale est illud quod dici solet:
Habe charitatem, et fac quid volueris: non quod habenti charitatem furta, homicidia vel adulteria liceat
perpetrare; sed quia nihil facere potest habendo charitatem quod ad vitam obtinendam impediat. Competit ei
etiam simplicitas, ut ex eo quod sola pietatis causa fieri debet, non quaerat favorem hominum: veluti Pharisaei,
qui, cum facerent eleemosynam, canebant tuba; de qualibus dicit Salvator: Amen dico vobis, receperunt
mercedem suam (Matth. VI). Mercedem, inquit, suam receperunt, laudem videlicet ab hominibus quam
quaerebant sub obtenta falsae religionis, poenam vero quae simulationi eorum [0212B] debebatur adhuc erant
recepturi. Quapropter vel occulte fieri debet eleemosyna, juxta illud: Abscondite eleemosynam in sinu pauperis,
et ipsa orabit pro vobis (Eccli. XXIX); vel si occultari non potest, pura tamen intentione fiat, sicut ait Salvator:
Cum facis eleemosynam, nesciat sinistra tua quid faciat dextera tua (Matth. VI), id est operi bono quod tantum
bona intentione faciendum est, nihil pravae intentionis admisceas. Humilitas etiam eidem multum est necessaria,
ne quod ob amorem Dei et proximi humiliter faciendum est, arroganter et superbe fiat: ut faciunt quidam
homines perditissimi, qui ea quae pauperibus eroganda erant scurris et histrionibus largiuntur, cum scriptum sit:
Qui donat histrionibus immolat daemonibus. [0212C] Quapropter duplici poenae tenentur obnoxii: vel quia
pauperes Christi suo fraudant stipendio, vel quia ea quae forte aliis violenter erepta sunt impurissimo generi
hominum pro sua scurrilitate largiuntur. Sed et si propriae sint res et omni vitio carentes, id est nulla parte
injuria, peccant tamen gravissime; quippe quas in bonos usus conferre debuerant, eis turpiter abutentes. Quae
enim major abusio quam in homines foedos et Deo prorsus odibiles facultates tuas effundere; pauperes autem
Christi et eosdem fratres tuos nullo beneficio consolari. Qui viderit, inquit, fratrem suum necesse habentem, et
clauserit viscera sua ab eo, quomodo charitas Patris manet in eo? (I Joan. III.) Frater tuus pauper est, et forsitan
communi Patri Deo te longe dilectior. [0212D] Ille semicinctiis horret, et tu nites in purpura, et tamen tuus frater
est, non potes ejus propinquitatem effugere. Divide cum fratre tuo substantiam tuam, ne tuum et illius Patrem
graviter exacerbes. Liberalitas quoque facienti eleemosynam adesse debet ne sit exsanguis et aridus in erogando;
sed pro modo facultatis fratri libenter impertiatur: non tam timens in posterum defectum suum quam praesentem
illius attendens penuriam. Meminisse siquidem debet, quoniam qui dedit praesentia poterit, illis erogatis, alia
copiosius ministrare. Faciat ergo quilibet pro facultate sua, et ob amorem illius qui omnia dedit et ampliora dare
potest, egenti proximo quod potest exhibeat: memor illius Scripturae quae [0213A] dicit: Si multum tibi fuerit,
abundanter tribue, si autem parum, etiam de ipso libenter impertire (Tob. IV). Hilaritas facienti eleemosynam
semper adesse debet, ut id ipsum quod dat laeto animo largiatur; quoniam, ut ait Apostolus: Hilarem datorem
60

