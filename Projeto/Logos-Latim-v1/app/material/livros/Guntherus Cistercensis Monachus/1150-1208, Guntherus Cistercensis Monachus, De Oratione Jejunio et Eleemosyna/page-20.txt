patitur residere; sed suis eam stimulis in quemdam virilis acrimoniae sexum exasperat. De virtutibus, quae sint et
quot, et quis earum effectus; qualiter ex aliis aliae proveniant, cum tamen omnes ex radice charitatis oriantur;
quorum etiam vitiorum vel contrariae vel mediae sint; et alia quamplurima quae huic loco congrue possent inseri,
praetermittenda putavimus, ne vel ista melius tractaturis pulcherrimi operis praeriperemus materiam; vel magnis
rebus de quibus omnino reticere quam parum dicere tutius est, extenuando contumeliam faceremus; vel ut nos
quoque ipsi si forte postmodum melius aliquid vel experiri vel sentire contigerit, has ipsas res in materiam
specialis et proprii tractatus valeamus de integro [0133C] resumere. Illud autem ignorari non debet, nullam animi
qualitatem vere ac proprie virtutem nominari, nisi quam bonorum omnium mater charitas procreat et informat.
Fuit quidem in multis ethnicorum, utputa Diogene, Platone, quam pluribus laudabilis quidam animi status:
partim a natura datus, partim philosophiae studio comparatus: nemini nocere, omnibus velle prodesse, pravas in
se cupiditates exstinguere, in aliis accusare: etiam quaecunque hujusmodi ad propositum vitae innocentis
poterant pertinere. Et hunc quidem mentis habitum Tullius tanquam infidelis verae virtutis inscius virtutem
vocat, ita diffiniens: Virtus est habitus mentis bene compositae. Et revera talis habitus mentis charitate
informatus virtus est: remota autem [0133D] qui in illis propter fidem esset non poterat, virtutis nomine judicatur
indignus. Nam, ut ait Augustinus: Ubi deest agnitio verae et incommutabilis veritatis: falsa virtus est in optimis
moribus. Unde congrue virtutem diffinisse videtur Augustinus idem, ita dicens: Virtus est bona qualitas mentis,
qua recte vivitur, qua nemo male utitur, quam Deus solus in homine operatur. Nunc ad quartam boni speciem
libet procedere; quam nos specialiter aeternae vitae meritum maluimus appellare. Cur autem hoc, paulo post
dicendum erit; nunc interim quid illud sit videamus.

CAPITULUM II.
Est ergo meritum actus sive affectus virtutis; ut [0134A] virtus sit pro instrumento; actus autem opus sit
instrumenti. Cum enim virtus movere mentem coeperit, necesse est ex illo motu actum surgere; quia virtus
inefficax esse non potest. Nam, ut ait beatus Gregorius: Operatur magna si est: si autem operari renuit virtus non
est. Actus vero virtutis, aut interior et occultus est, aut exterior et manifestus. Interior est ille qui in ipsa mente
interius invisibiliter et occulte agit, remoto omni corporis officio. Exterior vero qui visibiliter et manifeste
exercetur exterius per corporis officium, accedente rerum forinsecarum adminiculo. Atque ut exemplum
subjiciatur: interior actus justitiae est causas et merita rerum libra aequitatis in corde pensare; exterior, in rebus
extrinsecis jus suum cuique tribuere. Actus [0134B] fortitudinis interior fortem animum ad omnia quae
contingere possunt praeparare; actus exterior adversa quae occurrerint fortiter superare. De aliis quoque similiter
ratiocinari facile est ei qui effectus singularum potest agnoscere. Utrumque autem actum eadem virtus operatur;
sed alterum per seipsam; alterum vero per corporis cooperantis obsequium. Atque ut hoc quali possumus
demonstremus exemplo; quemadmodum in pueris aliquo casu multum gaudentibus; sive in his qui choreas
agunt, prius quidem animus gaudio incitatur; deinde motu pedum vel manuum jactatione corpus exsultat; ita
virtus prius quidem animum, deinde vero et corpus ad suas excitat actiones. In vitiis quoque simile reperies; sed
in rebus contrariis. Nam sicut aliquis [0134C] magno et repentino perculsus incommodo prius animo turbatur;
deinde palmas collidit; caput jactat; et totum corporis habitum dolori conformat: ita mens prius vitiis inficitur;
postmodum illa in opus et corporale transfundit. Quod autem quandoque post actum interiorem non statim
sequitur exterior, aut in virtutibus ex consilio maturitatis est; aut in vitiis ex dubitatione confusae mentis, aut in
utrisque ex opportunitatis vel rerum extrinsecarum defectu. Illud quoque in his rebus occurrit notabile, quod
omnes virtutes interiores quidem actus certos habent et singulares; exteriores etiam in pluribus similiter certi
sunt; in quibusdam autem non facile certos exceptosve reperies. Si enim requisitus fueris, fides, spes, charitas,
quas intrinsecus habeant [0134D] actiones; haud dubie respondebis: fidei quidem actum, in Deum credere; spei,
aeterna bona sperare; charitatis, Deum proximumque diligere. Ita et in aliis omnibus percurrere licet; ut actus
humilitatis interior sit, de se humiliter sentire; misericordiae, animo misereri; obedientiae, animum ad
obediendum praeparare; et de aliis omnibus ad hunc modum. Exteriores quoque actus omnes aliae praeter fidem,
spem et charitatem, proprios et speciales habent; ut actus exterior prudentiae sit prudenter in rebus extrinsecis
agere; temperantiae, a pravis operibus temperare; et hoc modo de reliquis. At vero fides, spes, charitas, in rebus
forinsecis quos habeant actus privatos et ab aliis segregatos, [0135A] non facile demonstrabis. Nam, si dicas
actum fidei, ipsam fidem, ore profiteri, et verbis astruere; simili ratione de spe quoque et charitate sentiendum
erit; ut actus sit spei, sperare se dicere et spem suam verbis extollere; charitatis vero, dilectionem Dei et proximi
tam in se quam in aliis commendare, atque ita de omnibus ratiocinari licebit.
Quo recepto, nimirum proveniet illud ut omnium virtutum exterior unus sit actus et sic quoque nullum
illarum trium proprium ac specialem sortiatur. Imo etiam illud ex hoc sequetur inconveniens ut aliquam virtutem
contrarium sibi effectum habere fateamur, et sic actus humilitatis, se humilem profiteri, et ipsam humilitatem
verbis extollere: cum potius ad superbiam pertinere videatur: virtutem [0135B] quamplurimum laudes tibi inesse
20

