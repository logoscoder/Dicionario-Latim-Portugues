quaesitu difficile est, scitu vero difficillimum, videlicet de obtinentia sive effectu orationis. Nunc igitur de
secundo, id est quid petat: non minori diligentia quaerendum est.

CAPITULUM
Refert enim quid petat orans: utrum videlicet bonum petat, an malum petat seu deprecetur: an id petat
quod in sui quidem natura nec bonum nec malum est: quod medium sive indifferens congrue potest appellari.
Bonum autem hoc volumus accipi, tam vitam eternam, quam omne id quod ad ipsam [0123B] promerendam et
capescendam cooperatur et adjuvat. Malum vero contraria ratione, vel mortem perpetuam, vel quidquid ad illam
impellit et aggravat. Medium vero quod in sui natura nec bonum nec malum est, secundum praedictam boni et
mali acceptionem, sed ex usu bene vel male utentium, bonum malumve efficitur. Horum ergo trium quodlibet, in
diversa specierum membra dividitur. Bonum quippe, aliud est remuneratorium, id est vita aeterna; aliud vitae
aeternae meritum, aliud meritorium, aliud inspiratorium, aliud praeparatorium. Bonum quod est vita aeterna, nil
aliud est quam Deus qui summe bonus et summum bonum, et omnium bonorum causa et finis est. Bonum
aeternae vitae, [0123C] meritum bonum opus est, id est bonus actus: sive interior, ut mentis; sive exterior, ut
corporis. Bonum meritorium est virtus, id est bona qualitas mentis quae est velut quoddam boni operis
instrumentum. Bonum inspiratorium est infusio gratiae specialiter, ex qua illa bona qualitas mentis procreatur.
Bonum vero praeparatorium remissio est peccatorum per contritionem cordis; quibus manentibus nunquam
homo ad caetera posset esse idoneus. Quae tamen contritio cordis et peccatorum remissio, imo et omnia quae
sequuntur ex eadem Spiritus sancti gratia, et causam habent, et sortiuntur effectum et mercedem accipiunt.
Spiritus enim sanctus primo quidem purgat, secundo spirat, tertio format, quarto creat, quinto remunerat. Purgat
[0123D] culpam, spirat gratiam, format mentem, creat operationem bonam, remunerat ad coronam. Unde
Salomon ait: Lustrans universa in circuitu pergit Spiritus, et in circulos suos revertitur (Eccles. I): non locali
discursu, sed nusquam absente potentia. Item cum Spiritus sanctus aquae nomine frequenter designetur, ut ibi:
Flumina de ventre ejus fluent aquae [0124A] vivae (Joan. VII), secundum ea quae dicta sunt. Etiam hic non
incongrue dici potest: Ad locum unde exeunt flumina revertuntur, ut iterum fluant (Eccles. I.)

CAPITULUM II.
De his ergo quinque bonis quae petenda sunt orantibus, eisdemque donis Spiritus sancti, prout ipse
donaverit quemadmodum proveniant demonstrandum est. Converso tamen ordine etiam ea paulo ante
enumeravimus; quoniam ibi quidem illud primo ponendum erat quod omnium aliorum causa et finis est: dehinc
ordine retrogrado ad inferiora veniendum: hic ea sicuti proveniunt ita tractari, rectius arbitramur. Primum itaque
bonum et primo necessarium: et quod nisi praecesserit alia non sequentur, contritio cordis est, cum reus, divina
visitante [0124B] gratia, incipit cogitare pro peccato, et tota mente compungitur: Et fiunt ei lacrymae panes die
ac nocte (Psal. XLI), ad imitationem illius qui dicebat: Lavabo per singulas noctes lectum meum lacrymis meis,
stratum meum rigabo (Psal. VI). Quod cum fieri coeperit, adest statim peccatorum remissio nec est inter hoc et
illud aliquod medii temporis intervallum, testante Scriptura: Peccator quacunque hora ingemuerit salvus erit
(Ezech. XVIII), id est salute dignus, vel saluti promerendae idoneus. Et in Evangelio Magdalenae velut in
momento peccata dimissa sunt, quia graviter conterebatur, et Salvatorem plurimum diligebat (Luc. VII). Spiritus
enim sancti quo auctore id geritur velox est operatio, nec unquam ulla rei difficultate tardatur. Nam sicut
[0124C] aqua similiter influit et sordes eluit; aut uti flabrum spirantis aure simul spirat et pulverem exsufflat; vel
sicut calor ignis aut solis, ceram vel glaciem simul percutit et liquefacit: ita Spiritus sanctus cum sit aqua
mundificans, cor hominis pariter intrat et lavat; cum sit aura purificans, pariter afflat et omnes vitiorum sordes
eventilat; cum sit calor mollificans, primo attactu omnem compactae vel induratae malitiae resolvit duritiem.
Dedignatur enim, teste Scriptura, contubernium vitiorum, nec habitabit in corpore subdito peccatis (Sap. I). De
primo dicit Deus per prophetam: Effundam super vos aquam mundam et mundabimini ab omnibus
inquinamentis vestris (Ezech. XXXVI). De secundo quod Spiritus sanctus sit [0124D] aura flans, habes in
Psalmo: Flabit spiritus ejus et fluent aquae (Psal. CXLVII). Quod autem peccata pulvis, dicit Isaias: Consurge,
consurge, excutere de pulvere (Isa. LII). Flante igitur aura Spiritus sancti et fluentibus aquis lacrymarum per
contritionem cordis, omnium peccatorum omnino pulvis exsufflatur. De tertio quantum ad ceram ita legitur in
Psalmo: [0125A] Sicut fluit cera a facie ignis, sic pereant peccatores a facie Dei (Psal. LXVII). De eodem
quantum ad glaciem, legitur in libro filii Syrach: Sicut glacies in sereno, ita solventur peccata vestra (Eccli. III).
Dicitur autem hoc bonum praeparatorium, quia per illud ad sequentia praeparamur, quibus nisi istud praecederet
nunquam essemus idonei. Quae quidem appellatio licet huic primo specialius conveniat, cuilibet tamen
praeterquam ultimo non absurde congruere potest, quia spiritualium gratiarum hic ordo est, ut semper prior
15

