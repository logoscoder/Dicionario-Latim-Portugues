unum pro omnibus sumatur exemplum, principaliter quidem hoc vocabulo divina significatur essentia;
secundario autem quaedam temporalis ad ipsum notatur relatio, ut talis sit sensus ac si dicatur: Deus est, et ejus
scientiae temporalia cuncta subjecta sunt. Cum enim nihil aliud sit Deo scire quam esse, nec aliud esse quam
Deum esse; sic Deo temporalia quaeque subjiciuntur, ita et ejus scientiae, subjecta esse necesse est. Et haec
quidem ejus scientia propter invariabilem [0146A] sui simplicitatem uno tantum vocabulo contenta esse posset
ut tantum scientia diceretur: sed propter diversos rerum subjectarum status, qui secundum tempora variantur,
diversa solet nomina mutari. Cum enim sunt tria tempora quibus res temporariae discurrunt: praesens, scilicet,
praeteritum et futurum; Deus qui et tempora condidit, et omnium notitiam habet, nec praeteritorum immemor
esse potest, nec ignarus praesentium, nec improvidus futurorum; sed praeterita quidem memoriter tenet,
praesentia cernit, futura praenoscit. Omnia tamen haec non sicut homo secundum rerum ipsarum naturam, seu
temporum varietatem, dijudicat, sed tanquam Deus uno ac simplici modo aeternae cognitionis intuetur. Cum
ergo ante rerum conditionem [0146B] omnia adhuc futura essent, pro eo quod ipse omnia praesciverat, aeterna
ejus scientia gratia futurorum etiam praescientia poterat appellari. Rebus autem conditis, jam amplius ad illas
praescientia dici non potuit; scientia vero, ne esset sicut prius, nequaquam valuit accidere. Sed et in his quae
quotidie nova incipiunt esse vel accidunt, hoc idem reperies, ut antequam vel sint vel accidant, sub Dei
praescientia teneantur; cum autem esse coeperint vel acciderint, sub praescientia quidem esse desinant, scientiae
vero subjecta immobiliter perseverent. Hujus itaque aeternae scientiae quae non aliud quam Deus est, duo, ut ita
dixerim, circa homines sunt effectus: praedestinatio, scilicet ac reprobatio; quorum alterum in beatitudine
electorum, alterum [0146C] in condemnatione reproborum attenditur. Est autem praedestinatio aeternae
beatitudinis praeparatio; reprobatio vero est justae damnationis certa praecognitio. Utrumque autem quoniam ab
aeterno certum atque praefixum est, ad orationem quae in futurum extenditur non potest pertinere. Nemo enim,
quod supra quoque diximus, id orat, ut eum Deus praedestinet, aut praedestinaverit, sicut nec aliquis ut Deus
eum vel reprobet vel reprobaverit deprecatur. Ex illo igitur fonte divinae praedestinationis quae bonorum
omnium principium et causa est, nascuntur illa bona de quibus paulo ante tractavimus, quorum adminiculo ad
obtinendam beatitudinem quam illa praeparat adjuvamur. Fit autem hoc exemplo [0146D] indulgentissimi Patris,
quod dilecto Filio cui regni praeparat haereditatem, etiam alia praebet adminicula, quibus illam digne valeat
adipisci. Ex divina autem reprobatione causaliter mala non prodeunt, ne Deus malorum quoque auctor
inveniatur; sed secundum illam quae falli non potest, ab homine sunt vel fiunt; ne is quem Deus juste
damnandum praevidit, sine merito suo puniatur. Ex quibus certissime patet, quod Deus bona quidem facit et
approbat, et coronat; mala vero nec facit nec approbat; sed tolerat, et improbat, et punit. Quod bona diligat Deus
testatur Psalmista, dicens: Justus Dominus et justitias dilexit, aequitatem vidit vultus ejus (Psal. X). Quod mala
oderit, idem Psalmista: Odisti omnes qui operantur iniquitatem (Psal. V). Quod illa remuneret, et [0147A] ista
puniat, docet Apostolus hoc modo: His quidem qui secundum patientiam boni operis gloriam et honorem et
incorruptionem, tribulatio autem et angustia in omnem animam facientem malum. Et de bonis quidem paulo ante
dictum est: Nunc de malis breviter disseramus, ut appareat quid sit in oratione deprecandum.

CAPITULUM III. De malo.
Malum autem jam ante diffinivimus mortem aeternam, vel quidquid ad illam impellit et aggravat.
Omne igitur malum hominis quod orando deprecari convenit, aut est mors aeterna, aut mortis aeternae meritum,
aut meritorium, aut est malum privatorium, aut obduratorium. Malum [0147B] quod est mors aeterna, nil aliud
est quam aeternae vitae, quae Deus est, privatio: sicut nec mors corporis nil aliud est quam vitae corporalis
amissio. Malum quod est meritum mortis aeternae, malus actus est; sive interior, ut mentis, qualis est actus
odiendi vel invidendi; sive corporis, qualis est actus furandi vel occidendi. Malum meritorium mortis aeternae,
vitium mentis est, id est mala qualitas animae, qua homo ad malos actus impellitur: et est velut quoddam malae
actionis instrumentum. Malum privatorium non aliud est quam privatio justitiae, quando per infusionem gratiae
spiritualis purgari ac justificari non meretur. Malum vero quod obduratorium dicitur, obduratio cordis est,
quando peccator, divina deserente gratia, ita obduratur [0147C] in malo, ut nulla cordis contritione compunctus
remissionem peccatorum non accipiat. De his ergo malis breviter agendum est: non eo quidem ordine quo sunt
enumerata, sed quo solent hominibus evenire, quemadmodum et de bonis paulo ante tractavimus, Sed ut ad hoc
competentius accedamus, de alio quodam malo quod his omnibus et prius est ordine et miserabilius, aliquid est
praemittendum.

CAPITULUM IV.

26

