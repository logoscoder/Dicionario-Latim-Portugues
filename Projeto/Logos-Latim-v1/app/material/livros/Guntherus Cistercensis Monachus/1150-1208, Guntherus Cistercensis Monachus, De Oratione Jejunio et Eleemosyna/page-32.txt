[0157B] Vides ergo ad hoc ut aliquis in oratione exaudiatur, haec omnia postulari: videlicet ut fidelis
petat, et a Deo, et bonum petat, et ei qui habet rei petitae commercium, et bona intentione, et debito modo.
Oportet ergo, ut diximus, fidelem esse qui petit: nec tamen sufficit quomodocunque caetera cuncta se habeant,
sed recipe distinctionem. Omnis quippe fidelis, ut supra quoque dictum est, aut justus est, aut injustus:
rursumque tam justus quam injustus aut electus aut reprobus sit necesse est: Justum autem vel injustum
accipimus secundum praesentem vitae qualitatem, quae mutari potest; electum aut reprobum secundum aeternam
Dei praecognitionem, qui falli non potest. Est itaque fidelis justus et electus, perseverans in gratia; et est injustus
et [0157C] reprobus, pertinax in malitia. Et est justus et reprobus, qui cadit a justitia; et est injustus et electus, qui
resurget a culpa. Omnes igitur fideles aut justi sunt et electi, aut justi et reprobi, aut injusti et electi, aut injusti et
reprobi. De primo exemplum habes in Petro, de secundo in discipulis abeuntibus retro, de tertio in Levi
publicano, de quarto in Simone Mago. Infideles autem omnes generaliter injusti sunt, quoniam praeter fidem
quae justificat impium nulla potest esse justitia. Verumtamen eorum quoque alii sunt electi, qui per gratiam
convertuntur, ut Cornelius; alii vero reprobi qui in infidelitate sua moriuntur ut Pilatus. Itaque bimembri
divisione contenti sunt, ut alii dicantur [0157D] injusti et electi, alii injusti et reprobi, quoniam justi apud eos, ut
diximus, nulli sunt.

CAPITULUM V.
Fidelis ergo justus et electus si orando a Deo qui solus dare potest, petit sibi summum bonum quod est
vita aeterna; bona quidem intentione, et debito modo, profecto exauditur et impetrat: tum propter praesentem
justitiam qua dignus est, tum propter Dei praescientiam qua melior futurus ad vitam praedestinatus est: idcirco
autem bona intentio requiritur, quoniam, ut diximus, potest etiam hoc bonum non bona intentione optari; ut si
quis ideo vitam aeternam desideret, ut possit ibi malorum cruciatibus insultare. Debitus autem modus ad hoc
exigitur, ut habitum mentis et corporis orationi conformantes: [0158A] petita facilius impetremus. Quod si fidelis
qui orat justus quidem sed reprobus est, hic sane non impetrat sed repellitur: non propter praesentem justitiam
qua bonus est, sed propter divinam praescientiam qua malus futurus, ad mortem praescitus est aeternam. Si vero
injustus quidem sed tamen electus est, hic utique exauditur et impetrat: non propter praesentem justitiam quae
nulla est, sed propter divinam praescientiam qua bonus futurus ad vitam praeordinatus est aeternam. Si autem
injustus similiter et reprobus est, hic profecto omnino repellitur duabus ex causis: tum propter praesentem
nequitiam qua malus est, tum propter divinam praescientiam qua, futurus deterior, aeternae morti deputatus est.
Patet ergo, hoc bonum vitae [0158B] aeternae, quam sit pretiosum quod solis electis conceditur, quam spatiosum
quod eisdem omnibus abundat et sufficit: quapropter vel solum in oratione petendum est, vel si quid aliud
petitur, ad hoc tantum peti debet, ut ad illud adipiscendum valeat suffragari.

CAPITULUM VI.
Reliquae autem quatuor species bonorum praecedentium, quia in hac vita haberi possunt, tam electis
quam reprobis in hac vita conversantibus solent contingere. Nam et peccatorum remissio per cordis contritionem,
et justificatio per infusionem gratiae spiritualis, et bonae qualitates animae quae virtutes appellantur, et boni
actus sive interiores sive extrinseci: omnia haec tam his quam illis accidunt, [0158C] sed dispari ratione. Nam
electis quidem finaliter et fructuose; reprobis vero perfunctorie, et ideo sine fructu. Electi siquidem ea perpetuo
retinentes: ad illud summum bonum cui ista deserviunt, vitam loquor aeternam, feliciter perducuntur; reprobi
vero citra finem ea relinquentes, ad illum beatitudinis statum quo sine illis non potest perveniri nunquam
perveniunt: exemplo navigantium, qui si nondum apprehenso portu remos abjiciant, optatam stationem
nullatenus attingent. Electis ergo vel omnia salubriter conceduntur, vel aliqua sine periculo denegantur; ut virtus
continentiae et actus jejunandi, quibus absentibus salvari potest homo, et perire praesentibus. Neque enim omnes
[0158D] electi continentes sunt; neque rursus qui continent omnes electi. Similiter nec omnes reprobi
incontinentes sunt, nec omnes qui non continent reprobati. Sunt enim electi continentes ut Joannes qui super
pectus Domini recubuit (Joan. III); et sunt reprobi continentes, ut fatuae virgines qui a nuptiis excluduntur
(Matth. XXV). Econtra sunt electi conjuges, ut Abraham et Sara; qui tamen gratia prolis utebantur conjugio; et
sunt reprobi conjuges, qui sub titulo conjugii pascendae libidini famulantur. Similiter nec omnes electi jejunant,
nec omnes qui jejunant electi. Sunt enim electi jejunantes, ut Elias (III Reg. X) et Joannes in deserto (Matth. III);
et sunt reprobi jejunantes, ut Pharisaei qui jejunant bis in Sabbato (Luc. XVIII). [0159A] Econtra quoque nec
omnes qui manducant reprobi sunt, nec omnes reprobi manducant. Sunt enim electi manducantes, ut discipuli qui
non jejunabant praesente Domino (Matth. IX); et sunt reprobi manducantes, ut illi quorum Deus venter est,
testante Apostolo (Phil. IX).
32

