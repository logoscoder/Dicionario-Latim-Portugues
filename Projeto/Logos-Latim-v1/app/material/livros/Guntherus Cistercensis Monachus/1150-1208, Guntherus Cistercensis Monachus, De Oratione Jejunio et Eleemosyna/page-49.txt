Sanctificato igitur nomine Patris in nobis, postquam eum nobis ultimo regem ascivimus, voluntatem
ejus fieri optavimus, quotidianum panem quo in ejus servitio pasceremur accepimus: nulla superesse videbatur
occasio, cur jam nostris ulterius molestaretur offensis. Nam certe nequissimum est, eum cujus optimam famam
acceperis, cujus te dominio sponte subjeceris, voluntatem ejus fieri postulaveris, et ipse facere promiseris, a quo
quotidiani victus alimoniam impetraveris, recidiva denuo provocare injuria. Sed, quia nec infans unius diei sine
peccato vivere potest super terram (Job XXV), et justus septies in die cadit et resurget [0189C] (Prov. XXIV);
resurgere autem non potest nisi per remissionem peccati, ideo necessario in hac oratione subjectum est:

CAPITULUM II.
Et dimitte nobis debita nostra. Debitorum in Scripturis diversa genera reperimus: et ideo de quo genere
hic agatur quaerendum est. Est enim debitum ex contractu, debitum ex officio, debitum naturae, debitum
justitiae, debitum pietatis, debitum honestatis, debitum necessitatis, debitum gratiae, debitum culpae. Debitum ex
contractu est, quo quis alii tenetur ad aliquid dandum vel faciendum, ex utriusque consensu. Hoc genere debiti,
tam Deo quam homini solemus obligari. Deo quippe obligamur, cum sub ejus potentia quae nusquam [0189D]
deest, et ideo nihil potest ignorare, pro ejus amore nos aliquid daturos facturosve promittimus. Daturos quidem,
quemadmodum fecit Zacheus, qui dimidium bonorum suorum se pauperibus daturum promisit (Luc. XIX);
facturos autem, ut hi qui vel continentiam servare, vel aliquas ferias jejunare, vel limina sanctorum visitare, vel
etiam omnino saeculo renuntiare privatim vel publice pollicentur. Homini autem obligamur, quemadmodum in
stipulationibus fieri solet, cum, alio stipulante, alius se daturum aliquid facturumve promittit, hoc modo: Mevi, in
Kalendis Januariis centum aureos dare spondes? Spondeo. Dabis? dabo. Promittis? Promitto. Quod igitur inter
homines ex utriusque consensu contractum est, contrario eorum consensu dissolvi potest. Quod autem Deo
promissum [0190B] est, si rationabiliter impleri potest, Deus non dimittit, nisi fiat aliud aeque bonum vel melius,
cum scriptum sit in Psalmo: Vovete et reddite Domino Deo vestro (Psal. LXXV). Sed neque ut dimittat ab ipso
petendum est, quoniam hoc esset nostrae levitatis et inconstantiae ipsum velle habere fautorem. Debitum ex
officio est id, quod faciendum tenetur quis pro exigentia personae quam gerit, id est, quod eum facere oportet
secundum suae personae dignitatem. Officium enim est congruus actus personae secundum mores et instituta
civitatis. Quibus debiti varietatem satis copiose determinavit Apostolus: diversarum personarum designans
officia, cum dixit: Viri, diligite uxores vestras: mulieres, subditae estote vestris viris (Ephes. V); filii, obedite
parentibus vestris; patres, nolite ad iracundiam provocare [0190C] filios vestros; servi, obedite dominis vestris,
et illorum vos domini, remittite eis minas, scientes quoniam unus est Dominus vester et illorum (Ephes. VI). Et
alibi idem Apostolus: Qui praeest in sollicitudine, qui exhortatur in exhortando (Rom. XII). Et item: Nemini
quidquam debeatis, nisi ubi invicem diligatis (Rom. XIII). Hoc quoque genere debiti, tam Deo quam homini
frequenter obligamur. Deo quidem ut ei quisque secundum ordinem suae dignitatis debitum reddat obsequium;
homini vero, ut inter ipsos homines pro qualitate personarum condigna, adimpleantur officia. Hoc ergo genus
debiti Deus quidem nec dimittit, nec ut dimittat rogandus est: ne videatur auctor magnae cujusdam [0190D]
enormitatis, si sua sibi negari patiatur; cum Salvator in Evangelio dicat: Reddite quae sunt Dei Deo (Matth.
XXII). Sed nec illud a Deo petendum est, ut liceat nobis debitum proximo denegare officium; quoniam hoc esset
eum nobis in subversione aequi et boni consentire. Ex aequo siquidem et bono descendit, ut quilibet proximo suo
debitum regularis convenientiae reddat officium.
Debitum naturae est id, quod exigit natura inevitabili necessitate: veluti ut omne genitum necessario
moriatur. Unde et is qui jam mortuus est, naturae debitum dicitur exsolvisse. Hoc ergo debito nec Deo nec
homini, sed tantum naturae obligamur: nisi forte idcirco Deo dixeris obligatos, quia naturae quam ipse condidit
sumus obnoxii. Quapropter nec homo dimittere potest, nec ut dimittat [0191A] eum rogari necesse est; Deus
autem cui nihil est impossibile, dimittere quidem posset: sed ut dimittat rogari non debet: quoniam hoc esset eum
vim facere naturae, et suae ordinationi ire contrarium. Nemo itaque a Deo petere debet ut absolvatur debito
naturali, id est ut non esuriat, non sitiat, non lassescat, non denique moriatur; sed illud quilibet obnixe flagitare
debet, ut illa alia patienter et caute excipiat: hanc vero ultimam feliciter exspectet. Est et aliud debitum naturae,
non tam in necessitate quam regularitate consistens: quod nec Deus dimittit nec homo dimittere potest: nec ut
dimittat hic vel ille rogandus est. Hoc autem in duo membra distinguitur. Unum est ut fiat illud quod natura fieri
jubet: velut est propriae prolis [0191B] educatio; vel quae hujusmodi sunt: quod adeo naturale est, ut omne genus
animantis ad illud teneatur. Alterum vero est, ut id quod naturae usus exigit, naturali etiam ordine fiat: ut est
diversorum sexuum in eadem natura carnalis et ordinata commistio: non etiam ejusdem sexus in eadem natura,
vel diversorum etiam sexuum in diversis naturis; quorum utrumque adeo detestabile est, ut in Veteri Testamento
etiam morte corporis puniatur, dicente Scriptura: Qui coierit cum masculo vel etiam cum jumento, morte
morietur: lapidibus obruent eum (Levit. XX). Debitum justitiae est id quod exigit justitia, id est quod secundum
49

