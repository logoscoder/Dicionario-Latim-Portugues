praedestinationis [0153D] et gratiae. Ex quo patet, quoniam haec duo nec paria sunt, ut semper ea simul vel
adesse vel abesse oporteat: nec omnino contraria ut altero praesente alterum removeri necesse sit: sed habent se
circa hominem tanquam excedentia et excessa, et nunc quidem pariter adsunt, nunc pariter se absentant; nunc
vero praesente utrolibet alterum removetur; satis reor esse perspicuum: summum illud bonum quod vita aeterna
et dicitur et est, nulli posse orando impetrari, nisi tantum ei qui ad illam fuerit idoneus. Spiritualia autem bona,
utpote virtutes et earum opera, et bonum usum mediarum rerum qui et ipse spirituale donum est, tam electi quam
reprobi adipisci possunt, sed electi finaliter et fructuose; reprobi vero perfunctorie, et ideo sine fructu.

CAPITULUM IX. De quinto contento orationis. [0154A]
Quintum orationis contentum est quare quis petat: bona videlicet an mala intentione. Quidquid enim sit
illud quod petitur, nisi bona intentione petatur, non solum non prodest, sed etiam officit postulanti. Nam si quis
ideo vitam petit, ut possit malorum cruciatibus insultare, gratiam Spiritus sancti, pro faciendis tantum miraculis;
scientiam, pro laude temporali; sanitatem corporis, pro implendis voluptatibus: divitias, propter luxum: haec
quidem petitio non jam oratio, sed inepta quaedam et improba superstitio dicenda est. Amplius autem si evidens
malum, malam ob causam postulatur, ut furti vel homicidii sive fornicationis effectus: [0154B] hoc tantum longe
ab oratione est, ut ejus contrarium, id est exsecratio verius aestimetur. Cum enim non bona sit oratio qua malum
bona intentione postulatur, rursumque deterior quae bonum mala intentione: necessario sequitur, ut illa petitio
qua malum malam ob causam petitur, non solum mala sit, sed nec oratio debeat appellari. Eatenus autem in omni
petitione causam attendi necesse est, ut minus credamus Deo displicere, si malum bona mente postulaveris:
quam si mala intentione bonum postuletur. Unde Elias exauditus est in exustione quinquaginta militum, quod
quidem grande malum esset, si non bono animo peteretur (IV Reg. I); et Simon Magus repulsus est a perceptione
[0154C] gratiae spiritualis (Act. XIII); quod utique grande bonum esset si ille bona intentione postularet. Sed et
Paulus et filii Zebedaei, quoniam alter ab angelo Satanae liberari, alter consessum regni temporalis non recte
postulabant, ideo et ille repulsus est, dicente sibi Domino: Sufficit tibi gratia mea (II Cor. XII); et illi correcti
sunt quando dictum est eis ab eodem: Nescitis quid petatis (Matth. XX). Vides ergo quod in omni recta et
ordinata oratione, non solum quidquid postules: sed etiam quare, id est qua intentione, postules, convenit
observari.

CAPITULUM X. De sexto contento orationis
Sextum et ultimum de contentis orationis est: [0154D] qualiter quis petat, digne videlicet an indigne.
Nec agitur nunc de illa dignitate sive indignitate meritorum, qua quis in seipso dignus est exaudiri vel indignus;
quod justitia sive iniquitas appellatur: sed de quadam congruentia seu incongruitate rerum accidentium, quas tam
justo quam peccatori vel adesse vel abesse necesse est: ut puta de pietate, humilitate, devotione, et affectu
orantis: et his similibus, vel eorum contrariis. Plurimum enim interest apud eum cui praesentari debet oratio,
humiliter ac devote, lacrymis et planctu et magna cordis contritione publicanum imiteris, an superbe et
arroganter, quibusdam, ut poetice loquar, verborum ampullis, et fastu oculorum, et vana corporis ostentatione,
pharisaei exprimas levitatem. [0155A] Unde et de altero Salvator utriusque conscius: Descendit, inquit, hic
justificatus in domum suam (Luc. XVII); de altero autem et aliis ei similibus: Qui amant in plateis stantes orare
ut videantur ab hominibus, receperunt, inquit, mercedem suam (Matth. VI). Sed de his, quoniam circa personam
orantis [0156A] considerari solent, postmodum diligentius agendum erit, cum illud capitulum tractabitur,
videlicet quid oranti conveniat. Neque tamen hoc loco penitus erant reticenda, pro eo quod in istis dignitas sive
indignitas orandi perpenditur.

LIBER SEPTIMUS. De obtinentia et effectu orationis. â€” Recapitulatio sex contentorum in oratione.
[0155]

CAPITULUM PRIMUM. [0155B]
Nunc quoniam quid oratio contineat, quanta potuimus diligentia quaesitum est, in quibus obtineat, id
est effectum sortiatur, libet intueri. Verum hujus quaestionis non solum difficilis, sed ut verius loquar,
30

