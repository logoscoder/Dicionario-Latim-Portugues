quondam studia floruerunt, huic [0139D] ipsi de quo loquimur Deo quem ductu rationis ex visibilibus
invisibilem omnium auctorem deprehenderant, sed quid esset intelligere non valebant, in loco qui areopagus
dicebatur, aram quidem posuisse referuntur: sed eum tanquam innominabilem reticentes, praefatam aram ignoti
esse Dei tituli superscriptione vocaverunt (Act. XVII). Quem titulum cum legisset Apostolus, quantum ab
homine sciri potuit, verum et summum Deum eis interpretatus est; sed nec ipse nec alius unquam in carne
mortali positus, vero illum nomine potuit exprimere, excepto illo de quo Joannes in Evangelio suo dicit: Deum
nemo vidit unquam, nisi Unigenitus qui est in sinu Patris (Joan. I).
Nam si quis ita dixerit esse quoddam aquo auctore [0140A] sint omnia, sed quid illud sit nesciat, quia
nec sit substantia nec accidens: cum nil aliud valeat cogitari, et huic rei quam comprehendere non valet, nomen
tentaverit applicare: id quidem qualiter fiat videre non possum. Cum enim dicatur nomen a notamine, sive a
notione, quia rem notet atque notificet; vel potius a Graeco sibi aequipollente onoma, quod item a nemine
sumptum est, id est a tribuendo: quod suam cuique distribuat qualitatem; superest ut illud quod neque nosci aut
notificari potest, nec aliqua participat qualitate, nullo nominis officio valeat diffiniri. In omni enim nominis
impositione, necesse est qualemcunque rei nominandae praecedere conceptionem: atque ideo qui prius
communem hominum speciem homines appellavit, [0140B] nimirum oportuit eum formam illam universalem
qua nemo carere potest, prius animo concipere: quae tali posset designari vocabulo. Similiter qui ejusdem speciei
singularia, Platonem scilicet et Socratem, vel quoslibet alios, suis quemque nominibus censuerunt, secundum
perceptas animo formas id fieri necesse fuit. Scilicet et in illis rebus quae neque sunt nec esse possunt, sed tamen
finguntur, qualia sunt opinabilia logicorum, oportuit aliquam figmenti formam praecedere, ut chimera quoddam
animal capite leonino, pectore flammeo, cauda serpentina; aliud vero quod partim hirci, partim cervi naturam
haberet hircocervus: utrumque tam ficte quam prodigialiter vocaretur. Amplius in illis quoque, quae nullam
prorsus rem veram fictamve [0140C] significant, sed per abnegationem dicuntur: vel duorum ut neuter; vel
omnium, ut nullus et nihil: hoc idem reperire est, ut in his et aliis omnibus hujusmodi forma sit remotio. Ex
quibus colligitur id quod satis est mirabile, facilius illud quod falsum aut nihil est, eo quod omnium verissimum
atque purissimum esse creditur, ab homine cogitari. Hoc enim tale est ut melius innotescat homini participando
quam cogitando, dono fruitionis quam sono vocis. Legitur in antiquis genealogiarum fabulis veteres inter alios
suae vanitatis errores, deum quemdam tam fictum quam detestabilem coluisse: quem Stygiis immersum tenebris,
tanto inferis omnibus inferiorem, quanto illos superis, [0140D] stulte quidem, sed digne satis arbitrabantur. Qui
etiam non minori stultitia reliquorum omnium pater ab eis fingebatur; et ex hoc quod ei saxificos Gorgonis
vultus quos nullus unquam viderat, qui non in lapidem concresceret, impune licebat contemplari, Demogorgon
appellari consueverat. Daemon enim, ut aiunt, ex quadam Graecorum lingua, cernens vel considerans, vel etiam
sciens interpretatur. Huic aliud nomen esse volebant secretissimum et solis veneficis et eisdem paucissimis
notum: ad cujus invocationem terra nunquam poterat a fundamentis concussa non moveri. Si ergo illud
prodigium ficto nomine sine maximo terraemotu decepti homines invocari posse non putabant: tu supremum
Patrem omnium verumque Deum, ipsos quoque [0141A] angelos qui longe nobis superiores sunt, incomparabili
celsitudine transcendentem, qui omnia mutabilitati subjecta incommutabilis contuetur: tam facile putas vero ac
proprio compellari vocabulo. Cum igitur tantae rei pulchritudo nulla voce, ut diximus, digne possit ac proprie
demonstrari; nos tamen eam quamplurimis appellamus, ut defectum proprietatis suppleat multitudo. Atque in hoc
quoque balbutientes videmur imitari, qui dum praecedentis verbi defectum sequenti cupiunt emendare, vitio suo
insistentes, balbutire non cessant. Ita et nos rem prorsus ineffabilem nec unquam ita ut est nominandam, infinitis
vexamus vocabulis; et quod nec in uno contingere potest, speramus in pluribus. Neque tamen divina bonitas hoc
nimirum piae procacitatis [0141B] studium aspernatur; sed approbat potius, et aurem libenter accommodat,
exemplo bonae matris, quae parvulum infantem semiplenis vocibus se implorantem affectuosius audit, dulcius
osculatur.
Hinc est quod eum tam multis fatigamus nominibus, quae tamen omnia ex rebus creatis, vel causam
habent, vel similitudinem trahunt, vel qualemcunque occasionem nanciscuntur. Cum enim dicitur vel Deus apo
toy Graeco Theos quod videns interpretatur, sive timor, ut alii putant; vel essentia ex eo quod est esse: quam
homo nisi in creaturis deprehendere non potest; vel rex sive Dominus a potentia; vel si quid est aliud quod ei
credimus placiturum: [0141C] constat profecto haec omnia ex rebus conditis trahere rationem. Nam hoc nomen
Deus quod ejus esse proprie proprium omnes fere existimant; quoniam non sit proprium, ex hoc potes conjicere,
quod non solum ad quosdam homines, qui vel per errorem vel per gratiam dii appellantur, verum etiam ad ligna
et lapides: imo quod abjectius est etiam ad ipsos spurcissimos daemones solet extendi. Absit ab illo
excellentissimo omnium conditore, id eleganter habere proprium, quod ei cum immundis spiritibus sit commune
Quod si quis quantumlibet studiosus sine ullo respectu substantiae vel accidentis, novam ei aliquam formam
vocis loco vocabuli conetur affigere: frustra hoc tentasse videbitur, cum praeter illa duo nullam rei nominandae
formam [0141D] poterit invenire, quam in omni nominis impositione praeconcipi animo necesse est. Habet
utique Deus noster in regno aeternitatis nomen celeberrimum, et gloriosum nomen quod est super omne nomen
(Phil. II): non litteris compactum, sed gloria decoratum: nomen alterius idiomatis quam nostra sint nomina, quod
23

