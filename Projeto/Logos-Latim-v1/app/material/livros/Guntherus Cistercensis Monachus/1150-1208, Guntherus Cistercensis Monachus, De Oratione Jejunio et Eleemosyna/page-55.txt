quemadmodum in ferro ignito nihil potest videri praeter ignem, in speculo soli opposito, nil aliud praeter solem.
Cui petitioni competit spiritus sapientiae, quae tantum in perceptione aeternorum posita est: non cum aliquo
labore inquirendi veluti intellectus, sed in plena et quieta cognitione coelestium secretorum. Unde et virtus quae
pacificos facit, id est tranquillitas, tam huic septimae petitioni quam septimo dono Spiritus sancti rectissime
copulatur; quia cum ad illud ventum fuerit nulla erit ultra dissensio, sed omnia in pace et tranquillitate
componentur. [0201D] Huic autem virtuti tranquillitatis promittitur appellatio filiorum Dei, cum Dominus dicit:
Beati pacifici, quoniam filii Dei vocabuntur (Matth. V). Quod quidem tunc futurum exspectamus, cum de nobis
in sortem filiorum translatis, admirando dicetur: Ecce quomodo computati sunt inter filios Dei (Sap. V).
Vide secundum utrumque ordinem benevolam et fidelem Christi doctrinam, quae a nomine Patris
incipiens, usque ad dignitatem filiorum Dei nos provehit: ut fratres sibi factos per gratiam in haereditatem Patris,
non mortui quidem, sed viventis in saecula cohaeredes admittat et socios, juxta illud Apostoli: Quod si filii et
haeredes; haeredes quidem Dei, cohaeredes autem Christi (Rom. VIII). Verbum [0202A] confirmationis, quod
est amen: sicut sunt, ita et hoc accipiatur, ut non sit quidem petitio, sed omnium petitionum firma quaedam
conclusio. Postquam ergo Dominicam orandi formam, de qua plurima dici videbantur, tam eo ordine quo ab eo
discipulis tradita est, quam eo quo in nobis illae petitiones implentur, diffuse satis et morose tractavimus, libet
antequam ad alia transeamus de laude ejus, auctoritate et reverentia pauca subnectere. Haec itaque septem
petitionum collectio, vulgato usu oratio Dominica vocari solet, non qua Dominus ipse oravit, sed qua nos orare
jussit et docuit. Nec enim ipse diceret Patri suo, connumerans seipsum peccatoribus in peccato: Dimitte nobis
peccata nostra; qui nec unquam peccatum fecit [0202B] nec facere potuit, nec aliquid admisit: quod ei vel possit
ignosci, vel dimitti oporteat. Ipse est enim de quo dicit propheta: Qui peccatum non fecit nec inventus est dolus
in ore ejus (Isa. LIII). Nec rursum quasi tentari timens adderet: Et ne nos inducas in tentationem, qui tentantem
se diabolum tam imperiosa voce absterruit: Vade, inquiens, Satana, non tentabis Dominum Deum tuum (Matth.
IV). Habebat utique Salvator singularem quemdam et semotum ab aliis orandi modum, quo Patrem suum
coelestem frequenter alloquebatur, sicut scriptum est de ipso: Ascendit in montem solus orare; et erat pernoctans
in oratione Dei (Luc. VI). Quid autem oraret et qualiter: noverit ipse et Pater quem orabat; [0202C] nobis
ineffabilia eorum secreta non licet irrumpere. Illud certe scire possumus et dicere, quod in illo frequenti
orationum colloquio, de salute nostra potissimum agebatur, quam ita Filius a Patre orando postulabat, ut et ipse
simul cum Patre quod petebatur annueret; quemadmodum filius magni alicujus principis, ita civibus suis gratiam
Patris implorat, ut et ipse cum Patre quod postulatur indulgeat. Habebat igitur Filius, ut dictum est, orandi
modum singularem et secretum, et semper efficacem: quemadmodum ipse in quodam loco dicit ad Patrem: Scio
autem, Pater, quia semper me audis; sed propter turbam circumstantem dixi: ut et ipsi credant quia tu me misisti
(Joan. XI). Hanc autem orandi [0202D] formam, omnia nobis necessaria continentem, primo quidem discipulis
tradidit, et per eos omnibus in se credituris; ut nemini Christiano qui per aetatem intelligere potest, eam ignorare
liceat. Et ideo paucissimis verbis et eisdem planis: magna et multa inclusit rerum mysteria, ut esset et de
paucitate verborum compendiosa, et de plenitudine manifesta, et de rerum capacitate fructuosa. Hinc est quod
pueris post primos litterarum characteres haec oratio discenda traditur, et post eam symbolum catholicae
professionis; quorum in altero quidquid orando petendum est, in altero ea sine quibus salus esse non potest
continentur. Quapropter universi sacerdotes qui plebibus praesunt, omni diligentia subditos suos admonere
debent: quatenus haec duo [0203A] tam saluti necessaria, memoriter sciant et prudenter intelligant. Quod quidem
tempore primitivae Ecclesiae diligenter ac fideliter observabatur, nunc autem incuria praelatorum sicut pleraque
alia in contemptum et negligentiam versum est: non utique sine periculo eorum, qui ut fieret procurare
debuerunt. Illud certe dubium non est, quod Salvator hanc orandi figuram, tanto nobis studio minime tradidisset,
nisi sciret quam sit utilis et efficax, et ad impetrandum idonea. Noverat ille paternae mentis affectum; quibus
videlicet, hominum votis et precibus ad exaudiendum facillime moveatur. Et idcirco qualiter eum convenire
debeamus curavit ostendere: quemadmodum aliquis regi dilectissimus, et omnium ei conscius secretorum, et qui
ejus [0203B] optime noverit qualitatem, alium ejusdem regis gratiam impetrare cupientem informat et instruit:
Sic, inquit, et sic loqueris ad eum; his tibi vocibus utendum est, hoc verborum artificio facile poterit exorari.
Haec igitur Dominica oratio nobis semper in ore sit, semper in corde teneatur, quae sacrosanctis Christi
labiis expressa atque formata est. Haec nobis mane surgentibus prima semper occurrat, haec nos sero ad lectos
redeuntes excipiat. Hac nos faciem Domini in confessione verae laudis praevenire festinemus, hac ei cogitatus et
sermones et opera nostra studeamus commendare. Et bene quidem in ordine nostro institutum est, ut [0203C]
omnia tam diei quam noctis officia, Dominica praecedat oratio, et in tempora omnia consummentur. Dignum
quippe est, ut illa verba ad laudem Christi frequenter sonent in ore nostro, quae primum ad eruditionem nostram
in ore Christi sonuerunt. Sed et cum fuerit opportunum, aut erimus in secreto, accedere debent et alia nostrae
devotionis argumenta, veluti genuum flexiones, et palmatae, id est tunsiones pectoris; et copiosa, si fieri potest,
lacrymarum effusio. Haec forsitan alicui supervacua viderentur, si non essent sacrae Scripturae aut etiam ipsius
Salvatoris auctoritate approbata. Ait enim Dominus ipse in Evangelio: Stans a longe publicanus percutiebat
pectus suum, dicens: Deus, propitius esto mihi peccatori (Luc. XIII). Item Dominus per [0203D] prophetam.
55

