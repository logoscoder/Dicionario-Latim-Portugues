sanctisque animabus jam corpore solutis, divinae majestatis suae praesentiam exhibet; justis autem adhuc in
carne positis, necessaria praesentis vitae tribuit et gratiam suam eis inspirat: iniquis autem hominibus et brutis
animantibus tantum necessaria corporis administrat. Ex hac ergo providendi benevolentia, omnium viventium
Pater nominatur: quod eis in quantum patitur vel natura vel meritum, sua beneficia non desinit exhibere. De hac
paternitate intelligitur illud: Ut sitis filii Patris vestri qui in coelis est; qui solem suum oriri facit super bonos et
malos, et pluit super justos et injustos (Matth. V). Et alibi: Respicite volatilia caeli quae non serunt neque metunt
neque congregant in horrea, et Pater vester coelestis [0173D] pascit illa (Matth. VI). Et item: Nonne quinque
passeres veneunt dispondio, et unus ex illis non est in oblivione coram Patre vestro? (Luc. XII.) Protectione pater
est omnium injuste oppressorum: qua eis tanquam pater filiis, et compatiatur affectu, et paterna bonitate
subveniat. Tale est quod dicitur in Psalmo: Turbabuntur a facie ejus patris orphanorum et judicis viduarum (Psal.
LXVII). Inter eos quibus protegendo pater est, praecipue dicitur pater orphanorum: ut eos qui parentum
naturalium solatio privati sunt, specialiter regere ac protegere intelligatur. Adoptione pater est tantum
credentium, quos de potestate diaboli erutos per agnitionem veritatis unigenito et naturali Filio in sortem divinae
haereditatis velut pater adoptivus associat. Unde amplius: Misit Deus [0174A] Filium suum factum sub lege: ut
adoptionem filiorum reciperemus. (Gal. IV). Et iterum: Non accepistis spiritum servitutis iterum in timore, sed
accepistis spiritum adoptionis filiorum in quo clamamus: Abba pater (Rom. VIII). Est autem adoptio jus civile,
quo, quis filium alienum, sive ipse liberos habeat, sive nullos, in filium sibi et sortem haereditatis assumit. Quae
adoptio naturam eatenus imitatur: ut nullus alium optare possit, nisi eum plena pubertate praecedat, id est XVIII
annis, tanto videlicet spatio, ut possit esse pater ejus ratione aetatis. Adoptionis autem duae sunt species: una
quae dicitur adrogatio, et altera qua nomine generis specialiter adoptio nuncupatur. Adrogatio est, qua quis, cum
a patre naturali emancipatus est et sui juris effectus, sic optat [0174B] in filium, ut totus transeat in potestatem
adoptantis. Adoptio autem est, qua quis sic adoptatur ab alio, ut tamen in potestate prioris patris esse non desinat.
Haec distinctio in his duobus versiculis breviter expressa est:
Adrogo qui suus est: et habet meus esse necesse. Patris adopto suum, nec patris desinit esse. Huic igitur
bifariae distinctioni simile quoddam reperitur in adoptione spirituali. Nam quidam per fidem catholicae veritatis
sic a Deo patre adoptantur, ut de potestate diaboli, quem prius non per naturam sed per culpam patrem habuerant
erepti, toti in potestatem Dei transferantur, et cum Christo jus paternae haereditatis accipiant. Hi vero sunt, qui
suscepta fide, divina adjuti gratia perseveranter ad [0174C] finem, bonis operibus insistunt; de qualibus scriptum
est: Si semen Abrahae estis, ergo filii Dei estis (Joan. VIII). Quod si filii, et haeredes: haeredes quidem Dei,
cohaeredes autem Christi (Rom. VIII). Alii vero sola fide adoptati, sic transeunt in filios adoptionis, ut in eis
prior pater diabolus patriam retineat potestatem: hi scilicet qui solo fidei sacramento signati sunt; sed opera fidei,
pietatis, ac justitiae exerere non curant, de quibus potest illud intelligi, quod de Judaeis dictum est: Filii alieni
mentiti sunt mihi, etc. (Psal. LXXVII), id est quos mihi per fidem adoptaveram, in nequitia permanentes,
claudicaverunt (ibid.). Nec mirum eos qui in potestate diaboli retinentur per fidem solam in filios adoptionis
posse transferre: [0174D] cum ipse pater eorum diabolus et confiteatur et credat: quemadmodum in Evangelio
scriptum est: Exibant a multis daemonia, clamantia: Quia tu es Filius Dei; etiam non sinebat ea loqui, quia
sciebant eum esse Christum (Luc. IV). Nota quia plus est clamare quam confiteri simpliciter, plus scire quam
credere. Hac igitur specie adoptionis quali qui adoptatur, totus transit in potestatem adoptantis: hi qui et fidem
habent et opera fidei, filii Dei facti sunt: quare et ipse eadem adoptione non tam civili quam coelesti jure pater
eorum rectissime nominatur. Et hi quidem convenienter et vere ad ipsum conversi dicere possunt:

Pater noster: Ac si dicant: Pater unigeniti Filii [0175A] tui per naturam, noster per gratiam. Pater
omnium per creandi auctoritatem; noster per recreandi pietatem. Pater universorum, per gubernandi potentiam;
noster per salvandi clementiam. Pater omnium viventium per beneficii collationem, noster per aeternae vitae
repromissionem. Pater oppressorum per divinae virtutis protectionem; noster per internam Spiritus sancti
consolationem. Pater omnium credentium per sacramenti perceptionem; noster per fidem et bonam operationem.

CAPITULUM VI.
Qui es in coelis. Cum ubique totus sit Deus, tamen in coelis, quae pars totius creaturae, videtur
excellentior, ob divinae majestatis reverentiam frequentius esse perhibetur. Sed videndum est in [0175B] quibus
coelis, et qualiter esse credendus sit. Nam coeli vel coelorum appellatio plurimas in Scripturis habet acceptiones.
Coelum quippe vel coeli dicitur splendor et sublimitas aeternae divinitatis. Coelum, ut ibi: Nemo ascendit in
41

