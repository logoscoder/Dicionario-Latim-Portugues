quoniam ipsam nihil praecedit. Praeparatum et non praeparatorium est aeterna beatitudo qua aliis omnibus
praeparatur, et ipsa nihil praeparat quia post eam nihil subsequitur. Praeparatum et praeparatorium, est quodlibet
aliorum in medio positorum, quoniam eorum quodlibet aliud et praecedit et sequitur. Et illa quidem respectu
praecedentium praeparata; respectu vero sequentium praeparatoria jure nominantur.

CAPITULUM V.

De inspiratorio bono.
Sed de primo quidem bono quod oranti petendum [0127B] est, remissione videlicet peccatorum quod et
specialiter praeparatorium diximus satis, ut credimus, copiose dictum est: nunc de secundo quod inspiratorium
placuit appellari, quid sentiri valeat videamus. Est igitur inspiratorium bonum, cum Spiritus sanctus invento sibi
aditu qui prius vitiorum sordibus obstructus erat, animae jam purgatae liberior influit, et ei dona gratiae suae
paulatim inspirat. Verum hoc adeo subtiliter et occulte, ut nec ille cui res agitur nec alius praesentire queat, sicut
scriptum est: Spiritus ubi vult spirat, et vocem ejus audis: sed nescis unde veniat, aut quo vadat (Joan. III). Et
primum quidem in ipsa anima justitiam, vel creat, vel recreat: creat utique per fidem, quae justificat impium, si
illa prius non aderat; recreat [0127C] vero per innocentiae puritatem, si fides prius affuerat; sed suffocata vitiis,
exsanguis jacebat et mortua. Deinde autem et alia spiritualium gratiarum charismata, utpote virtutes et opera
bona: continuo, ut ita dixerim, flatu non desinit inspirare. Non enim uti ventus iste aerius ita sancti quoque
Spiritus aura nunc incipit flare, nunc sponte desistit; sed ex quo semel spirare coeperit, nisi rursum vitiorum
sordibus excludatur, nunquam sui flatus tenorem vel interrumpit vel terminat: Ex quo fit ut hoc quoque
vocabulum, id est inspiratorium, aeque ut praecedens, cuilibet horum quinque bonorum praeterquam ultimo
generaliter conveniat: pro eo quod nullum est gratuitum hominis bonum, quod [0127D] idem Spiritus sanctus
non inspirando infundat. Ultimum autem illud quod est vita aeterna, hanc appellationem non recipit, quia cum ad
illum ventum fuerit, anima jam in tuto posita, non tam aspirari ad promovendum, quam frui et quiescere est
dicenda: quemadmodum navis cum ad portum venerit, non eget ulterius venti spiramine, cujus tamen officio ad
portum ipsum delata est. Tota quippe vita hominis a prima conversione usque ad beatae vitae perceptionem, ut
vulgari utamur exemplo, spirituale quoddam navigium est. Navigaturo siquidem primum salubris aurae flatus
aspirans prosperum iter maris et aggrediendi laboris optatum finem pollicetur. Ille vero blandientis aurae
temperie delinitus, navem luto diuturnae stationis [0128A] inhaerentem, magno conatu et labore trudit in fluctus,
clavum innovat, disponit remiges, erecto malo velorum sinus expandit. Quibus eadem aura crebrior atque
salubrior incumbens: non prius navem impellere ac prosequi desistit, quam ipsam cum omnibus qui in ea sunt ad
portum optatae stationis perducat.
Mystice: temperies aurae, Spiritus sanctus est; nauta, peccator volens corrigere vias suas; navis luto
infixa, mens impressa sordibus vitiorum; clavus, ratio; remiges, animi sensus; velum, spei amplitudo; cursus
maris, austerioris vitae difficultas; portus, aeternae vitae perceptio. Hujus ego navigationis quam molesta sint
initia, rerum ipsarum experimento cognovi. Quis autem finis aut [0128B] fructus futurus sit, ille cujus est rerum
eventus certo fine metiri. Quoties autem hoc quinquennium cum relicto saeculo meliores aggredi vias et cuperem
et timerem, per totos fere alios decem annos blandientem mihi Spiritus sancti auram; et me quasi in altum
vocantem aure cordis audiebam; et sic vix demum effectum est, ut navem mentis meae de luto terrenae stationis
cui fixa semper inhaeserat, multum diuque luctando, ipso quoque cooperante plurimum adjutus emoverem. Quod
licet in hoc navigandi initio feliciter mihi cessisse gaudeam; non possum tamen in tanto tamque incerto
praesentis vitae salo, errores et pericula non timere: sciens quia coepisse multorum est, pervenire quibus Deus
annuerit. Timeo hoc magnum mare et spatiosum [0128C] manibus in quo reptilia quorum non est numerus (Psal.
CIII). Timeo fluctus et procellas, timeo piratas et praedones, timeo syrtes atque ceraunia, cyclades incertas, et
fluctivagos symplegadum concursus, et, ut breviter concludam, mille causas naufragii. Atque ut ea quae
maximus ille Graecorum poeta de laboribus et periculis experientissimi Ulyssis, non tam poetice quam
philosophice commentus est, ad mysterium referantur: timeo lotophagos et Sirenes, timeo lestrygones et
Cyclopas, Scyllae latratus et Charybdis ingluviem; veneficia Circes, Leucothoes et Calypsonis blanditias, iram
Neptuni, et Pheacum delicias: et post omnia, viso jam Parcae fumo, ventos ruptis follibus erumpentes, [0128D]
et relapsae classis iteratos longosque circuitus. Quae omnia quid apud nos mysticae significationis habere
valeant; nam quid apud saeculares philosophos qui ea confinxerunt ipsi viderint, licet morosum sit ac difficile:
tamen propter simpliciores quibus ista legenda scribimus, quam brevissime fieri poterit explicemus. Fluctus
igitur maris scandala sunt et perturbationes saeculi; procellae ab aere venientes, respectus irae desuper, id est
divinae ultionis indignatio. Quae utraque spiritualiter naviganti timenda sunt ne vel eum nimis occupatum
17

