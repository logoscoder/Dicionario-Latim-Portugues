maxime optanda prima posuisse, veluti sanctificationem nobis: non illam quam diximus, sed aliam quae in futura
tantum vita fiet, et adventum regni aeterni, deinde per media quaedam ad ultimam petitionem pervenisse, qua
petimus a malo liberari: quod utique, prout illi accipiunt, primum esse oportet, ad vitam aeternam tendentibus.
Unde et huic quoque expositioni [0197C] septem dona Spiritus sancti converso ordine nituntur applicare; et
septem virtutes quas Dominus in Evangelio commemorat; et earum praemia tam ipsis donis quam petitionibus
non indiligenter assignant. Dicunt ergo: Pater noster qui es in coelis. Haec quidem mutari non oportet, sed sub ea
quam praemisimus expositione teneantur: hoc tamen adjecto quod tam hic quam ibi, non solum ad personam
Patris, verum et ad totam Trinitatem, quae et ipsa verissime Pater omnium est, petitiones istae dirigantur. Libera
nos a malo. Mali species, sicut supra docuimus, diversae sunt; a quibus omnibus liberari, bonum est et jucundum
et optabile. Hoc autem in loco nomine mali prava quaedam mentis qualitas quae amor mundi dicitur intelligi
debet: [0197D] qui amor adeo malus est ut odium Dei et contemptum inducat, quemadmodum scriptum est:
Quicunque voluerit amicus esse hujus mundi, inimicus Dei constituetur (Jac. IV). Ab hoc igitur malo liberamur
per speciem timoris, cum homo, suorum sibi conscius malorum, incipit cogitare vias suas: et timore gehennae
humiliter ad, Deum conversus, voluptatibus et pompis saeculi sponte renuntiat, ac voluntariam amplectitur
paupertatem. Quae quidem spiritualis paupertas non tam in relictione rerum temporalium quam in earum
contemptu posita est: eatenus ut inter multas facultates haberi possit, si eas nullo amore aut desiderio possederis;
sed ad [0198B] hoc tantum ut in necessitatibus pauperum et piis usibus laetus expendas. Huic igitur spirituali
paupertati quae non aliud quam virtus humilitatis est, regnum coelorum promittitur, dicente Domino. Beati
pauperes spiritu, quoniam ipsorum est regnum coelorum (Matth. V). Nec dixit ipsorum erit, sed ipsorum est; ut
qui sponte pro Deo pauperantur, jam se ditissimos et regni coelorum possessores agnoscant.
Et ne nos inducas in tentationem. Solent plerumque renuntiantibus saeculo plures et graviores
tentationum pestes emergere, juxta illud: Fili, accedens ad servitutem Dei, praepara animam tuam ad tentationem
(Eccl. II). Et ideo sequitur illa petitio, qua petimus a Deo in tentationem non induci, id est ne ipso deserente non
culpa ejus, sed vitio nostro in consensum [0198C] tentationis inducamur. Quod quidem fit per spiritum pietatis;
qui, cum datus nobis fuerit, compatitur infirmitati nostrae, et nos sua bonitate ab omni tentatione gravioris
peccati conservat et protegit. Per quem etiam benevoli et mites ac devoti efficimur ut nihil quod Deum aut
proximum offendat vel facere libeat vel etiam cogitare. Unde et huic virtuti pietatis et mansuetudinis possessio
terrae promittitur, cum Dominus dicit: Beati mites, quoniam ipsi possidebunt terram (Matth. V), non hanc utique
praesentem in qua crudeles et impii maxime damnantur, sed illam de qua dicit Psalmista: Portio mea, Domine,
sit in terra viventium (Psal. CXLI).
Et dimitte nobis debita nostra sicut et nos dimittimus debitoribus nostris. Sequitur tertia petitio,
[0198D] qua jubemur a Deo postulare ut, sicut peccantibus in nos peccata dimittimus, ita et ipse peccata nostra
dimittat. Nemo enim, ut ait Scriptura, mundus est a peccato, nec infans unius diei, si sit vita ejus super terram
(Job XXV). Dimitte nobis debita nostra sicut et nos dimittimus debitoribus nostris. Attende conditionem: Sicut et
nos dimittimus debitoribus nostris. Non dixit: Sicut et nos dimittimus tibi; quia Deus, quidquid agat in homine,
peccare non potest, nec aliquid facere quod ei dimitti oporteat. Et ideo dixit: Debitoribus nostris, ut sicut nos
peccantibus in nos proximis peccata dimittimus propter honorem Dei: ita Deus sua bonitate nostra [0199A] nobis
dimittere dignetur. Hoc autem fit per spiritum scientiae, quae de terrenis est; quem cum acceperit homo, videns
in hac vita praesenti non posse habere plenam perfectamque scientiam, totus resolvitur in luctum, nec exspectat
in hoc mundo consolationem, sed illam quam lugentibus promisit Salvator ita dicens: Beati qui lugent, quoniam
ipsi consolabuntur (Matth. IX). Quod utique tunc fiet, cum finita mundi miseria, tristitia nostra vertetur in
gaudium, et gaudium nostrum nemo tollet a nobis (Joan. XVI).

CAPITULUM II.
Panem nostrum quotidianum da nobis hodie. Inter haec omnia necesse est nobis quotidiani panis
alimonia sustentari, et ideo quarta petitione postulamus, ut eum nobis Deus quotidie, id est indesinenter [0199B]
largiatur. Qui panis nil aliud fere est quam spiritus fortitudinis; quem cum acceperit homo confortatur et
corroboratur in amore justitiae, adeo ut in hac vita nihil praeter illam desideret: nihil propter ipsam pati vel
timeat vel recuset. Huic sancto desiderio quod Dominus esuriens et sitim vocat, saturitas in futuro promittitur,
cum dicit idem Salvator: Beati qui esuriunt et sitiunt justitiam quoniam ipsi saturabuntur (Matth. V). Quod
utique tunc erit, cum cessante omni iniquitate, in aeterno Dei regno omnia juste disponentur, quemadmodum
dicit Psalmista: Satiabor cum apparuerit gloria tua. Hanc petitionem ita ponit Matthaeus: Panem nostrum
supersubstantialem da nobis hodie. Quod sancti doctores de corpore Christi exponunt, [0199C] quod dignitate
quidem et sanctitate est super omne id quod vere ac proprie substantia nominatur. Nec tamen dicimus corpus
Christi dignius esse quam animam ejusdem; sed quia hoc sine illa esse non potest, ne sumere videamur
53

