[0115A] Sed quam longa verborum indagine quod congrue dicatur oratio, prout fieri potuit quaesitum
est; nunc ad ea quae de ipsa non minus commode dici posse videntur, libet procedere. Inter quae primo
videndum est quod contineat oratio. Continet autem hoc, quis petat, quid petat, a quo petat, cui petat, quare petat,
et qualiter petat: Haec itaque continet et complectitur oratio: non tanquam partes sui ipsius, nullum enim eorum
in oratione poni solet, sed tanquam partes materiae suae; quoniam haec omnia simul collecta materia sunt
orationis, et in illis et circa illa versatur, et de illis agit oratio: eatenus, ut si unum deesse contigerit, ne oratio
quidem valeat appellari. Sunt aliae partes orationis tam simplicis quam compositae; quorum [0115B] jam aliquas
assignavimus, cum diceremus tot esse partes orationis catholicae quot petitiones. Quod quidem de composita
tantum oratione intelligi debet. Nam oratio alia simplex, alia vero composita reperitur. Simplex est illa quae uno
tantum verbo deprecativo explicatur, sive unum solum sit quod ea petitur, ut hoc: Deus propitius esto mihi
peccatori (Luc. XVIII); sive plura, ut si dicas: Deus da mihi veniam peccatorum et vitam aeternam. Et hoc
quidem ad exemplum categoricae propositionis, quae uno tantum verbo indicativo enuntiatur, quam et logici
simplicem vocant; sive illud verbum unum solum copulet, ut: Socrates est musicus, sive plura, ut: Socrates est
musicus et grammaticus. Similiter utraque istarum simplex est, sive [0115C] dicas: Tullius videt Socratem, sive
dicas: Tullius videt Socratem et Platonem. Compositam autem dicimus orationem, quae pluribus verbis
deprecativis explicatur, ut si dicas: Deus, propitius esto mihi peccatori, da veniam delictorum, concede vitam
aeternam, et quidquid hujusmodi continuare volueris. Et hoc item ad exemplum hypotheticae propositionis quae
pluribus verbis essentiatur, quam iidem logici compositam dicunt; sive constet ex duabus categoricis, ut haec: Si
Socrates esset homo, Socrates esset animal; sive ex quatuor, ut ista: Si omne risibile est homo, et omnis homo est
animal; tunc si Socrates est risibile, Socrates est animal. Et sicut in hypothetica qualibet categorica et est
propositio et [0115D] pars orationis: ita in oratione composita quaelibet simplex petitio et est oratio et pars
orationis. Simplex autem oratio ad exemplum grammaticae orationis tot habet partes quot dictiones, sed
differenter accipi solent; quoniam in oratione quidem catholica tam voces quam earum sensus attenduntur, in
oratione vero grammatica de solis vocibus habetur [0116A] ratio, de sensu penitus non curatur. Grammaticus
enim incipiens a voce transit ad litteram, de littera ad syllabam, de syllaba ad dictionem, de dictione ad
orationem: et haec omnia secundum solam congruentiam vocis; postmodum ipsam orationem grammatice
constitutam, dialetico tradit et rhetori velut quoddam idoneum ad agendum de thesi et hypothesi instrumentum.

CAPITULUM PRIMUM.
Satis luculenter ostensum arbitramur cum alias partes habeat oratio, ista sex de quibus proxime
agendum est nequaquam esse partes orationis. Nec rursum ea per jocos, id est circumstantias possumus
appellare, quoniam aliae sunt circumstantiae quae ei rectius assignantur, de quibus suo loco dicere [0116B] non
pigebit. Nunc interim de istis prosequendum est, ac primo videndum in oratione quis petat, fidelis videlicet an
infidelis. Nam orationis vocabulum largius acceptum, etiam ad illa extendi quae ab infidelibus fieri possunt,
superius ostensum est. Unde in Evangelio legitur de quibusdam gentilibus qui venerant Hierosolymam adorare
(Joan. I). Sed et publicanus et Pharisaeus dicuntur ascendisse in templum ut orarent (Luc. XVIII). Omnis autem
infidelis, aut gentilis, aut Judaeus, aut haereticus est: Primus oblatam fidei salutem non solum non suscipit, sed
etiam per stultitiam audire et agnoscere contemnit; secundus autem agnoscit quidem, et de Scripturis suis
intelligit, sed in Christi contemptum per invidiam repellit; tertius et agnoscit et suscipit, [0116C] sed ab illa jam
suscepta se postmodum per superbiam abrumpit. Primus ergo improbus est et ingratus, secundus invidus et
obstinatus, tertius perfidus et elatus. Et quoniam Salvator ob salutem omnium in mundum veniens et verba
doctrinae attulit et praecepta justitiae, videamus nunc quanta in utrisque ab hoc triplici genere infidelium
hominum pariatur contumelia. Et in contemptum quidem praeceptorum licet nobis exemplum sumere de tribus
improbis et perniciosis civibus quod sub uno eodemque magno principe velint aut nolint agere necesse est.
Quorum tamen primus ejusdem principis aequissimas leges jam scriptas et publice promulgatas nec legit nec
suscipit; secundus legit quidem sed [0116D] non suscipit; tertius legit et suscipit, sed susceptas postmodum
pervertit, et ad earum subversionem suadendo quos potest pervicaciter impellit. Ad contemptum autem doctrinae
Salvatoris tres nobis exemplo sint impudentes discipuli; quorum unus verbo magistri optime docentis nec audit
nec approbat; secundus audit quidem sed improbat; tertius audit [0117A] et approbat, sed postea per superbiam
contumaciter impugnat, et ad ea impugnanda sibi quos potest associat. Haec tria reproborum hominum genera:
non solum tota vivendi ratione (si tamen ratio dici potest) ab invicem discrepant, verum etiam in singulis
generibus alii alios diversis impugnant sententiis. Nec mirum, eos qui a veritate quae Christus est alieni sunt:
variis errorum implicari fallaciis. Pluribus enim extra viam currentibus nihil est rationis, cur alius alio rectius
currere dicatur. Nam, licet alius viae vicinior sit, alius autem remotior, omnes tamen quandiu extra sunt inutiliter
currunt, nec unquam nisi viam intraverint ad locum quo illa ducit pervenient. In populo itaque Judaeorum plures
forsitan olim fuerunt sectae, sed duae maxime notabiles. Una videlicet Pharisaeorum, [0117B] qui et
resurrectionem mortuorum fatebantur, et omnes Veteris Instrumenti suscipiebant Scripturas. Alia vero
11

