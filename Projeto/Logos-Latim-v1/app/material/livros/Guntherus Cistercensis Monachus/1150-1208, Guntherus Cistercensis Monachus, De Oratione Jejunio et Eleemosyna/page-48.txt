quia solo corde gratiam Spiritus sancti accipimus, solo corde compungimur, solo corde diligimus et
contemplamur et speramus. Octavus autem omnibus et totis sensibus et animae et corporis, in aeterna beatitudine
sumetur: quando omnes electi resumptis corporibus divinae visionis gloria satiabuntur, quemadmodum dicit
Psalmista: Satiabor cum apparuerit gloria tua (Psal. XVI), et item: Justi epulentur et exsultent in conspectu Dei,
et delectentur in laetitia (Psal. XVII). Septem igitur hi panes in hoc vitae praesentis septenario necessarii sunt, et
ideo postulandi, quibus velut quodam viatico [0187C] tendentes ad patriam in itinere sustentemur. Octavus
autem in illa octava communis et magnae resurrectionis apponendus nobis in patria reservatur; quo sancti omnes
in aeterna beatitudine perfruentur: majori utique miraculo quam illi quinque panes evangelici totidem millibus
hominum ad unius horae refectionem suffecerunt (Joan. VI). Patet itaque quod ille panis aeternae jucunditatis qui
filiis in patria reservatur, in hac quidem vita optari et peti potest: impetrari autem et obtineri non potest. Reliquos
autem septem panes nobis in via necessarios, a Patre coelesti qui dat bona data petentibus se (Matth. VII),
postulamus cum dicimus: Panem nostrum quotidianum da nobis hodie. Nostrum hodie, dies est hodierna,
nostrum hodie dies [0187D] hesterna fuit, nostrum hodie dies crastina erit, nostrum hodie totum est spatium
hujus vitae praesentis. Cum ergo dicis hodie, idem est ac si diceres: Quandiu sumus in hac vita temporali.
Panem, inquit, nostrum quotidianum, id est quotidie necessarium, quotidie fruendum, cujusmodi edulio
nullo unquam tempore quandiu sumus in via salubriter carendum est. Nam et panem divini sermonis per
assiduam meditationem, et panem corporis Christi per fidei sinceritatem, et panem gratiae spiritualis per
internam refectionem, et panem compunctionis per cordis contritionem, et panem dilectionis per charitatis
affectionem, et panem contemplationis per secretam delectationem, et panem spei per securam exspectationem:
omnia haec [0188A] pro captu nostrae infirmitatis, re ipsa nobis semper adesse necesse est. Nec illud nunc
dicimus, quod harum rerum omnium actiones indesinenter exercere valeamus: sed res ipsas nobis semper inesse,
et possibile est et necesse. Neque enim est aliquis qui sacrae Scripturae verba semper vel audire vel legere possit
vel in eis meditari, sed qui semper haec faciendi voluntatem habet, is facere judicatur, exemplo illius qui dicebat:
Meditabor in justificationibus tuis semper (Psal. CXVIII), et alibi: In corde meo abscondi eloquia tua ut non
peccem tibi (ibid.). Et Salvator in Evangelio: Si dilexeritis me et verba mea in vobis manserint, quodcunque
petieritis fiet vobis (Joan. XV). Simili modo nec ullus est qui omnibus horis sacramentum altaris actualiter
sumere [0188B] queat, sed qui per fidei puritatem et charitatis unionem Christum sibi incorporat eique
incorporatur, hunc panem Dominici corporis indesinenter manducat. Hunc panem indesinenter masticandum
putabant illi qui dicebant: Domine, semper da nobis panem hunc (Joan. XVI), cum semel sumptus nisi propter
mortale peccatum nunquam desinat manducari. Panem quoque gratiae spiritualis hunc jugiter manducare
dicimus, qui gratia Spiritus sancti assidue fovetur et proficit; quemadmodum Joannes Baptista, qui repletus
Spiritu sancto ex utero matris suae (Luc. I), sicut de ipso angelus patri promiserat, in eadem Spiritus sancti gratia
jugiter perseveravit et profecit. Similiter panem compunctionis [0188C] ille sumit assidue, non qui semper
compungitur: hoc enim impossibile vel rarum est, sed qui sanctae compunctionis semper habet propositum,
exemplo illius qui dicebat: Iniquitatem meam ego cognosco, et peccatum meum contra me est semper (Psal. L).
Et Jacobus ait: Miseri estote et lugete; risus vester vertatur in luctum, et gaudium in moerorem (Jac. VIII). Sed et
panem dilectionis semper ille manducat, non qui semper actum diligendi exercet: quod, ut credimus, nemo facit,
sed qui nunquam dilectionis mutat affectum. Hic panis qualiter assidue manducari possit et debeat, ostendit
Apostolus: Ante omnia, inquit, fraternam charitatem in vobismetipsis continuam habentes (I Pet. IV). Hoc et de
pane contemplationis intelligendum est eum [0188D] semper hoc pane refici, non qui semper contemplatur, quod
humanae infirmitatis non est, sed qui nunquam desiderium amittit contemplandi, juxta illud Apostoli: Quae
sursum sunt sapite, non quae super terram; quae sursum sunt quaerite, ubi Christus est in dextera Dei sedens
(Col. III). Pane nihilominus spei ille semper fovetur et pascitur, non qui semper sperandi actum intendit, sed a
quo nunquam recedit illa mentis securitas, exemplo Psalmistae dicentis: Ego autem semper sperabo (Psal. LXX).
Quod ergo panem quotidianum postulamus, non actum continuum, sed jugem sancti propositi designat
intentionem. Huic quartae petitioni plurimum convenit spiritus fortitudinis, quoniam ipse spiritus, ut paulo antea
diximus, panis est; et sic panis edulium corpus, [0189A] ita et ipse animam corroborat et confortat. Hunc panem
esurienti, qui non aliud est quam justitia, nec enim potest haberi justitia nisi per virtutem Spiritus sancti,
promittitur saturitas cum Dominus dicit: Beati qui esuriunt et sitiunt justitiam, [0190A] quoniam ipsi
saturabuntur (Matth. V). Tunc utique, cum illud impletum fuerit quod dicit Salvator: Ut edatis et bibatis in mensa
mea (Luc. XXII); ut edere ad esuriem, et bibere ad sitim justitiae referatur.

LIBER DECIMUS. De tribus reliquis Orationis Dominicae petitionibus. [0189]

CAPITULUM PRIMUM. Quinta petitio, de remissione debitorum. [0189B]
48

