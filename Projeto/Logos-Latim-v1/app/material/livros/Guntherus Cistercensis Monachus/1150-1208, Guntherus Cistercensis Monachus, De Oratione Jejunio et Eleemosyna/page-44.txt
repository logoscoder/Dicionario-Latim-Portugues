Israel, interpretatur aeternae Divinitatis nomen et magnum et immensum et omnino ineffabile. Hoc est illud
nomen quod operatur in sacramentis Ecclesiae, in quo jussit Dominus apostolis [0179B] baptizare, dicens:
Baptizantes eos in nomine Patris et Filii et Spiritus sancti (Matth. XXVIII). In nomine dixit, non in nominibus;
quia licet tria sint personarum vocabula, id est Pater, et Filius, et Spiritus sanctus: unum tantum est nomen in rei
natura, id est una majestas, una virtus, una sublimitas. Hoc igitur utcunque nomen qualiter sanctificari possit,
quod Dominus orandum esse monebat prout ipse donaverit, studeamus inquirere.
Ante Salvatoris adventum, cum notus tantum esset in Judaea Deus (Psal. LXXV), et in illa,
paucissimis: gentes autem omnes per circuitum non habentes veri Dei notitiam, ligna colerent et lapides: hoc
nomen vocale quod est Deus, quasi vile et profanum erat: quippe quod non solum puris [0179C] hominibus,
utpote Jovi, Marti, ac Mercurio, sed etiam lapidibus et lignis, amplius autem ipsis quoque daemonibus
conveniret. At vero postquam Salvator primus, et post ipsum apostoli praedicare coeperunt unum esse tantum cui
hoc nomen singulariter deberet ascribi: tunc nomen illud in cordibus audientium sanctificari coepit, et sanctum et
solo Deo dignum judicari. Tunc enim illud legis praeceptum quod apud Judaeos fere oblitteratum erat: Audi,
Israel, Deus tuus Deus unus est (Deut. VI), ipsis etiam gentibus innotuit, ac per hoc multitudo deorum reprobata
est. Quod quia tempore et officio apostolorum futurum erat: ideo primum de sanctificatione nominis postulanda
illos Dominus instruebat. [0179D] Similiter et illud reale nomen, quod non aliud est quam ipsa natura Deitatis,
antequam homines per fidem agnoscerent, paucissimis sanctum erat: non quia non sanctum esse poterat, sed quia
nec esse putabatur. At vero praedicante Christo, et post ipsum apostolis, cum homines unum et verum Deum et
credere et confiteri certatim inciperent: hoc nomen sanctificatum est: non quia sanctum esse coepit, sed quia
sanctum esse innotuit. Jam enim et antea de eodem nomine dixerat Psalmista: Sanctum et terribile nomen ejus
(Psal CX), et alibi: Benedic, anima mea, Domino: et omnia quae intra me sunt nomini sancto ejus (Psal. CX). De
hac sanctificatione nominis Dominus loquitur per prophetam, dicens: Dum sanctificatus fuero in vobis (Ezech.
XXXVI). Quod [0180A] quidem tunc impletum est, quando praedicantibus apostolis, vocale nomen quod prius
blasphemabatur in gentibus, ob reverentiam unius Dei in honorem et gloriam receptum est; et reale nomen, id est
ipsa Deitatis essentia, quae prius nec esse putabatur, conversis ad fidem gentibus, et esse et sanctissimum esse
deprehensum est. Potest etiam paterni nominis appellatione unigenitus Dei Filius non incongrue designari; per
cujus praesentiam et praedicationem coelestis Pater mundo innotuit: quemadmodum aliquis ante ignotus,
exhibitione sui nominis notescere solet. Quod quidem tunc agebatur, cum Dominus in Evangelio diceret: Pater,
clarifica Filium tuum, ut et Filius tuus clarificet te (Joan. XVII). Clarificato enim Filio per gloriam resurrectionis,
[0180B] etiam ipse Pater mundo clarificatus innotuit. De hoc nomine sic ait propheta: Ecce nomen Domini venit
de longinquo et claritas ejus replet orbem terrarum (Isa. XXX). De longinquo venit Filius Dei, quia de coelo in
terram, non mutatione loci, sed incarnatione Verbi. De longinquo venit, quia de divina natura in humanam: non
illam relinquemdo, sed istam assumendo; non depositione virtutis, sed susceptione nostrae infirmitatis. De hoc
nomine dicebat Dominus per Ezechielem prophetam: Sanctificabo nomen meum magnum, ut sciant omnes quia
ego Dominus (Ezech. XXXVI). Hoc itaque nomen tunc sanctificatum est; quando, Domino moriente ac
resurgente, et ad coelos ascendente, divina virtus quae prius in ipso tanquam mortali homine latitabat, [0180C]
per quam haec omnia fieri potuerunt, magna et ineffabilis et omni sanctitate digna coepit aestimari. De hac
sanctificatione paterni nominis, id est suiipsius, agebat Salvator, cum de discipulis suis aliisque qui per illos
credituri erant in ipsum, ita loqueretur ad Patrem: Et pro eis sanctifico meipsum, ut sint et ipsi sanctificati in
veritate (Joan. XVII). Fit autem haec nominis sanctificatio per spiritum timoris quem Isaias, quando de illo
agebat qui de coelis ad terram erat descensurus, inter spiritualia dona novissimum collocavit: a spiritu sapientiae
incipiens, et ad illum usque per media quinque descendens hoc modo: Requiescet super eum spiritus Domini,
spiritus sapientiae et intellectus, [0180D] spiritus consilii et fortitudinis, spiritus scientiae et pietatis, et replebit
eum spiritus timoris Domini (Isa. XI). Homini vero de terra ad coelum redire cupienti, idem spiritus timoris
primo omnium necessarius est: ut per eum humiliatus ad altiora gratiarum dona gradatim ascendat: eundo
videlicet de virtute in virtutem, ut videatur Deus deorum in Sion (Psal. LXXXV). Per hunc igitur spiritum
timoris, salubriter humiliatus est homo, et virtutem humilitatis adeptus, ac sese Domino subjiciens, nomen illud
sanctum et gloriosum admirari coepit et colere, dicens pariter cum Psalmista: Domine Dominus noster, quam
admirabile est nomen tuum in universa terra (Psal. VIII). Unum et huic primae virtuti humilitatis, quae non aliud
quam paupertas [0181A] spiritualis est, ne frustra currere videatur, regnum coelorum promittitur, dicente in
Evangelio Salvatore: Beati pauperes spiritu, quoniam ipsorum est regnum coelorum (Matth. V). Et merito
quidem hoc: ut qui in hac vita spontanea humilitate divinae servituti sese subjiciunt, in regno aeternitatis cum
ipso glorientur.

CAPITULUM X. Secunda petitio de adventu regni.

44

