Haec hactenus de his qui pro seipsis orant arbitramur sufficere; nunc de illo qui pro alio Deum rogat,
quid recte sentire valeat, quantum nobis erit possibile, videamus. Orat igitur vel dignus pro digno, [0160D] vel
dignus pro indigno, vel indignus pro digno, vel indignus pro indigno. Dignum accipimus justum in praesenti,
indignum vero injustum, qualiscunque postmodum hic vel ille futurus sit. Orat etiam idoneus pro idoneo,
idoneus pro non idoneo, non idoneus pro non idoneo. Idoneum autem dicimus electum, sive jam dignus sit vita
aeterna secundum praesentem meritorum qualitatem, sive nondum quidem habeat illam dignitatem, sed
postmodum sit adepturus. Non idoneum vero reprobum appellamus: vel ea quae nunc est, vel ea quae
postmodum erit meritorum qualitate. Vides ergo quia ex his duabus differentiis, digno videlicet et indigno,
singulis advenientibus utrique personae, petentis, scilicet et ejus cui petitur, constituitur simplex quaedam
[0161A] et quadrimembris divisio: et rursum ex idoneo et non idoneo similiter alia fit quadrimembris et simplex.
Harum autem differentiarum duae ponunt, ut dignus et idoneus; duae privant, ut indignus et non idoneus.
Rursumque ex his quatuor differentiis binis utrique personae advenientibus fit quaedam composita divisio
sedecim membrorum: quorum primum est, cum dignus et idoneus orat pro digno et idoneo; ultimum autem cum
indignus et non idoneus pro indigno et non idoneo. Media quatuordecim compendii causa, lectoris sagacitate
formanda relinquimus. Et quia de singulis per ordinem disputare plus haberet laboris quam commodi, de quatuor
tantum simplicibus ponamus exempla. Si ergo electus electo vitam petit aeternam, exauditur [0161B] ille qui
postulat, et ille cui postulatur accipit: sive propter praesentem utriusque dignitatem, sive propter illam quae
postmodum futura est: quae cernenti omnia Deo jam praesto est atque conspicua, cui nihil praeteritum est aut
futurum: sed omnia stant in praesenti. Hoc autem tale est: veluti princeps alicujus magnae civitatis in promotione
illius quem diligit, alium quem nihilominus diligit dicitur exaudire. Si vero idoneus non idoneo postulat:
repellitur quidem hic talis, quoad illum qui rei quae petitur, id est vitae aeternae, idoneus non est: non quoad
illum qui ex hoc ipso quod pro alio pie supplicat, majorem apud Deum gratiam promeretur. Huic simile fit, cum
servus fidelis et domino dilectus pro conservo nequam et flagitioso ad dominum [0161C] intercedens repellitur,
sic tamen ut ex eo ipso quod pie pro alio intercedere laboravit, ampliori dilectione dignus habeatur. Si autem non
idoneus idoneo, hanc quoque petitionem non gratia petentis, sed ejus cui petitur dicimus exaudiri, eo videlicet
modo quo aliquis odiosus principi et contemptus, in illo quem princeps propter sua merita sublimavit, quia pro
illo ipse rogaverat, ab eodem principe se putat exauditum. Dicitur enim aliquis exaudiri duobus modis: uno
quidem proprie cum ad ejus petitionem et propter ipsum fit aliquid; altero magis improprie, cum ipso quidem
petente fit; nec tamen ob gratias ipsius, sed alia de causa. Tale est illud in libro filii Sirach (Eccli. IV): Ab inope
ne [0161D] avertas oculos tuos: maledicet enim tibi et exaudietur, et exaudiet eum qui fecit illum; quasi Deus
propter imprecationem pauperis puniat contemptorem, quem tamen, etiam tacente illo, erat puniturus. Si vero
non idoneus pro non idoneo supplicat, scilicet reprobus pro reprobo: haec petitio duabus de causis omnino
repellitur: tum vitio petentis, tum illius cui petitur, qui rei petitae commercium non habet. Commercium autem
dicimus rei adipiscendae idoneitatem, quemadmodum secundum leges servilis persona consulatus vel praeturae,
secundum canones saecularis persona ecclesiasticae rei non habet commercium. Hujus ultimae repulsae
exemplum est, cum civis aliquis perniciosus et ideo principi vehementer invisus, pro illo quem princeps ob
scelera [0162A] sua digne damnare proposuit intercedens, tum sui causa, tum illius pro quo supplicat, inexorabili
terrore repellitur. Atque ita, ut diximus, forsitan non incongrue sentiri potest, de illa oratione qua alii ab alio vita
aeterna postulatur, quae solis electis ab aeterno repromissa est. Electus quippe idem est qui et idoneus, quem
divina electio ad vitam praedestinavit aeternam. Quapropter, ut jam saepe dictum est, nulli nisi idoneo ejusdem
vitae beatitudo precibus potest obtineri. Si ergo idoneus est ille cui petitur, effectum habet oratio, quocunque
modo caetera se habeant; et quanto plures positivae differentiae circa utramlibet personam concurrerint, tanto
pluribus ex causis quod petitur obtinetur. Si autem idoneus non est, inefficax est orantis intentio, et quanto plures
[0162B] privativae convenerint, tantopluribus ex causis quod petitur denegatur. De reliquis autem quatuor
spiritualium bonorum generibus aliud rationis est, pro eo quod illa tam electis quam reprobis possunt contingere,
sed fructu dissimili. Nam electi quidem finaliter ea retinent et salvantur, reprobi citra finem amittunt et pereunt.
Haec igitur dona utrique homines sicut sibi ipsis, ita et aliis propter illas quas praediximus causas orando possunt
impetrare. Remissio enim peccatorum, quae bonum praeparatorium dicitur, nisi alii, orante alio, possit impetrari,
non diceret Dominus in Evangelio: Orate pro persequentibus et calumniantibus vos (Matth. V); et Stephanus de
lapidatoribus suis in Actibus apostolorum: Domine Jesu Christe, ne statuas [0162C] illis hoc peccatum (Act.
VII). Peccatum jam commiserant; sed ne illis statueretur, imo per remissionem tolleretur, martyr orabat egregius.
Justitia quoque per fidem quam bonum inspiratorium maluimus appellare, nisi alii alio orante praeveniret, non
diceret Apostolus Ephesiis: Hujus rei gratia flecto genua mea ad Deum Patrem, ut det vobis virtutem, habitare
Christum per fidem in cordibus vestris (Ephes. III). Meritorium quoque bonum, scilicet bona mentis qualitas
quae virtus dicitur, nisi alterius oratione alteri innasceretur, non subderet in eodem loco: In charitate radicati et
fundati, supplendum est: ut sitis (ibid.). Ecce quemadmodum orat eis virtutem, fidem et charitatem. Operatio
vero [0162D] bona quae meritum appellatur, nisi interventu alterius in altero excitaretur, superfluum esset quod
dicit idem Apostolus: Oramus autem Dominum ut nihil mali faciatis, sed ut faciatis quod bonum est (II Cor.
XIII). Pro bonis operibus aliorum orabat ille qui dicebat: Det vobis Deus cor omnibus ut colatis eum, et faciatis
34

