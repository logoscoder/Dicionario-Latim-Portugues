diversos auctores, et diversa monachorum genera variatur; dum alii ad consuetudinem aliorum, vel addunt, vel
mutant, vel detrahunt.
De forma canonica.
Forma autem orandi canonica est, eorum qui antonomastice canonici regulares appellantur, cum tamen
canonicus nil aliud quam regularis, a canone quod est regula, possit interpretari. Sed haec quoque forma licet
secundum canones ecclesiasticae debeat conformari, quandoque tamen in quibusdam articulis ab ea differre
reperitur.
De forma ecclesiastica.
[0205D] Ecclesiastica forma generalis est Ecclesiae, quae et ipsa secundum diversas dioeceses
plerumque solet variari. Inter has orandi formas nemo suam aliis superbe praeferendam existimet, quoniam
omnes laudabiles et bonae sunt, et Deo placent, et ad unum beatitudinis finem diriguntur. Sicut enim nihil refert
quoad rei utilitatem, quo verborum ordine regem interpellans, gratiam ejus obtineas, ita nihil interesse credimus,
hac vel illa, vel alia orandi forma, aeternae retributionis bravium assequaris. Quapropter unusquisque suam omni
studio servet et impleat: et omnes licet dispari modo, uno tamen devotionis affectu, debitam Deo servitutem
exhibeant, qui non tam quibus verbis, quam qua pietate mentis oretur solet attendere.

CAPITULUM VI. De quinto contento orationis, id est quid oranti conveniat. [0206A]
Nunc quoniam illud capitulum orationis quid ad ipsam pertineat tractavimus, sequens, id est quid oranti
conveniat, curemus inspicere. Conveniunt igitur oranti haec: parcimonia, castimonia, humilitas, devotio et
compunctio. Parcimonia oranti necessaria est; quia venter saginatus et stomachus turgens, subtilem et puram
orationem non possunt intendere. Castimoniam quoque oranti adesse conveniens et pulchrum est, ut pura et
munda Deo praesentetur oratio, quia nihil turpius est quam orationis puritatem libidinis feditate polluere. Unde et
in Veteri Testamento sacerdos qui sorte [0206B] templum ingressurus erat, ut adoleret incensum: femoralibus
indui jubebatur, nec licebat ei toto tempore vicis suae, domum vel uxorem respicere. userlistSed et ipse
Apostolus (I Cor. VII) etiam conjugatos tempore orationis ab opere conjugali vacare jubet, et postea redire in
idipsum ne tentet, inquiens, vos Satanas. Sacerdotibus autem et clericis, ac monachis imo omnibus qui votum
continentiae susceperunt, sicut semper orandum est, ita jugiter continendum. Humilitas quoque oranti adesse
debet, ne superbiam Pharisaei repraesentet in publico, sed humilitatem publicani servet in occulto (Luc. XVIII).
Devotio sicut longe supra docuimus in duobus consistit: amore videlicet Dei, et desiderio regni. Horum
utrumque oranti adesse necesse est; ut Deum [0206C] amet quem orat, et regnum coeleste pro quo orat ardenter
desideret. Compunctio similiter in duobus posita est: odio peccati, et timore supplicii. Haec quoque duo oranti
praesto esse decet; ut peccata inexorabiliter oderit, et ea sibi ante oculos ponens, quotidie pro singulis veniam
petat, et ab aeterno supplicio quod per illa promeruit summo metu et humilitate imploret liberari.

CAPITULUM VII. De sexto contento orationis, id est quid orando proveniat.
Tunc ultimum orationis capitulum, id est quid orando proveniat, tentabimus explicare. Sunt autem
haec: remissio peccatorum, securitas praemiorum, aeternitas gaudiorum. Remissionem peccatorum [0206D]
meruerat David, quando post quinquagesimum psalmum in quo peccata sua humillime defleverat, missus est ad
eum Nathan propheta dicens: Transtulit Deus peccatum tuum a te (II Reg. X). Securitas quoque praemiorum,
orando provenire solet: quando verus orator ac diligens, ex longo orandi usu, non solum veniam peccatorum, sed
etiam praemia aeternae beatitudinis securus incipit exspectare. Aeternitas gaudiorum in hac quidem vita
comparari potest, possideri non potest, nisi tunc demum cum corpore resoluti, sperata diu bona nos gaudemus
accipere. Vide quam sit utilis et efficax oratio, quae et in hac vita remissionem accipit peccatorum, et futurae
beatitudinis confert securitatem, et tandem ad vitam perducit aeternam.

LIBER DUODECIMUS. De jejunio. [0207]

57

