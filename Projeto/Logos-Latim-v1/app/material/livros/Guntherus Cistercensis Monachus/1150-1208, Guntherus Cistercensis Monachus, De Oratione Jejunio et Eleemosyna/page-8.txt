horum verborum significatio ad illa etiam extendi quae extra Ecclesiam fieri possunt; vel in ipsa Ecclesia non
soli Deo, sed etiam aliis rebus exhiberi solet, libet super his non [0109C] inutilem assignare divisionem.

Divisio orationis.
Est igitur adoratio: alia divinae venerationis, alia devotae supplicationis, alia piae recordationis, alia
mysticae significationis, alia vanae ostentationis, alia fictae simulationis, alia justae satisfactionis, alia perfectae
humilitatis, alia debitae subjectionis, alia mutuae dilectionis, alia improbae derisionis, alia coactae necessitatis,
alia deceptae vanitatis, alia detestandae impietatis. Divinae venerationis est illa, quae soli Deo impenditur, de qua
dicit Psalmista: Adorate eum, omnes angeli ejus (Psal. XCVI), et alibi: Adorabunt eum, omnes reges, omnes
gentes servient ei (Psal. LXXI). Devotae supplicationis est illa, qua vel [0109D] sanctos angelos, vel sanctos
homines jam beatos, debito honore venerantur hi qui eorum visione digni sunt, ut Daniel et Joannes, et alii multi,
qua nos etiam licet peccatores eisdem ut nobis apud Deum subveniant humiliter supplicamus, ut fieri solet in
litania. Piae recordationis est illa, qua nos vel sacra loca, vel sanctorum reliquias, vel quidquid illud est quod
nobis ad memoriam revocat salutis nostrae sacramenta, veluti crucem Dominicam, vel sepulcrum propter
honorem ejus qui ea sanctificat, quanta possumus reverentia veneramur. De hac potest illud intelligi:
Adorabimus in loco ubi steterunt pedes ejus (Psal. CXXXI); ut hoc ad illa loca quae Dominus in carne sacris
pressit vestigiis referatur, quemadmodum et illud [0110A] prophetae: Et erit sepulcrum ejus gloriosum (Isa. II).
Debitae subjectionis est illa, qua nos coram praelatis et principibus nostris, sive illis hominibus quibus jure
subditi sumus, etiam ipso habitu corporis humiliamur, quemadmodum Esther Assuerum regem legitur adorasse
(Esther. V, X); etiam ipso jure subjectionis tanquam captiva regem, uxor maritum, excepto mysterio quo ille
Christum, illa vero Ecclesiam designabat. Mutuae dilectionis est illa, qua nos nullo quidem jure sed solo
charitatis affectu ad invicem inclinamus, quod nostrae professionis hominibus pro eo quod humilitatem maxime
sectari debent, specialiter videtur convenire, sicut legimus quosdam sanctos viros meritis et vita non impares,
mutua sibi humilitate [0110B] prostratos benedictionem et orationes ab invicem postulasse. Justae satisfactionis
illa vocari potest, qua reus aliquis ei quem se meminit offendisse; sive flexo genu, seu toto corpore prostratus
supplicat ut ignoscat, quemadmodum Jacob Esau fratrem suum sibi occurrentem quem primogenitis fraudaverat,
adoravit (Gen. XXXIII). Fictae simulationis illam dicimus, vel qua haeretici, vel improbissimi Christiani
nobiscum in Ecclesia positi, sacramenta nostra quae corde contemnunt extrinsecus ficta pietate venerantur;
cujusmodi hominum, nescio an unquam fecundior pestis quam nunc exstiterit, nisi quod terrore vigoris
ecclesiastici reprimuntur. Mysticae significationis fuit illa, qua Rebecca in typo Ecclesiae venientis ex gentibus
Isaac, sub imagine Christi, [0110C] adoravit: Cum ille, sicut scriptum est in Genesi, egressus in agrum ad
meditandum (cap. XXIV): non aliud utique, nisi de salute generis humani; de qua meditatione dicit Dominus per
prophetam: Ecce ego cogito cogitationes pacis et non afflictionis (Jer. XXIX), Et in alio propheta: Conversus
cogitavi in diebus istis, ut benefaciam domui Juda et Jerusalem (Zach. VIII). Vanae ostentationis est illa, quando
quis propter inanem gloriam orat in publico: quod proprium est hypocritarum, de quibus ait Dominus: Qui amant
in plateis stantes orare, ut videantur ab hominibus (Matth. VI), et alibi: Qui devorant domos viduarum sub
obtentu prolixae orationis (Marc. XII). Ex horum numero erat superbus ille Pharisaeus, qui contempta humilitate
publicani, [0110D] haec apud se orabat: Deus, gratias tibi ago, quia non sum sicut caeteri homines: raptores,
injusti, adulteri, velut etiam hic publicanus (Luc. XVIII).
Improbae derisionis fuit illa, qua Judaei flexo genu, Domino illudebant dicentes: Salve, rex Judaeorum,
etc. (Matth. XXVII; Marc. XV; Joan. XVI.) Quibus similes sunt hi qui, pro peccatis suis orantes, ea tamen
repetere non timent: nisi forte minus nocentes illi videbuntur, qui verum hominem contemnebant: quam isti qui
divinae claritatis faciem ubique praesentem, quam precibus placare student, spernendo conspuunt, et caedunt
irritando. Qui enim, cum dixerit Deo: Ostende faciem tuam, et salvi erimus (Psal. VII), respicientem et parcere
cupientem, contemnit et gravius irritat: quid aliud quam faciem [0111A] Dei quem falso implorat, importune
caedit et conspuit. Perfectae humilitatis est illa, qua se sponte aliquis inferiori per humilitatem subjicit,
quemadmodum Salomon qui tanquam rex potentissimus nulli hominum assurgere, nullumque praeter Deum
adorare tenebatur: matri suae tamen ad se ingredienti assurrexit, et eam humiliter adoravit, sicut in libro Regum
expressum est (III Reg. II). Coactae necessitatis appellavimus quae fit, vel propter metum, vel propter aliquam
urgentem necessitatem, quemadmodum Joseph in Aegypto fratres ejus adorasse referuntur (Gen. XLII-XLV).
Deceptae vanitatis illa est, qua stulti homines errore vano decepti, vel aliquas creaturas etiam ipsis
inferiores, vel opera manuum suarum stulto [0111B] metu venerantur. De quibuslibet dicit Psalmista:
Confundantur omnes qui adorant sculptilia et qui gloriantur in simulacris suis (Psal. XCVI). Ultima quae dicitur
detestandae impietatis, illa est qua quidam homines non tam stulti quam impii, ipsos etiam daemones tanquam
deos in contumeliam Creatoris et colunt et invocant. De quibus ita continetur in Psalmo: Quoniam omnes dii
8

