Sadducaeorum qui neque resurrectionem exspectabant, nec praeter quinque Moysi libros ullas veteris paginae
Scripturas curabant suscipere. Inter gentiles quoque plurimas dicunt erroris esse differentias, qui tamen omnes in
duas principaliter discedunt: eorum scilicet qui ab Ismaele filio Abrahae ducentes originem circumcisionem
accipiunt, et Ismaelitae vocantur; et aliorum qui in praeputio nati, ideo gentiles specialiter dicuntur, qui in eo in
quo geniti sunt perseverant. Haereticorum autem innumerae sunt pestes, quorum septuaginta fere sectas tam
nominibus quam propriis errorum articulis ab invicem discrepantes in lib. Etymologiarum describit Isidorus;
quas, quia ad [0117C] praesens percensere plus habet laboris quam commodi, illud potius videndum est quod
quatuor ex causis denominari solent haeretici. Quidam enim a provinciis denominantur, ut Cataphrygae; quidam
ab ipsis haeresum auctoribus, ut Marcionitae; quidam a praerogativa sanctitatis quam sibi prae caeteris usurpant,
ut Cathari tanquam mundi; quidam ab errore quem fingunt aut sequuntur, ut Antrhopomorphitae; qui falsa
opinione Deum Patrem in formam hominis transfigurant. Anthropos enim Graece Latine hominem sonat;
morphe autem formam. Sed et illud notandum est quod haereticorum appellatio nunc largius nunc strictius accipi
solet. In largiori quidem acceptione vocatur haereticus tam is qui se ab unitate [0117D] Ecclesiae contumaciter
abrumpit, quam is qui ejusdem Ecclesiae sacramenta pervertit; sive qui sacras Scripturas scienter prave intelligit;
sive qui temporalis commodi et maxime honoris principatusve sui causa, falsas ac novas opiniones vel gignit vel
sequitur. Quae extrema acceptio, licet eam Augustinus seorsum posuerit, videtur tamen non incongrue tribus
praecedentibus posse coaptari.
Restricta autem praefati nominis significatione, talis fieri potest divisio: Eorum qui post accepta fidei
sacramenta a veritatis ratione prave vivendo degenerant et cadunt: alius in Ecclesia latet, et eam pravis moribus
perturbat, ut falsus catholicus; alius omnino fidei Christianae renuntiat, cum tamen nequeat non esse Christianus,
ut apostata vel apostaticus; [0118A] alius servata fidei forma ab unitate Ecclesiae sese violenter abrumpit, ut
antipapa sive schismaticus; alius sacrae Scripturae sensum scienter corrumpit, et dici potest erraticus; alius
sacramenta Ecclesiae vel articulos fidei pervertit, et hic proprie vocatur haereticus. Dicitur autem haereticus ab
haeresi Graeco, quod est electio, quod quisque pro suo arbitrio eligat quid sequatur. Omnium igitur infidelium,
licet in sua impietate dissentiant, una tamen est sors et aequa conditio: in eo scilicet quod omnes extra sunt, et ab
his quae tantum in Ecclesia vel fieri vel prodesse possunt, infidelitatis suae merito segregati. Et eorum quidem
alii longe absistunt, utpote gentiles qui praeter naturam qua homines sunt nulla nobis vel morum vel fidei
societate copulantur. [0118B] Alii vero proprius accedunt, Judaei videlicet; qui, etsi gratiam evangelicae veritatis
et fidei respuant sacramenta, nobis tamen veteris Scripturae participatione communicant. Alii proximi sunt,
videlicet haeretici, qui eisdem scriptis et moribus et sacramentis nobiscum utentes paucis dissentiunt. Neque
tamen eo vel magis diligendi sunt: quippe qui non affectu pacis sed dolo nobis appropiant; vel minus metuendi,
quoniam, ut ait philosophus, nulla pestis efficacior est ad nocendum quam familiaris inimicus. Sunt tamen etiam
in his generibus hominum, non solum inter diversas eorum sectas sed etiam in eisdem sectis inter diversos
homines, gradus quidam et limites, non virtutum quidem (quae apud eos nullae sunt); sed, ut verius [0118C]
exprimam, majoris minorisve nequitiae. Siquidem minus improbum arbitror gentilem, qui legem naturalem in
corde suo scriptam, probis implens operibus ad vitae perfectionem sola caret fidei ratione, qualis erat Cornelius
(Act. X), etiam antequam fidem Christi mente tractare inciperet: eo qui et fidei salutem contemnit et legem
naturae magnis ac multis profanat flagitiis: qualis Herodes, tam ille qui tot infantum millia sine causa jugulavit
(Matth. II), quia qui fraterne uxoris pollutus adulterio in pretium obscenae saltatricis sanctissimi viri cede
funestavit convivia. (Matth. XIV).
Rursumque minus impium credimus Judaeum qui nondum veritatis evangelicae lumen agnoscens,
[0118D] veteris legis praecepta secundum tenorem litterae fideliter observat qualis erat Nathanael, de quo
Salvator ait: Ecce vere Israelita in quo dolus non est: (Joan. I): eo qui et gratiam respuit et legem male vivendo
transgreditur; quemadmodum illi quos idem Salvator nolentes audire verba suae sanctissimae praedicationis,
etiam de transgressione legis Mosaicae quam se servare profitentes gloriabantur, arguit ita dicens: Nonne
Moyses dedit vobis legem et nemo ex vobis facit legem (Joan. VII).
Sed et inter haereticos minus ille pestilens, qui in paucis et minimis discrepans in pluribus
majoribusque sacramentis nobis communicat: quales sunt Pelagiani, qui in aliis nobis consentientes, liberum
arbitrium sine gratia sufficere dicunt ad vitam [0119A] promerendam: eo qui in paucis minoribusque nobis
consentiens, plura et majora profana impietate pervertit atque contaminat; veluti Donatistae qui Patre Filium, et
utroque Spiritum sanctum minorem: et sicut tres personas, ita tres substantias in Trinitate, mentiuntur: imo, ut
audacter aliquid adjiciam, minus odiosus Deo credendus est optimus Judaeus aut gentilis sive haereticus,
flagitiosissimo Christiano. Satis jam patuit quod nullus infidelium quantumlibet probus, verae orationis habet
commercium, licet multi etiam inter illos, sive ex creaturis Creatorem considerantes; sive ex Scripturae
testimoniis edocti quanta possunt humilitate supplicando non orant quidem, sed imitantur orantem. Quod tamen
culpandum non est: quoniam sive ad fidem [0119B] resipuerint, poterit vivificatis operibus hoc ipsum eis ad
salutem provenire; sive in errore suo permanserint, forsitan ad mitioris poenae remedium.
12

