Convertimini ad me in toto corde vestro in jejunio et fletu et planctu, et scindite corda vestra, et non vestimenta
vestra (Joel II). Sed et Apostolus in quodam loco sic ait: Hujus rei gratia flecto genua mea ad Patrem Domini
nostri Jesu Christi (Ephes. III), et caetera quae sequuntur. In genuum flexione notatur orantis humilitas; quando
totum corpus humilians, divinae sese subjicit majestati. In tunsione vero pectoris sibi ipsi peccator irascitur, et in
vindictam mali perpetrati eadem manu cor suum tundit et verberat, qua perversa cogitatio ex ipso corde
procedens, in exitum pravi operis traducta est.

CAPITULUM IV.
Lacrymarum autem diversae sunt causae; et idcirco [0204A] in diversas species distinguuntur. Primo
quidem aliae sunt carnales, aliae vero spirituales appellantur. Carnales sunt illae, quae pro temporalibus
effunduntur, veluti pro penuria rerum terrenarum, pro aliquo corporis incommodo, sive pro illatis injuriis, aut pro
aliqua hujusmodi pressura. Quae quidem carnales lacrymae non penitus ab oratione arcendae sunt: imo cum
valde opus fuerit pro his omnibus et aliis hujusmodi, cum lacrymis et cordis compunctione, Deus ut nostris
subveniat aerumnis, humiliter rogandus est. Sed aliae sunt lacrymae quas nobis orantibus ac praecipue in hac
excellenti oratione non solum adesse licet, sed etiam necesse est; quas ideo spirituales libuit appellare, quia
virtute Spiritus sancti in homine excitantur, sicut [0204B] scriptum est in Psalmo: Flabit spiritus ejus, et fluent
aquae (Psal. CXLVII). Hae ergo lacrymae diversis de causis fundi solent, pro recordatione peccati, pro
compassione proximi, pro miseriis hujus mundi, pro consideratione periculi pro dispensatione divini mysterii,
pro passionibus Christi, pro desiderio regni. Has ergo septem species lacrymarum septiformis gratia Spiritus
sancti, ex uno fonte prodeuntes, in diversos, ut ita dixerim, rivulos dispertitur. Lacrymas pro recordatione peccati
excitat spiritus timoris, cum peccator sciens se Deum graviter offendisse, ac per hoc supplicium timens, confugit
ad lacrymas; et saepe non solum veniam, sed et gratiae spiritualis augmentum et meretur et accipit. Tales erant
lacrymae illius, qui dicebat: Lavabo per singulas noctes [0204C] lectum meum, lacrymis meis stratum meum
rigabo (Psal. VI). Lacrymas pro compassione proximi movet spiritus pietatis, quando vel peccatis vel aerumnis
proximorum pietatis affectu flentes compatimur, juxta illud Apostoli: Flere cum flentibus (Rom. XII). Lacrymas
pro miseriis hujus saeculi movet spiritus scientiae, quae tantum de terrenis est, quando considerantes in hoc
mundo nihil esse nisi peccatum et miseriam, nec satis certi de aeternis, defluimus in lacrymas, attendentes illud
Apostoli: Infelix ego homo, quis me liberabit de corpore mortis hujus? (Rom. VII.) Et in Psalmo: Heu mihi! quia
incolatus meus prolongatus est (Psal. CXIX). Lacrymas pro consideratione periculi fundit [0204D] homo,
quando videns se tot periculis undique circumseptum ut vix casum queat effugere, totus in luctum et lacrymas
contabescit. His lacrymis adest spiritus fortitudinis, confortans eum et admonens, quoniam qui seminant in
lacrymis, in exsultatione metent (Psal. CXXV). Lacrymas pro dispensatione divini mysterii suadet spiritus
consilii, per quem considerantes divinam erga nos bonitatem et ordinem nostrae redemptionis, et timentes ne
tantis Dei beneficiis ingrati, ac per hoc indigni reperiamur: ex multa devotione solvimur in lacrymas, attendentes
illud Apostoli: Propter nimiam charitatem qua dilexit nos Deus, etc. (Ephes. II.) Lacrymas pro passionibus
Christi elicit spiritus intellectus qui de supernis est, per quem intelligentes Dei Filium [0205A] aeterno Deo Patri
coaequalem in gloria deitatis, miramur eum tanta pro nobis pertulisse, nec credentes nos ei digna posse
rependere, id est animam dare pro Christo, lacrymis indulgemus, considerantes illud ejusdem Apostoli: quia
Christus factus est pro nobis obediens usque ad mortem, mortem autem crucis (Philip. II). Lacrymas pro
desiderio regni inducit spiritus sapientiae, quae est in cognitione aeternorum, per quem praegustantes aliquatenus
coelestium bonorum dulcedinem dolemus ab eis differri, dicentes cum Psalmista: Quando veniam et apparebo
ante faciem Domini? Fuerunt mihi lacrymae meae panes die ac nocte (Psal. XLI). Haec genera lacrymarum et
forte plura nobis orantibus adesse debent, praecipue in hac Dominica orandi forma, de qua, [0205B] quia multa
jam diximus, nunc reliquas breviter prosequamur.

CAPITULUM V. De forma domestica.
Forma orandi domestica est quam sibi quis suo praescribit arbitrio, veluti preces aliquas vel psalmos,
aut etiam litanias vel genuflexiones, ex voto quotidie persolvendas. Haec forma per singulos fere homines
variatur, dum quisque nulla auctoritate sed sola devotione sua, quod sibi visum fuerit eligit observandum.
De forma monastica.
Monastica vero forma est, quae a majoribus nostris, veluti Basilio, Benedicto, caeterisque Patribus
[0205C] instituta, in monasteriis, id est coenobiis monachorum regulariter observatur. Quae et ipsa secundum
56

