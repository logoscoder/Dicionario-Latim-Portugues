qua bona tantum disponit et ordinat; de qua dicit Apostolus: Voluntas Dei bona et beneplacens et perfecta (Rom.
XII). Bona, quia Deus ea non vult, [0183B] id est non disponit nisi bona et bene. Beneplacens, his qui eam
intelligunt, vel cujus eum nunquam poeniteat. Perfecta, id est bonorum omnium collectione consummata. Dicitur
etiam voluntas Dei ejus permissio, qua mala tantum fieri permittit et tolerat: non quia de voluntate ejus sit ut
fiant mala; sed quia cum possit prohibere nec tamen prohibeat, videtur quibusdam volendo malis praebere
consensum. Sed et voluntas ejus dicitur consilium aut praeceptum, pro eo quod signum voluntatis ejus est; quia
per illud se aliquid fieri vel non fieri velle significat. Operatio quoque Dei voluntas ejus appellari solet; quoniam
Deus qui cogi non potest nihil operatur nisi volens: cui non est aliud velle [0183C] et aliud operari, sicut
scriptum est: Omnia quaecunque voluit Dominus fecit in coelo et in terra (Psal. XIV).
Prima voluntas efficiens est causa bonorum omnium, quae vel Deus ipse facit, vel alius ipso auctore.
Secunda est spontanea et justa permissio omnium malorum, quae vel diabolus ipse facit vel alius ipso auctore.
Quaecunque igitur Deus vel propria bonitate facit, vel per gratiam suam ab aliis fieri conceditur, vel secundum
suam aequitatem juste decernit: omnia haec de prima Dei voluntate procedunt veluti est rerum creatio, generis
humani redemptio, temporalium seu spiritualium bonorum collatio, praemiorum atque poenarum justa retributio.
Quae autem diabolus vel ipse facit, vel alios ut faciant impellit: omnia ad secundam [0183D] pertinent
voluntatem, utpote prima angeli vel hominis praevaricatio, diaboli perversa et indefessa suggestio, hominis in
consensu prava delectatio, in actu mali operis administratio. Quae omnia idcirco ad Dei voluntatem dicuntur
pertinere, non quod Deus ea velit, sed quia permittit; quoniam juxta usum hominum velle videtur is qui cum
possit prohibere non prohibet. Voluntas ergo Dei efficiens tantum, ut diximus, de bonis est: permittens vero
tantum de malis; quamvis et ipsa permissio, quandoque solius culpae est; quandoque solius poenae, quandoque
autem culpae simul et poenae. Cum enim Deus, ut scriptum est (Job XXXIV), permittit regnare hypocritam,
culpae tantum est illa permissio: quoniam regnanti hypocritae [0184A] culpa est, et poena non est. Cum vero
permisit Paulum (II Cor. XII) stimulo carnis suae colaphizari, solam poenam permisit et non culpam; quoniam in
illa tentatione poena fuit et culpa non fuit. Cum autem permisit Judam seipsum laqueo suffocare (Matth.
XXVII), utrumque permisit, quoniam illud Judae suspendium culpa simul et poena fuit. Sed culpa quae vitio non
caret permissione utitur; poena vero quae meritum parit vel culpam punit, ab aeterna potius Dei dispositione
descendit. Voluntas igitur Dei, ut jam saepe dictum est, aut efficiens est, et tantum bonis praestat originem; aut
permittens, et mala non prohibet perpetrari. Consilium autem seu praeceptum, essentialiter quidem nec bonis nec
malis causa est; sed ob hoc tantum Dei voluntas dicitur, quia quod [0184B] Deus jubet, aut consulit, id eum velle
praesumimus. Reperimus tamen Deum et praecepisse quod fieri non volebat, ut Abrahae de filio immolando
(Gen. XXII); et praecepisse non fieri quod tamen fieri volebat, veluti de his quibus prohibuit ne publicarent
miraculum ejus; illi vero abeuntes diffamaverunt eum per universam regionem (Matth. IX). De voluntate Dei
quae dicitur ejus operatio, dicit Augustinus: Quia nihil fit quod Deus non velit, vel sinendo ut fiat, vel ipse
faciendo. Vides quia eum velle dixit, tam sinendo quam faciendo: quare voluntas ejus est tam ejus permissio
quam operatio. Haec est illa voluntas quam implorabat leprosus cum diceret: Domine, si vis, potes me mundare
(Matth. VIII): in [0184C] voluntate Domini sciebat esse operationem. Cum ergo tot modis dicatur voluntas Dei,
id est beneplacitum ejus, aut permissio, sive consilium, aut praeceptum, vel etiam operatio: beneplacitum ejus ut
fiat, orare nullomodo necesse est; quoniam illud semper vel a nobis vel de nobis inevitabiliter adimpletur. Frustra
igitur peteretur ut fieret quod ne fiat omnino impediri non potest. Permissio quoque ejus ut in nobis impleatur,
orandum non est: quoniam hoc nil aliud esset nisi eum rogare ut ipso permittente malum aliquod faceremus. Illa
quoque Dei voluntas quae dicitur ejus operatio ut fiat rogandum non est: cum et inter homines id quod jam est in
opere quominus fiat mutari non possit. Voluntas enim Dei non prius dicitur operatio, quam [0184D] coeperit
operis effectu adimpleri. De consilio autem aut praecepto, quorum alterum necessitatis est, alterum vero in
voluntate consistit, summa devotione Pater coelestis orandus est, quatenus ejus opitulante gratia, vel illud
necessario, vel istud voluntarie: utrumque autem feliciter in nobis impleatur. Haec nimirum est illa voluntas
quam fieri postulamus, dicentes: Fiat voluntas tua sicut in coelo et in terra: non quod in regno aeternitatis
consilium sit aut praeceptum, ubi nihil deest quod vel juberi vel suaderi oporteat; sed sicut ibi omnia divinae
consonant voluntati: ita et hic vel consilia ejus per plenam virtutum perfectionem, vel praecepta saltem per
communem justitiam in nobis adimpleantur. Haec Dei voluntas impletur per spiritum [0185A] scientiae quae de
terrenis est; quem cum acceperit homo, considerans in his temporalibus et transitoriis nullam esse beatitudinem:
dolensque se deceptum quod in eis aliquando spem habuit, convertitur ad facienda praecepta Dei sive consilia;
quae cum fecerit homo vivet in eis (Ezech. XX), et ab ipso praemia aeternitatis accipiet. Unde duplici dolore
permotus, totus resolvitur in luctum et lacrymas: tum quia haec temporalia inutiliter secutus est, tum quia illi
servire a quo vera praemia speranda sunt tandiu detractavit. Huic autem luctui promittitur aeterna consolatio,
dicente Salvatore: Beati qui lugent, quoniam ipsi consolabuntur (Matth. V). Tunc procul dubio quando absterget
Deus omnem lacrymam ab oculis sanctorum suorum; et jam [0185B] non erit amplius neque luctus, neque dolor,
quoniam tempora transierunt (Apoc. II).

46

