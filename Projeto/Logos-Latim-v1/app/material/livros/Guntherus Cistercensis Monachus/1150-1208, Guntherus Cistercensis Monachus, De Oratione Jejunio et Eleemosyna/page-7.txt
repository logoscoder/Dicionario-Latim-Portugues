impiis oppressos potenter eriperet; vel ipsis impiis quos ex vita diuturna praevidebat, posse fieri nequiores,
accelerata morte sequentium malorum praeriperet facultatem; vel si qui inter eos minus [0107C] nocentes erant
temporaliter puniendo, poenas aeternas vel omnino remitteret vel leniret; vel impiis blandiendo, aliis sectandae
innocentiae sanciret exemplum vel malos flagellando, alios ab eorum imitatione deterreret; vel si quid est aliud
rationabilis causae quod ei quidem perspicuum, nobis autem occultum sit. Nec enim sumus tam imprudentes vel
potius impudentes, ut omnes divinorum operum vel causas rimari vel fines audeamus discutere. Quae quidem
praedicta et quae hujusmodi sunt, quia orando et peti solent et impetrari; patet procul dubio quod in omni vera
oratione intentio est impetrandae pietatis et finis impetratae. Quod enim agit rhetorica oratio apud terrenum
judicem, hoc apud [0107D] coelestem catholica verius ac melius agit oratio. Nam sicut forensis orator sui sibi
favorem judicis conciliare nititur ut ei facilius persuadeat quod intendit, sic orator fidelis summi judicis gratiam
captat, ut quod optat vel aliud pro beneplacito dantis valeat impetrare. Sed differt plurimum inter hanc et illam
orationem; nec est minor in effectu quam in affectu diversitas. Illa enim plerumque persuadetur quod iniquum
est, hac vero nihil nisi rectum et pium. Illa in strepitu verborum consistit, haec in mentis puritate; unde illa oratio
quasi oris ratio dicta est; sicut ait philosophus. Dico autem logon id est rationem quae ore profertur: haec autem
verius cordis ratio vocari potest, id est rectitudo et puritas. Illa frequenter de falso fit judici fides; hac sola
[0108A] veritas non tam innotescit quam placet. De illa dicit satyricus:
Tunc immensa cavi spirant mendacia folles.(JUVEN. 7.) De hac Dominus: Eos qui adorant in spiritu et
veritate oportet adorare (Joan. IV). Illa in clamore et litigio posita est, haec in silentio et amore. Illa saepe
defenditur iniquitas, innocentia condemnatur; hac vero remittitur culpa, puritas commendatur. Illa tanto validior
est, quanto qui agit callidior; ista quanto simplicior. Illa non solum judicis, sed etiam assessorum et testium eget
suffragio; ista solo judicis favore contenta est. Illa verborum multiplicitate roboratur, ad istam sola sufficit
spiritus intentio. Spiritus est Deus, ait Salvator, et eos qui adorant eum [0108B] in spiritu adorare oportet (ibid.).
Et ad Moysem dictum est (Exod. IV): Quid clamas ad me, cum ipse ne unum quidem verbum ibi legatur
protulisse. Deum ergo qui spiritus est spiritualiter alloqui necesse est, ut ipse quid petamus intelligat, intelligens
acquiescat, acquiescens exaudiat. Accedunt tamen frequenter ad intentionem spiritus et verba corporis, ut
utriusque nostri hominis approbetur devotio. Sive igitur utroque modo sive altero tantum, id est solo spiritu
oraveris illud certe palam est orationem nil aliud esse nisi pietatis implorationem, quemadmodum in praemissa
diffinitione continetur. Divine autem idcirco expressum est, quoniam si Deum orando imploras, accedentibus
aliis quae ad hoc exiguntur, ea demum oratio est: et ad illam pertinet, quam [0108C] Graeci latriam vocant, id est
divinam servitutem, sive theosebiam, id est Dei cultum, sive eusebiam, quam nos bonum cultum possumus
appellare. Cum vero aliud quam Deum imploras, sed tamen propter Deum, utpote coelestes spiritus qui
calodaemones apud Graecos dicti sunt; vel illos homines quos ad gloriam aeternam receptos nemo Christianus
ambigit, oratio quidem esse non potest, praesertim cum scriptum sit: Dominum Deum tuum adorabis, et illi soli
servies (Matth. IV). Sane cum nil aliud sit adorare quam ad aliquem vel aliquid orationem dirigere; sicut nil aliud
quam Deum adorare licet, ita nec orare conceditur. Quod optime noverat Psalmista qui dicebat: Omnis terra
adoret te, Deus (Psal. LXV), [0108D] et alibi: Adorate eum, omnes angeli ejus (Psal. XCVI). Nec enim eos orare
intendimus, sed eis ut ipsi pro nobis orent supplicare, cum dicimus: Omnes sancti, orate pro nobis, et quae his
similia sunt. Sunt igitur ista non orationes quidem, sed piae quaedam supplicationes; et ad duliam referuntur,
quae est cultus debitus creaturae, propter reverentiam Creatoris. Si autem creaturam aliquam quaecunque sit illa,
verbi gratia, solem aut lunam sive stellas seu malignos spiritus, quos idem Graeci cacodaemones dicunt; vel
etiam mortuos homines, ut Jovem, Saturnum; vel aliquod artificiale, ut idolum; si quidlibet, inquam, tale non
propter Deum, sed tanquam Deum imploraveris, neutrum hoc praedictorum, sed magis exsecratio sive
sacrilegium appellatur: [0109A] et neque ad latriam pertinet neque ad duliam, sed potius ad contumeliam
Conditoris. Hoc est enim quod verbis prophetae conqueritur Dominus ita dicens de filiis Israel: Immolaverunt
daemoniis et non Deo, diis quos ignorabant (Deut. XXXII). Et paulo inferius: Ipsi me provocaverunt in eo qui
non erat deus, et irritaverunt in vanitatibus suis (ibid.).

Secunda differentia
Secunda differentia est, ut sit imploratio regularis, id est regularis et in sinu Ecclesiae fiat oratio; quia
sicut, teste Augustino, extra catholicam Ecclesiam veri sacrificii non est locus, ita nec verae orationis, praesertim
cum ipsam orationem gratum Domino sacrificium offerat Psalmista: Dirigatur, inquit, [0109B] oratio mea sicut
incensum in conspectu tuo (Psal. CXL); et alibi: Elevatio manuum mearum, sacrificium vespertinum (ibid.). Si
enim in spiritu et veritate adorare oportet (Joan. IV); Spiritus autem sanctus extra nidum Ecclesiae per gratiam
non habetur: rursumque si praeter integritatem fidei veritas non est, cum veritas ipse sit Christus, patet quod
extra positis, id est Judaeis et gentilibus qui fidem Christi nunquam susceperunt; vel haereticis qui sese ab illa
jam suscepta per schismata vel haereses abruperunt, nec orare quidem nec adorare permissum est. Sed quia solet
7

