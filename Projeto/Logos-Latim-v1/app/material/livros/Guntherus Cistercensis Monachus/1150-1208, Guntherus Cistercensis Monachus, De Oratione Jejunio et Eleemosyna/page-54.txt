inanimatum et mortuum: Christus enim resurgens ex mortuis jam non moritur, mors illi ultra non dominabitur
(Rom. VI). Cum ergo corpus et anima Christi ab invicem separari non possint, hoc enim esset eum mori, corpus
tamen, non animam sumere dicimur, quemadmodum homo constans ex anima et corpore, non anima, sed corpus
a philosophis appellatur. Hic est panis ille supersubstantialis quem nobis hodie, id est semper dari postulamus,
qui adeo necessarius [0199D] est, ut si vel uno momento spirituali ejus refectione carere contigerit, illico
Christus in nobis esse et nos in ipso desinamus, ipso teste qui ait: Qui manducat carnem meam et bibit
sanguinem meum, in me manet et ego in eo (Joan. VI). Potest et aliud dici de hoc pane supersubstantiali nisi
propter insolentiam aliquorum auditus abhorreat. Solent pauperes saeculi quibus tenuis est rerum substantia,
quales erant illi quibus Salvator ista loquebatur, solent, inquam, reputare pro magno, si singulis diebus absque
detrimento substantiae suae panem, id est victum valeant adipisci. Unde Dominus piscantibus discipulis, cum
nihil adhuc cepissent, ait: Pueri, nunquid pulmentarium habetis? et illi dixerunt: Non (Joan. XXI) Ita et nos
quibus vel modica est virtutum [0200A] substantia vel modica videri debet; pro magno ducere debemus, si
absque ejus diminutione spiritualis alimoniae cibo refecti nosipsos quotidie transigere valeamus. Panis igitur
supersubstantialis congrue dici potest illa gratia spiritualis quam nobis Deus quotidie super illam quae prius erat
mensuram velut quemdam necessarium animae cibum apponit. Petimus ergo a Patre coelesti panem
supersubstantialem, id est gratiae spiritualis alimentum, quo refecti jugiter in ipso proficiamus, eundo videlicet
de virtute in virtutem, donec videatur Deus deorum in Sion (Psal. LXXXIII). Fiat voluntas tua sicut in coelo et in
terra. Liberatis igitur nobis a malo, et contra tentationes divina protectione munitis, accepta quoque remissione
peccatorum sine quibus [0200B] haec vita non agitur, percepto et quotidiani panis alimento nil aliud restat, nisi
ut ejus voluntatem, qui haec omnia largitur omni studio facere satagamus. Sed, quia nec hoc sine ejus auxilio
fieri potest, quinto loco postulandum est, ut ipso juvante voluntatem ejus fideliter implere valeamus. Fiat, inquit,
voluntas tua sicut in coelo et in terra; hoc, scilicet, non expressae similitudinis est: neque enim fieri potest, ut ita
simpliciter et pure voluntatem ejus in terra faciamus, quemadmodum angeli et sancti spiritus in coelo, sed
qualemcunque notat proportionem, ut sicut illi perfectissime in coelo, ita nos in terra, quantum ab homine fieri
potest, divinam impleamus voluntatem. Hoc autem fit per spiritum consilii, sine quo voluntas Dei ab homine non
impletur. [0200C] Unde Psalmista: Consilium, inquit, meum justificationes tuae (Psal. CXVIII), id est
praeceptorum tuorum observantia. Huic quintae petitioni et huic dono Spiritus sancti misericordiae virtus
assignatur; quia misericordem oportet eum esse tam sibi quam proximo, qui divinam fideliter cupit implere
voluntatem. De misericordia erga seipsum, dictum est illud: Fili, miserere animae tuae placens Deo (Eccli.
XXX), id est faciens id quod scis ei placiturum: quod est ejus implere voluntatem. De misericordia vero erga
proximum, dicit Salvator in Evangelio: Estote misericordes, sicut et Pater vester coelestis misericors est (Luc.
VI). Huic virtuti misericordiae, misericordia [0200D] in futuro consequenda promittitur, dicente Domino: Beati
misericordes, quoniam ipsi misericordiam consequentur (Matth. V): illam utique misericordiam quam postulabat
Psalmista dicens: Auditam fac mihi mane misericordiam tuam, quia in te speravi (Psal. CXLII). Expleta nocte
vitae praesentis, facto mane futurae beatitudinis, misericordiam illam audire desiderat quam Dominus electis suis
proponet hoc modo: Venite, benedicti Patris mei, percipite regnum quod vobis paratum est ab origine mundi
(Matth. XXV).
Adveniat regnum tuum. Quicumque Dei voluntatem fideliter se meminit implevisse, securus adventum
regni ejus optare potest et dicere: Adveniat regnum tuum. Hoc autem de regno aeternitatis accipiendum [0201A]
est, cujus adventus in hoc quidem saeculo optari et postulari potest; in futuro autem implebitur, cum Dominus
Jesus tradiderit regnum Deo et Patri, quemadmodum dicit Apostolus (I Cor. XV). Unde huic petitioni convenit
spiritus intellectus, quo illustratus homo gloriam regni illius etiam in hac vita positus contemplando intelligat: et
intellectam vehementer exoptat. Quod quia nisi mundo corde fieri non potest, huic petitioni simul et huic gratiae
spirituali munditia cordis ascribitur. Cui etiam virtuti visio Dei promittitur, cum Dominus dicit: Beati mundo
corde, quoniam ipsi Deum videbunt (Matth. V). Et in praesenti quidem speculariter et aenigmatice per spiritum
intellectus, et in futuro facie ad faciem (I Cor. XIII), quando revelata facie (II Cor. [0201B] III) videbimus eum
sicuti est (I Joan. III), ut ait Apostolus.

CAPITULUM III.
Sanctificetur nomen tuum. Haec quoque sanctificatio nominis futuri tantum saeculi est; quando omnes
super quos vere invocatum est nomen ejus, et illud habent scriptum in frontibus suis, in ipso sanctificabuntur, et
ipse in eis: hoc autem erit, cum Filius, testante Apostolo, tradiderit regnum Deo et Patri, ut sit Deus omnia in
omnibus (I Cor. XV). Erit ergo Deus omnia in omnibus; quia plena ac perfecta beatitudo tam omnium quam
singulorum erit Deus: ipse enim erit omnium electorum haereditas, vita, refectio; ipse omnium salus, quies, et
voluptas; ipse omnium decus et pulchritudo. Alio quoque [0201C] modo dicunt aliqui Deum futurum esse omnia
in omnibus, quia tanto divinitatis ejus splendore replebimur, ut nihil in nobis nisi divinum appareat,
54

