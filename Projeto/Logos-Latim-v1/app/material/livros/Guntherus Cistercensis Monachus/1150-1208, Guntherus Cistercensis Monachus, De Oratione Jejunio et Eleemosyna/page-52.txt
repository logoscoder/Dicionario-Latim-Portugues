vult, excepto eo quod lege vel moribus prohibetur. Hoc jure omnes [0195C] homines liberi nascebantur, donec
processu temporis servitus introducta est, sive ex sacrae Scripturae auctoritate, sive de jure gentium primaevam
ducens originem. Ex sacrae Scripturae auctoritate, quemadmodum legitur Noe filium, patrem Chanaan qui patris
riserat nuditatem, perpetuae damnasse servituti, ita dicens: Maledictus Chanaan, servus servorum erit fratribus
suis (Gen. IX). Similiter et Isaac Esau filium suum, alterius filii videlicet Jacob servituti se subjugasse testatur,
his verbis: Dominum tuum illum constitui, et omnes fratres ejus servituti illius subjugavi (Gen. XXVII). De jure
quoque gentium servitus introducta est, quia cum prius bello capti omnes interficerentur, visum [0195D] est
humanitati potius convenire aliquos ex eis et minus nocentes vitae servari et servire victoribus: et ex eo quod
vitae servarentur, servos placuit appellari. Ex illa autem servorum appellatione, tam servitus quam servire
sumptum est. Hoc bonum corporeae libertatis secundum forenses leges tam pretiosum est, ut aestimationem non
capiat; tam necessarium, ut qui eo caret nec caput habere dicatur, sed pro nullo habendus sit; tam favorabile, ut
ad illud obtinendum sufficiat semel in ventre libero fuisse, licet mater ancilla conceperit, et postmodum
manumissa in libertatem, denuo ante partum in servitutem reciderit. Quanto magis vera libertas animae et omni
favore dilectionis amplectenda est, et omnino necessaria, et nullo [0196A] tempore pretio valet aestimari. Veram
autem ideo diximus libertatem, quoniam libertas animae duplex est: una quidem falsa atque pestifera, altera vero
salubris et vera. Falsa animae libertas est, quae semetipsam infelix anima divinae servitutis legibus exemptam, in
quamdam peccandi libertatem emancipat, ac per hoc miser homo magis servus efficitur: Qui enim facit peccatum
servus est peccati (Joan. VIII). Hanc Apostolus ad Romanos scribens, libertatem justitiae vocat, non quia
justorum est, sed quia justitiae legibus ac dominio subjacere contemnit: Cum, inquit, servi essetis peccati, liberi
fuistis justitiae (Rom. VI). Vera autem libertas animae est, quae sibi praerepta peccandi libertate, totam se
divinae subjicit servituti: ac per hoc plenam [0196B] ac veram consequitur libertatem. Servire enim Domino,
regnare est. Hanc item Apostolus libertatem peccati nominat: non quia libere nos peccare facit, sed quia
peccatum nobis dominari non patitur. Nunc autem, inquit, liberati a peccato, servi autem facti Deo: habetis
fructum vestrum in sanctificationem, finem vero vitam aeternam (ibid.). De hac item dictum est: Ubi spiritus
Domini, ibi libertas (II Cor. III). Vides ergo quia libertas justitiae servitus est peccati, et libertas peccati servitus
justitiae: ac per hoc servitus Dei quae non aliud est quam justitia, veram atque perfectam confert homini
libertatem. Libertas animae et corporis est, cum neque in corporis persona praeter nostram voluntatem
cujusquam dominio sumus obnoxii: [0196C] nec in anima pravae cupiditates aut pestiferae daemonum
suggestiones dominantur; et libertatem quidem corporis divinae Scripturae nusquam improbat auctoritas; nec
tamen eam tanti facimus, ut tanto studio Salvator optare ac postulare praeciperet; unde et Apostolus: Servus,
inquit, vocatus es: ne quaeras libertatem (I Cor. VII). Est tamen cum ipsam corporis libertatem a Deo postulare
licitum est, tunc videlicet cum vel a pravis catholicis vinculis aut carcere caeterisve tormentis afficimur; vel ab
infidelibus capti et tenti, a divini cultus exsecutione prohibemur. Vera autem libertas animae omni tempore votis
omnibus optanda est: videlicet ut in praesenti saeculo a quatuor primis malorum [0196D] generibus, in futuro
autem ab illo supremo malo, quod omnium finis et summa est, per Dei gratiam liberemur. Liberatis igitur ab his
quas diximus malorum pestibus, dari solet spiritus sapientiae: et in hac quidem vita exiliter et varie pro captu
singulorum; ubi non videmus nisi per speculum et in aenigmate, et in futura plenissime, cum jam aeternae
divinitatis gloriam, et coelestium gaudia secretorum pleno cognoscemus intuitu; videntes Deum facie ad faciem,
quemadmodum dicit Apostolus (I Cor. XIII). Hoc autem differt ab intellectu sapientia, quod intellectus quidem
laborem inquisitionis habet, sapientia vero quietae gaudium agnitionis. Unde et virtus quae huic gratiae Spiritus
sancti coaptatur pacificum facit: non solum a strepitu [0197A] saecularium rerum, sed etiam a labore, sine quo
coelestia non possunt intelligi. Cui etiam virtuti promittitur illud quod summum est, id est appellatio filiorum
Dei, dicente Domino: Beati pacifici, quoniam filii Domini vocabuntur (Matth. V). Vides fidelem Christi
doctrinam, quae ab invocatione Patris incipiens in appellatione filiorum Dei terminatur. Quam cupidus erat
habendi fratres, quibus [0198A] paternam non quidem divideret, sed secum sociaret haereditatem. Et quia per
naturam plures quam unus esse non poterant, per gratiam plurimos facere satagebat. Post omnes petitiones,
sequitur verbum confirmationis, id est amen: quod idem est ac si diceretur: Indubitanter aut vere, aut etiam sine
defectu. A, siquidem sine; mene autem defectus, interpretatur.

LIBER UNDECIMUS. De praedictis petitionibus ordine converso. [0197]

CAPITULUM PRIMUM. [0197B]
Post illum ordinem quo Salvator orandi formam quam tradebat discipulis suis, propria voce digessit:
aliam quoque expositionem, eorum videlicet qui praefatam orationem converso petitionum ordine disserendam
putant, promissi memores prosequi studeamus. Aiunt enim coelestem doctorem ea quae potissima noverat et
52

