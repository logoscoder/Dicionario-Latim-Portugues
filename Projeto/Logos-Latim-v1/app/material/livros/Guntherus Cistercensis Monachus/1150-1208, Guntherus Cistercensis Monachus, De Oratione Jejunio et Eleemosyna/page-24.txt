laudabant pueri in fornace, dicentes: Et benedictum nomen gloriae tuae quod est sanctum (Dan. III). Hoc nomen
in hac vita laudari quidem potest et benedici, sciri autem aut proferri non potest. Hoc est vere nomen Dei
ineffabile de quo postmodum plura dicentur, cum de sanctificatione divini nominis tractabimus. Cum autem
ventum fuerit ad regnum quod quotidie optamus dicentes: Adveniat regnum tuum (Matth. VI), id est, cum
Dominus noster [0142A] Jesus Christus tradiderit regnum Deo Patri, sic ut ait Apostolus (I Cor. XV), tunc
intelligetur illud nomen quod nunc est ineffabile, et undique resonabit sicut scriptum est in fine Tobiae de
coelesti Jerusalem: Terram tuam in sanctificatione habebunt; nomen sanctum invocabunt in te (Tob. XIII). In
quo etiam nomine nos sanctificabimur et illud in nobis, sic in eadem oratione Dominica fidelis populus quotidie
supplicat dicens: Sanctificetur nomen tuum (Matth. VI). Quae quidem petitio licet sit prima ordine proferendi,
utilitate tamen extrema est, tanquam aliarum finis et completio. Interim autem dum hic vivitur, ubi regem
nostrum vero ac proprio nomine laudare non licet, innumeris tamen ei vocabulis de nostro idiomate sumptis non
cessamus fideliter [0142B] adulari, trahentes ea ex illis decem omnium rerum generibus quae vel sensu corporeo
comprehendi valent, vel animo cogitari. Quae quidem omnia cum ad illam divinae simplicitatis essentiam
transferuntur, necesse est ut a priori sensu omnino deficiant; ut huic tantae rei minus digno licet officio valeant
deservire. Quare nihil ex omnibus his quae prius significabant illi attribuunt, sed tanquam indigna prorsus
abigunt et relegant.
Dicitur ergo Deus essentia, vel etiam substantia, sine intellectu substantiae; bonus ac justus, sine
qualitate; magnus sine quantitate, creator et dominus, sine relatione temporali quae in ipso sit, sed potius in ipsis
ad quas dicitur creaturis. Nihil enim Deo credendum est accidisse, cum coepit habere servum [0142C] aut
creaturam; sed potius illis feliciter accidit, cum talem coeperunt habere Creatorem et Dominum. Quid enim? si
herbis et floribus recenter natis contingat blando solis spiramine confoveri, id soli accidisse dicas, qui illis
penitus non egebat; an illis quae absque ejus beneficio, nec nasci quidem poterant, nec nata possunt proficere;
verum nec ista nec alia similitudo reperiri potest, quae de rebus creatis ad illam increatam et omnium creatricem
congruum proponat exemplum. Res enim creatae et ad se invicem et ad conditorem suum aliquam habent
relationem; increatus autem ad condita, aeternus ad temporalia quam habeat cogitare non valeo, cum saepe jam
dictum sit eum nullius esse [0142D] capacem accidentis. Vides ergo nihil quod illis quatuor primis
praedicamentis subjaceat, Deo posse convenienter attribui. Quod etiam de reliquis sex ostendere non pigeret, nisi
facile esset intelligenti quae de his dicta sunt, de aliis quoque similia cogitare. Solet autem idem Deus noster
etiam vita aeterna nominari, nec hoc satis excellenter et proprie, quoniam, ut saepius ostensum est, nihil verius
de ipso dici valeat, quam quod ei nulla rerum temporalium seu verborum potest convenire proprietas. Et vita
quidem ex eo dicitur quia non solum vita, sed amplius quam vita est, et omnibus praebet causam vivendi, et
etiam vivit in se et ex se, excellenti quodam et ineffabili modo; quoniam totus vitalis est, et, ut ait beatus
Hilarius: Vita [0143A] vivens per totum. Ex hoc igitur vitali fonte omnibus quae vivunt causa vivendi est, in quo
etiam ea quae vivere non videntur vivebant antequam fierent, cum omnia quae postea facta sunt in ipso vita erant
(Joan. I), sicut ait ille rimator coelestium secretorum. Cum igitur omnia quae aut vivunt aut non vivunt, in ipso
vixerunt ab aeterno, et quae temporaliter vivunt vivendi causam sortiantur: quae vero vel jam beata fruuntur vita
vel postmodum fruitura sunt, non nisi ex ejus participatione habeant: hunc vitalem omnium fontem non
incongrue vitam communis usus appellat, eo videlicet loquendi tropo, quo causae nomen effectus solet attribui.
Aeterna quoque dicitur haec vita: nec hoc tamen sicut nil aliud satis expresse, sed quia hoc nomen
[0143B] ad illum interminabilem divinae essentiae statum, caeteris vicinius videtur accedere. Sumptum est enim
hoc nomen aeternus, vel ab aetate, ut quidam volunt; vel potius ab aevo quasi aeviternus, teste Varrone qui ait:
Aeviternam hominum domum tellurem. Utrumque autem praefatorum, id est tam aetas quam aevum nomen
temporis est; unde et eos qui tempore pares sunt, coaevos sive coaetaneos appellamus. Verum aetas etiam
paucissimi temporis esse potest, ut in infantibus quos pusillae dicimus aetatis; aevum autem vel magnum aliquod
temporis spatium frequentius notat, ut aevum Nestoris sive Mathusalem; vel totam temporalis spatii complectitur
quantitatem, ut cum dicitur: Sapientia semper fuisse cum [0143C] Deo; et esse ante aevum. Cujus rationis
inspectu hoc nomen ad designandam interminabilis existentiae jugitatem quae etiam aeternitas dici solet, tam a
philosophis quam a catholicis transsumptum est: a philosophis quidem, ut ait Boetius (De cons. phil., l. III, metr.
9):
Terrarum coelique sator, qui tempus ab aevo Ire jubes, stabilisque manens, das cuncta moveri. A
catholicis autem, quemadmodum ait filius Syrach, cum de coelestibus loqueretur: Unusquisque non angustiabit
proximum suum usque in aevum (Ezech. XVI). Quapropter et hoc nomen aeternus quod ab illis sumptum est, et
ejus denominativum aeternitas, ad designandam illam stabilem permanentemque divinae puritatis essentiam,
familiarius videntur [0143D] accommodari, quam vel sempiternus, vel perennis, vel perpetuus, vel eorum
denominativa, perennitas, perpetuitas, sempiternitas: vel quaecunque hujus significationis alia poterunt reperiri.
Siquidem aevum [0144A] ex prima institutione, vel magnam aliquam vel totam temporis ita significat
quantitatem, ut nullum omnino partium faciat intellectum, ut cum dicitur, aevum Mathusalem, vel aevum mundi,
24

