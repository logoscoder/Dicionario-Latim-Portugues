justitiam fieri oportet: veluti ut cuique jus suum tribuas, videlicet Deo, tibi et proximo. Deo ut eum colas:
[0191C] tibi, ut recte vivas; proximo, ut eum tanquam te ipsum diligas. Justitia tantum est constans et perpetua
voluntas jus suum cuique tribuens. Hoc debitum justitiae Deus non dimittit; nec rogari vult ut dimittat: quoniam
hoc divinae prorsus esset contrarium aequitati. Si enim Deo supplices ut concedat tibi vel ipsum contemnere, vel
prave vivere, vel proximum non amare, imprudenter quidem agis, tale quidem ab eo petens, quod si ipse
concederet, Deus non esset. Sed nec ullus hominum hoc debitum relaxare potest: quippe cum tam ex moralibus
legis praeceptis, quam ex Evangelio descendat, in quibus nulla potest admitti dispensatio. Temporalia quoque
quae jure Deo debentur, uti sunt decimae et oblationes: si solvi possunt, Deus nec [0191D] dimittit, nec recte
rogatur ut dimittat: quippe cum ad salutem solventis pertineat ea persolvi. Quae autem homo homini temporalia
debet ex utriusque consensu dimitti possunt: quoniam licet cuique renuntiare juri suo, dummodo is qui dimittit
non circumveniatur aut cogatur. Debitum quoque pietatis, quod est condolere miseris, laborantibus subvenire; et
debitum honestatis, quod est majori cedere, seniorem venerari: et debitum necessitatis in providentia rerum
illarum quibus eget usus; et debitum gratiae, quod est in memoria et recompensatione collati beneficii,
inquantum persolvi potest; nec Deus dimittit, nec homo dimittere potest, nec ut dimittat hic vel ille rogandus est:
[0192A] quod non esset aliud nisi nobis in vitium aut culpam praebere consensum. Sunt item alia diversi generis
debita, quae in his rebus attenduntur quae fieri debent: qualia sunt virtutum opera, de quibus omnibus secundum
praedictorum rationem argumentari licet: nullum illorum omnium ad hanc petitionem pertinere. Quapropter quod
sit illud debitum quod hac petitione postulamus, vigilanter inquirendum est. Videtur itaque nobis de debito
culpae tantum hic agi; quod quale sit intueamur. Debitum igitur culpae nihil aliud esse videtur nisi contemptus et
transgressio aliorum debitorum, id est omissio rerum illarum quae recte fieri debuerunt. Cum enim boni operis
debitum minime persolvitur, cum id quod fieri oportebat negligitur, cum illud [0192B] quod ex contractu Deo
vel homini promissum est non redditur, dignitas officii non impletur; naturae vero non servatur; regula justitiae
non tenetur: pietatis et honestatis aliorumque virtutum opera non aguntur: collati beneficii gratia non habetur; ex
horum omnium contemptu pernicioso quodam debito gravius obligamur; quod non aliud quam culpa, vel si ita
malueris, peccatum sive delictum est. Peccatum quippe sive delictum nil aliud esse creditur, nisi boni quod
adesse vel fieri oportebat remotio. Hoc est illud debitum quod duobus debitoribus non habentibus unde
redderent, evangelicus ille fenerator dimisit in parabola quam proposuit Dominus Pharisaeo (Luc. VII). Hoc ergo
debitum culpae ex aliorum neglectu et transgressione contractum, [0192C] nobis a Deo postulamus dimitti cum
dicimus: Dimitte nobis debita nostra, sicut et nos dimittimus debitoribus nostris. Attende conditionem, formam
sponsionis intellige. Si enim culparum debita nobis a Patre coelesti cupimus relaxari, necesse est et nos aliis ea
quae in nos peccaverunt ex corde dimittere; quemadmodum idem Salvator in Evangelio dicit: Si enim non
dimiseritis fratribus vestris, nec Pater vester coelestis dimittet vobis peccata vestra (Matth. VI). Cavendum
etenim valde est ne illud quoque contra nos dictum inveniatur: Serve nequam, omne debitum dimisi tibi,
quoniam rogasti me: nonne ergo oportuit et te misereri conservi tui, sicut et ego tui misertus sum? (Matth.
XVIII.) Huic quintae petitioni Spiritus consilii rectissime coaptatur: [0192D] quoniam consilium optimum est
dimittere aliis, ut et Deus tibi dimittat: quemadmodum Salvator in Evangelio monet ita dicens: Dimittite et
dimittetur vobis (Luc. VI). Unde et idem Salvator beatos praedicat eos qui persecutionem patiuntur propter
justitiam: quoniam ipsorum est regnum coelorum (Matth. VI). Habent enim copiosam dimittendi materiam; ac
per hoc dimissis sibi peccatis regnum coelorum quod dimittentibus promissum est, facili compendio possunt
adipisci. Sed quia etiam post peccatorum dimissionem non cessat tentatio: sed quandoque fortior invalescit; ideo
dimissis jam peccatis orandum est: non utique ut amplius non tentemur: hoc enim homini in carne posito
[0193A] contingere non potest, sed ne tentationi succumbamus et per consensum culpae in ipsam introeamus.
Unde et talis sequitur petitio:

CAPITULUM III. Sexta petitio.
Et ne nos inducas in tentationem. Inducit Deus in tentationem, non invitum ac reluctantem ad culpam
impellendo; sed ignavo, et negligenti, resistendi gratiam subtrahendo. Omnis autem probatio hominis, vel est ad
probandum, vel ad docendum, vel ad nocendum. Quae est ad probandum, vel a Deo fit, vel a proximo. A Deo
quidem, quemadmodum tentavit Deus Abraham: non ut qualis erat probando agnosceret, sed ut eum probabilem
aliis [0193B] demonstraret. Tale est et illud quod dicit Moyses ad filios Israel: Tentat vos Deus vester, ut sciat, id
est ut vos ipsos commoneat, et alios scire faciat, utrum timor ejus, in vobis sit, et ambuletis in viis ejus. Tentatur
etiam a proximo ad probandum tribus modis: vel ut qualis sit ei innotescat, vel ipsum commoneat, vel aliis
ostendat. Primo modo tentavit Nabuchodonosor Danielem (cap. II), et sapientes Babylonis de forma visionis
suae, quam si scirent ei describere, ex hoc conjiceret etiam posse interpretari. Secundo modo Eliseus Giesi, ut
negantem coargueret, et ad poenitentiam provocaret (IV Reg. V). Tertio Daniel (Dan. XIII) duos senes, quos ipse
reos sciebat et ipsi seipsos; ut etiam aliis reos ostenderet. Ad docendum quoque tentat Deus duobus modis:
[0193C] quemadmodum tentavit Philippum dicens: Unde ememus panes ut manducent hi (Joan. VI)? non quia
50

