Hunc igitur Guntheri (quicunque tandem fuerit) elegantissimum libellum, amice lector,
accommodatissimum, sive de his usitatissimis virtutibus de quibus tractat populo declamatorie loqui; sive in
corona disceptare, seu teipsum ad devotionem excitare volueris, comparare tibi et familiarem habere non
negligas; mecumque gratias immortales nuncupes et habeas egregio viro impressori magistro Michael civi
Basiliensi saepius illud Virgilianum memorans:
Semper honos nomenque tuum laudesque manebunt. Optime vale qui benevole legis.
Ex arcta valle ultra Basileanam byrsam XII Kalendas Martii 1507.

PROOEMIUM. [0099]
Inter tam multa sanctorum Patrum volumina quibus Ecclesia Dei illustrata atque ornata est, novum
aliquid cudere quod legatur, nil fere aliud est, quam solis radios accensa juvare facula, vel arenis littoreis
pugillum pulveris adjicere, vel in maris plenitudinem pauculas aquae guttas effundere. Placuit tamen nobis, ut est
natura mortalium, quae novis maxime delectatur, de tribus his rebus, oratione scilicet, jejunio et eleemosyna, an
aliquid dignum calamo conficere possemus, experiri. Cujus rei propositum eo propensius in actum transferre
curavimus, quo saepius in Scripturis, de virtute et laude rerum ipsarum eramus admoniti; specialis autem
tractatus earum vel nusquam est, vel nobis nunquam legendus occurrit. Fecimus ergo sicuti mente conceptum
erat, et eo majori cura res istas tractavimus, quo scimus eas et Deo placitas, et utiles homini, ac nostrae
professioni maxime convenire. Amplius autem atque diffusius circa orationem libuit ingenio desudare, quoniam
illa nobis cum Deo communis est; reliqua vero, alterum nobiscum ipsis, alterum cum proximis gerendum est.
Completum igitur opusculum et ut a nobis fieri potuit ad finem usque productum, in libros tredecim distinximus,
quatenus eorum continentia quanto angustior, tanto sit intellectu facilior. Singulorum etiam librorum capitula
placuit praenotari; quibus inspectis quid in illis potissimum tractetur facile lector advertet. Primo igitur loco
ponitur prologus totius operis; in quo juxta praeceptum Tullii, captatur lectoris benevolentia, praeparatur
docilitas et excitatur attentio: praelibando materiam, demonstrando utilitatem, auctoritatem commendando.
Capitula libri I
Leontorius, Conradus
CAPITULA PRIMI LIBRI.
In primo libro incipit agere de oratione, quam dividit in quatuor species, id est in grammaticam,
orationem, dialecticam, rhetoricam atque catholicam. Quibus breviter tactis, alias relinquens, catholicam assumit,
docens quae circa illam quaerenda sint, haec scilicet: quid ipsa sit, quid in se contineat, in quibus obtineat, quid
ad ipsam pertineat, quid oranti conveniat, quid orando proveniat? Postmodum diffinit orationem et ejus
diffinitionem diligenter exponit. Deinde ostendit diversos modos orandi sive adorandi. Ostendit etiam diversas
divisiones quarumdam rerum quae pertinent ad diffinitiones, et quaedam alia.

CAPITULA LIBRI SECUNDI.
In secundo libro docet quid contineat oratio, videlicet ista sex: scilicet quis petat, quid petat, a quo
petat, cui petat, quare petat, et qualiter petat. Postmodum agit de primo contento orationis, id est quis petat: et
hac occasione ponit diversa genera hominum fidelium et infidelium, et inter ipsos infideles diversas sectas
ostendit. Docet etiam quae sint opera viva vel mortua et qualiter subdividantur, et alia multa utilia legenti.

CAPITULA LIBRI TERTII. [0101]
In tertio libro agit de secundo contentu, id est quid petat: bonum, malum, an medium; et ostendit
diversas species boni, id est bonum praeparatorium, inspiratorium, meritorium, meritum, remuneratoriumque
quod est vita aeterna, et quaedam alia.
2

