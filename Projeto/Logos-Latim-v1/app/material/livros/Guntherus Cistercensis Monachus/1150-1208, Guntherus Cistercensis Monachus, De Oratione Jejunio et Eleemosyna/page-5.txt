conferret exprimendae pulchritudinis venustatem. Nobis autem harum omnium rerum immunibus et ignaris,
quippe quae solo noscuntur experimento, de his tantum quae praemissa sunt, adhibitis forte quibusdam aliis a
latere venientibus aliqua dixisse sufficiat: eo videlicet more, quo caecus aliquis splendorem gemmarum miratur
ac praedicat. Et hoc quidem humili stylo ac sermone pedestri: tum quia nec aliter possumus propter ingenii
crassitudinem, tum ne quosdam maxime superstitiosos [(1)] {foot}
[0103C] An suscipiosos? videamur imitari, qui nil se dixisse arbitrantur, nisi tam egregie dixerint, ut
[0104C] nec ipsi intelligant. Habeant sibi tales odiosam suam obscuramque subtilitatem; et cum forte soli omnia
nesciant, se solos omnia scire gloriantur. Nobis autem hujus operis est intentio, non tam verbis lepidis pruritum
auribus excitare, nec obscura subtilitate obumbrare sententias, quam rerum de quibus agitur perspicue rimari
veritatem; et quid ille inspiraverit, sine quo nihil recte vel fieri vel dici potest, sermone plano atque palpabili,
simplicibus ac nostri similibus intimare.
Explicit prologus.

LIBER PRIMUS. De Oratione. De divisione orationis in quatuor species, id est in grammaticam
orationem, dialecticam, rhetoricam atque catholicam. [0103]

CAPITULUM PRIMUM. [0103C]
Primum ergo de oratione agendum est, et ille implorandus qui suos orare et jussit et docuit, ut nobis
non solum quia orandum sit, verum etiam quid de ipsa oratione congrue dici possit demonstrare dignetur. Et
quod orationis vocabulum ad plura aequivocum est, ponenda est primum ejusdem orationis [0104C] divisio, ut
relictis aliis, illam speciem de qua nobis agere propositum est eligamus.
Est igitur oratio: alia quidem grammatica, alia dialectica, alia rhetorica, alia vero catholica. Grammatica
oratio est congrua dictionum ordinatio, quae fit in conformitate accidentium. Dialectica oratio est enuntiatio sive
propositio qua utitur disputator [0105A] ad syllogizandum. Rhetorica oratio est tota illa sermocinatio qua utitur
rhetor ad persuadendum. Catholica oratio est pia Dei invocatio qua supplicat homo ad impetrandum. In prima
agitur de vocum congruentia, in secunda quaeritur de rerum consequentia, in tertia disceptatur de facti
controversia, in quarta imploratur divinae pietatis clementia. In prima formatur syntaxis, id est constructio
secundum accidentium congruitatem, in secunda probatur thesis quod interpretatur positio, id est res dubia vel
dubie posita per argumentorum necessitatem sive probabilitatem; in tertia tractatur hypothesis, id est rhetorica
quaestio cum suis circumstantiis quae notantur hoc versiculo:
[0105B] Quis, quid, ubi, quibus auxiliis, cur, quomodo, quando, secundum locorum auctoritatem In
quarta placatur Deus per humilem et puram vocis et animi simplicitatem. Praemissus autem versiculus non
tantum accipiendus est pro circumstantiis (ut multi putant qui rem minus diligenter inspiciunt), sed potius illa
omnia notat de quibus oratione rhetorica tractari solet. Siquidem duo prima, videlicet quis et quid, ipsam
hypothesim constituunt; et sunt quasi fundamentum et substantia rhetoricae quaestionis: cum quaeritur quis
fecerit, et quid fecerit; in quibus principaliter hypothesis, id est rhetorica quaestio constituitur et fundatur.
Reliqua vero quinque quasdam rerum aliarum adjacentias notant, quas illi circumstantias dicunt; sine quibus
[0105C] illud fieri vel impossibile sit vel incredibile; ex quibus ubi quidem, locum facti; quibus auxiliis,
adminiculum sive facultatem; cur, causam; quomodo autem qualitatem vel modum; quando vero, tempus
determinat. Quae idcirco breviter tangenda putavimus; quoniam haec distinctio nobis paulo post poterit
suffragari, cum quaeretur quae sint de substantia catholicae orationis; quae vero ei velut extrinsecus annexa
cohaereant.
Prima oratio tot habet partes quot dictiones; quoniam idem est pars orationis et dictio. Cum ergo dicis:
Priscianus legit: haec oratio duas partes habet. Si vero dicas: Priscianus legit librum, hujus orationis tres partes
sunt, et de caeteris [0105D] hoc modo. Secunda tot habet partes quot extremitates sive terminos qui neque plures
nec pauciores possunt esse quam duo; id est subjectus et praedicatus; sive ambo exprimantur, ut cum dico:
Socrates legit; sive alter in altero intelligatur ut cum dico: Pluit, vel tonat, haec enim verba et quae hujusmodi
sunt exceptam habent significationem; et ad solum Deum pertinentem; et in quolibet eorum etiam subjectus
terminus intelligi debet; ut cum dicitur pluit vel tonat, pro eo sit ac si diceretur: Deus pluit; vel Deus tonat. Sunt
5

