vix posset avelli, libidinem significant, quae etiam reclamante ratione, et sensibus animi dissuadentibus
sapientem frequenter illaqueat. Cujus rei exemplo Salomon (III Reg. XI) esse potest, cujus sapientia tandem
amore mulierum subversa est; quae mulieres, ut ait Jesus filius Syrach, etiam sapientes apostatare faciunt (Eccli.
XIX). Sirenes quae trahentes interpretantur, poetice quidem monstra marina sunt: adeo dulce canentia ut
quicunque navigantes audierint dulcedine cantus ad scopulos cautesque navifragas vel inviti rapiantur et pereant.
At vero secundum rei veritatem, aiunt in locis quibusdam [0131B] mare perpetuum habere cursum in modum
rapidissimi fluminis, et densis cautibus indesinenter insilire, et ex eo sonum acutum atque dulcissimum procreari.
Quibus locis cum tantum nautae accesserint ut ab eis sonus ille possit audiri; non tam virtute cantus, ut fingitur,
quam maris ipsius impetu proni rapiuntur in scopulos, et illisi naufragio pereunt. Hoc autem difficile compertu
est, vel magis impossibile, cum nullus in locis illis deprehensus certae mortis discrimen queat effugere.
Significat autem Syrenum cantus omne id quod auditum nostrum vel otiose occupat, vel curiose trahit, vel
artificiose illicit, vel luxuriose afficit, vel malitiose corrumpit. Otiose occupant ea, quae licet non multum
officiant, nihil tamen aedificant, ut gesta [0131C] Herculis, Achillis, Hectoris, vel Alexandri. Curiose trahunt,
quae, quamvis in se causam mali non habeant, curam tamen quae Deo debetur sibi usurpant, ut astronomia, quae
propter solam curiositatem prohibetur. Artificiose illiciunt, quae ficta quidem sunt, sed ipso mentiendi artificio
magis placent, ut fabulae Nasonis et quae hujusmodi sunt. Curiose afficiunt, quae ipso auditu libidinem incitant,
ut lyrica Sapphonis, elegiae Nasonis, comoediae Menandri, Plauti vel Terentii. Malitiose corrumpunt, [0132A]
quae vel fidem subvertunt ut necromancia; vel aliorum mala publicant, aut falsa confingunt, ut satyrae
invectiones, licet famosi libelli recitatio. Venti ruptis follibus erumpentes quos socii pecuniam arbitrati cultro
confoderant ac per eos classis a portu patriae quem attigerat in altum repulsa: labores iterati, et reditus in tempora
multa dilatatus, fraternae discordiae periculum innuunt, quando is qui jam perfectae aestimationis habebatur;
convicio fratris atque contumelia velut quodam cultro confixus, de folle cordis ubi plenus thesauro sapientiae
putabatur, iracundiae ventos et turbinem furoris effundit, ac per hoc a portu securae stationis in discrimen morum
et vitae repellitur, vix tandem post multum temporis et laboris ad illum quem deserit [0132B] virtutis statum
rediturus. Optime noverat hoc Apostolus, qui, cum multa periculorum genera seriatim enumerasset, post omnia
subjunxit, dicens: Periculis in falsis fratribus (II Cor. XI). Haec sunt quae gentiles philosophi de laboribus et
patientia prudentissimi viri, sub quodam fabularum integumento, non tam mentiendi libidine quam publicae
utilitatis aspectu, multis vitae et documento morum futura sapienter confinxerunt. Atque ut unum exprimatur de
pluribus exemplum: sicut ille infusa pice tam suis quam sociorum auribus surdo, ut ita dicam, remigio
illecebrosas Syrenum cantus effugit; ita nos ad omnia quae corrupto auditu nos in naufragium morum trahere
possunt, aures oppilare, ac velut obsurdescere debemus, dicentes cum [0132C] Psalmista: Ego autem tanquam
surdus non audiebam (Psal. XXXVII). Sed quoniam hujus viri quem jam saepe diximus navigationem
prosequentes, ipsi quoque nescio quo spiritu acti, longius apposito velificando decurrimus, tempus est jam
stylum ad materiam revocare. Et quia jam duas species boni: praeparatorium, scilicet et inspiratorium ita ut fieri
potuit tractavimus, nunc ad tertium, id est meritorium veniamus.

LIBER QUARTUS. De meritorio bono [0131]

CAPITULUM PRIMUM. [0131D]
Meritorium bonum volumus intelligi bonam mentis qualitatem, quam ei Spiritus sanctus, bonorum
omnium spirator inspirat. Cum enim aura Spiritus sancti purgatae jam a vitiis animae, ac per hoc justificatae
placido flatu velut quidam favonius coepit aspirare, creat mox in ea ceu vernos flores bonas quasdam mentis
qualitates, quibus ipsa mens movetur: primum quidem ad actus interiores, deinde manus ad operis exterioris
effectum, de quibus [0132D] utrisque paulo post evidentius disseretur. Haec autem quatuor, id est purgatio
animae per remissionem peccati, et ejus justificatio, et bonae voluntatis inspiratio, et actus interior, ita sibi
contigua atque connexa sunt: ut potius ordine quam tempore possint discerni. Nam cum Spiritus sanctus mobilis
sit, sicut ait Scriptura (Sap. VII), non patitur mentem quam afflaverit otiosam esse et desidem; sed eodem fere
momento et purgat et justificat, et afficit bona qualitate et ad suas excitat actiones: [0133A] quemadmodum
radius solis mox ut aperta fuerit fenestra simul intrat, et illustrat, et calefacit, et excitat intuentes. Actus vero
exterior cum sit corporis, tardior est; nec nisi inventa temporis opportunitate, et rerum extrinsecarum adminiculo
valeat exerceri. Haec autem bona mentis qualitas non ex eo solo bonum meritorium appellatur, quia praeparat
nos et idoneos facit ad merendum, hoc enim habent duo praecedentia; verum ex hoc multo magis, quos movet et
excitat, etiam est velut quoddam boni operis instrumentum, quod illa non habent. Dicitur haec eadem etiam
virtus, sive a virore, quia mentem prius aridam ad proferendum boni operis fructum viridescere facit; sive a
viribus, quas illi ad operandum accommodat; seu a virilitate, quia [0133B] nihil femineum vel languidum in ea
19

