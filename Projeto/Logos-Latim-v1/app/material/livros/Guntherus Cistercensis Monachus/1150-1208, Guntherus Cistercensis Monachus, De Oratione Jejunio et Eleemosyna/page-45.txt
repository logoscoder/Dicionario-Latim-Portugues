Adveniat regnum tuum. Secunda petitio est de adventu regni illius, cujus sanctificato nomine, tam
gloriosa et clara praecurrit opinio. Et pulchro quidem hoc ordine ita digestum est: quemadmodum hi qui regem
non habent, magnum quemdam virum cujus famosa est et clara auctoritas, regem [0181B] se habere desiderant et
dicunt: Veniat ille quem nobis talem fama vulgavit: veniat et regnet super nos. Sed quid sit hoc regnum cujus
adventum tantopere postulari oportet, operae pretium est intueri. Neque eum Deus rex noster ante saecula uno
tantum regno contentus est, pluribus regnis dominatur. Regnat quippe in coelesti gloria, regnat in omni creatura,
regnat in Ecclesia, regnat in qualibet anima sancta. Regnat in primo regno per praesentem atque conspicuam
suae majestatis gloriam, qua coelestes angelos ac beatos spiritus laetificat, et pascit et satiat. Regnat in secundo
per incircumscriptam divinae virtutis potentiam; qua omnia quae ab ipso condita sunt et regit et continet et
servat. Regnat in tertio per ineffabilem suae pietatis [0181C] clementiam, qua eos qui per infidelitatem ab ipso
recesserant, et vocat et colligit et purgat. Regnat in quarto per inhabitantem suae bonitatis gratiam, qua sanctam
animam et fovet et instruit et salvat. Primum regnum est majestatis et gloriae, secundum virtutis et potentiae,
tertium pietatis et clementiae, quartum benignitatis et gratiae. Horum omnium Deo quidem cui omnia praesentia
sunt, nullum advenire potest; cui nihil vel adventitium vel recens est: quia sicut nihil habet amissibile, ita nihil
recipit accessibile. Licet enim nihil sit Deo coaeternum; tamen quia nihil unquam ignorare potuit, et omnia
semper in ejus praesentia fuerunt: etiam ea quae ex tempore esse coeperunt, semper [0181D] ei praesentia
quodammodo astiterunt. Regnavit ergo Deus ab aeterno in gloria coelesti, id est in seipso: etiam antequam esset
creatura quam sui regni posset habere participem. Regnavit et in omnibus creaturis; quia cum nondum esset in
rerum natura, jam tamen ei subjectae erant in ejus praescientia. Regnavit in Ecclesia; quia, licet eam nondum
collegisset per misericordiam, jam tamen in sua aeternitate praevidebat colligendam. Regnavit et in sanctis
animabus; quia, licet nondum eas salvasset per gratiam, jam tamen certissime scriptas habebat ad vitam. Vides
ergo quia nullum horum regnorum Deo vel potuit vel potest advenire: et ideo iste regni adventus non ei sed nobis
optandus atque postulandus est. Advenit enim nobis regnum aeternitatis, [0182A] cum nobis ad illa pervenire
contigerit. Advenit creaturae regnum Creatoris, cum ei esse incipienti feliciter accidit talem habere Creatorem et
Dominum. Advenit Ecclesiae regnum Dei, cum ei salubriter accidit de regno diaboli in regnum ejus per fidem
catholicam transmigrare. Advenit sanctae animae regnum ejus, cum ipse per inhabitantem gratiam eam solari
coeperit et fovere. Et primum quidem regnum prae caeteris omnibus optandum atque petendum est, quasi fructus
et praemium et finis aliorum. Sed secundum hanc prioris ordinis expositionem, de regno Ecclesiae haec
accipienda sunt cujus adventus eo tempore quo Dominus ista loquebatur optandus, et omni precum instantia
flagitandus erat: quemadmodum apostoli tempore [0182B] primitivae Ecclesiae assidue vacabant orationi, sicut
legitur in Actibus Apostolorum: Et erant, inquit, unanimiter perseverantes in oratione Dei (Act. I); videlicet pro
ipsius Ecclesiae profectu. Nam regnum ejus in creaturis omnibus quidem gratum atque jucundum esse debet;
optari tamen aut postulari superfluum est, quia sive volentibus nobis, sive nolentibus, auctor universorum in
rebus quas condidit dominatur et regnat, sicut scriptum est: In voluntate tua, Domine, universa sunt posita, et non
est qui possit resistere voluntati tuae; tu enim fecisti omnia: Dominus universorum tu es (Esther. XIII). De regno
autem Ecclesiae quod eo tempore recens erat, et in paucis coeperat coalescere, et tunc quidem ut cresceret aut
proficeret, veluti quidam bonae frugis [0182C] proventus, discipulos orare oportet: et quibusque quotidie
fidelibus usque ad finem saeculi, ut perseveret et vigeat optandum est. Nam quicunque per fidem secundum
temporum successiones regno incorporantur Ecclesiae, eis ut jam diximus hoc regnum credimus advenire. Sed et
de regno ejus in sanctis animabus, idem fere dici potest: cum nil aliud sit Ecclesia nisi sanctarum collectio
animarum: ut quod de illa colligitur in summa, de istis intellectum accipiatur in singulis. Fit autem iste regni
adventus per spiritum pietatis, quando anima Spiritu sancto afflata, ac per hoc pia et mitis effecta regnanti Deo se
sponte subjicit, quod summa pietas est: sicut econtrario eum a se repellere [0182D] crudele et impium; sicut
fecerant illi de quibus idem Dominus dicit: Abjecerunt me, ne regnem super eos (I Reg. VI). Huic virtuti pietatis
promittitur possessio terrae, cum Dominus dicit: Beati mites, quoniam ipsi possidebunt terram (Matth. V). Non
hanc utique praesentem, in qua crudeles et impii maxime dominantur; sed illam de qua dicit Psalmista: Credo
videre bona Domini in terra viventium (Psal. XXVI). Et nota hoc satis moraliter dictum esse: quemadmodum
solent reges his qui sponte eorum subjiciuntur ditioni, terram tradere possidendam, quam superbis atque
rebellibus extorquent

CAPITULUM XI. Tertia petitio: Ut fiat voluntas Dei.
Fiat voluntas tua, etc. Adventum regni sequitur [0183A] regiae voluntatis exsecutio, quia valde
necessarium est, ut quem tibi regem elegeris, ejus studeas adimplere voluntatem. Nam quicunque regnantis super
se voluntati refragatur, non modo de humilitate gratiam non acquirit, verum etiam de contumacia supplicium
promeretur. Nam sicut scriptum est: Servus sciens voluntatem domini sui et non faciens, plagis vapulabit multis
(Luc. XII). Quae autem sit haec Patris voluntas quam nos fieri postulamus, illud inspicere commodum est.
Voluntas enim Dei diversis modis accipitur. Dicitur quandoque voluntas et beneplacitum ejus aeterna dispositio,
45

