alia quae per resolutionem intelligi solent; ut legitur, id est legendi actus exercetur, statur vel sedetur, id est talis
habetur corporis positio, et de caeteris ad hunc modum.
Rhetorica oratio tot habet partes quot diversas [0106A] distinctiones; videlicet sex quae sunt:
Exordium, narratio, partitio, confirmatio confutatio atque conclusio.
Catholica oratio tot habet partes quot petitiones quae pro orantis arbitrio re et numero variantur; re
quidem, dum aliter petit iste quam petit ille. Numero autem dum plura vel pauciora petit ille quam petit iste;
quamvis omnia quae recte petuntur, id est pro salute animae, quamlibet multa fuerint; unum tamen congrue dici
possunt propter unum finem ad quem tendere debent, quem notavit Dominus in Evangelio cum diceret: Porro
unum est necessarium (Luc. X). Et David in Psalmo: Unam petii a Domino, hanc requiram, ut inhabitem in
domo Domini omnibus diebus vitae meae. (Psal. XXVI). Dominus tamen [0106B] in illa orandi forma quam
tradidit propter septiformem Spiritus sancti gratiam, quem plenus de coelesti schola veniebat, quam et nobis
cupiebat infundere; septem posuit petitiones, de quibus (ipso volente) aliqua dicenda erunt cum de forma
orationis tractare coeperimus. Et caeterae quidem orationes per verba indicativa explicantur. Catholica vero per
imperativum fieri solet: qui tamen modus cum ad Deum dirigitur, non tam imperativus quam deprecativus
dicendus est; propter excellentiam Creatoris, cui neminem dignum est imperare. Nec enim curandum est oranti
quid jubeat Priscianus, scilicet quid Deo suo debeat Christianus.
Praemissa igitur tetracola, id est quadrimembri divisione orationis: alias suis opificibus relinquentes,
[0106C] hanc nostram quae tantum fidelium est et ad nos praecipue videtur pertinere diligenter inspiciamus
videlicet quid ipsa sit; quid in se contineat, in quibus obtineat; quid ad ipsam pertineat; quid oranti conveniat;
quid orando proveniat. Proinde quantum ad suscepti operis necessitatem videtur satis congrue diffiniri si dicatur
hoc modo:

CAPITULUM II.
Catholica oratio est regularis et impensa pro salute animae vel his quae ad illam prodesse valeant
divinae pietatis imploratio. Nunc ipsam quoque diffinitionem ad majorem rei diffinitae evidentiam diligentius
exponamus. Imploratio ponitur hic tanquam genus et principium orationis; quoniam, ut dicunt philosophi,
[0106D] cujuslibet rei diffinitio a genere trahi debet; ut si velis hominem diffinire, necesse est a genere incipias,
ut dicas: Homo est animal. Sed quia nondum cujusmodi animal sit homo demonstratum est, necesse est ut
accedant substantiales differentiae ut earum accessu diffinitionem perficias hoc modo: Homo est animal
rationale, mortale. Animal quidem genus est, rationale mortale differentiae substantiales, quae etiam specificae
dicuntur, eo quod accedentes generi speciem constituunt. Sed haec tirocinium logices ingressuris in suis
Isagogiis satis erudite tradit Porphyrius, nobis breviter memoranda erant ut doceremus hanc diffinitionem
catholicae orationis, quae data est a Deo perfectam esse et cum suo diffinito convertibilem ut nihil vel detrahi
[0107A] debeat vel apponi necesse sit. Est igitur imploratio genus orationis, quemadmodum animal genus
hominis; caetera vero pro substantialibus differentiis adjecta sunt, quemadmodum rationale mortale in hominis
diffinitione.

CAPITULUM III.

Prima differentia
Harum prima est quae sic ponitur, divinae pietatis; quorum alterum, videlicet pietatis, eo sensu positum
est, quia tota orantis intentio ad hoc tendere debet ut Deum sibi pium ac propitium valeat promereri. Nam et
verae orationis semper hic finis est, sive cum Deus optata tribuit, ut Petro oranti pro Dorcade suscitanda (Act.
IX); sive cum petita quidem negat, sed potiora largitur, ut Paulo petenti ut [0107B] angelus Satanae ab eo
discederet (II Cor. XII); seu etiam cum quaedam crudeliter videtur operari, ut in submersione Aegyptiorum,
clamantibus filiis Israel (Exod. XIV); in expugnatione Amalech ad secretam Moysi orationem (Exod. XVII); in
exustione nuntiorum regis non tam imprecante propheta quam orante (IV Reg. I); in contritione gentium
clamantibus in coelum Machabaeis (Mach. IV). Haec enim omnia divinae virtutis opera et his similia quae
passim Scripturis sacris inserta sunt de fonte pietatis manasse non est ambiguum; vel ut Deus fideles suos ab
6

