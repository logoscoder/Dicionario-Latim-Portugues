Primum igitur malum hominis, et quo praecedente haec omnia subsequuntur, illa est miseria quae
impendet ei ex eo quod aeterno Dei judicio damnatus ac reprobatus est: sic tamen ut illa Dei reprobatio futuris
ejus malis nec causam praebeat, nec [0147D] ingerat necessitatem. Quae quidem divina reprobatio in Deo
considerata sancta et simplex est: nec aliud quam aeterna praescientia judicis futura certissime praevidentis. Si
autem in homine consideratur illa reprobatio, suprema miseria est, et omni remedio carens, tanti videlicet
principis arbitrio etiam antequam esse incipias displicere. Quid enim miserius esse potest quam nondum esse
natum, et jam esse damnatum. Damnatum autem dicimus non divina scientia jam puniente immeritum; sed Dei
praescientia praevidente mortaliter peccaturum, et suo merito puniendum. Hanc igitur damnati hominis miseriam
quia malis omnibus licet causam non praebeat, certum tamen ordinem praefigit, malum praejudicatorium sive
praedamnatorium placuit appellari. [0148A] Est autem opposita fronte contrarium primo illi summoque bono
praedestinationis, nisi quod illud bonis omnibus et causam praebet et ordinem praescribit: hoc vero sequentibus
malis praescribit quidem ordinem sed causam non irrogat. Causam autem dico illam ex qua fit aliquid, non illam
tantum sine qua esse non possit. Sunt enim duo genera causarum: unum ex quo est aliquid, et sine illo esse non
potest; alterum ex quo quidem non est, sed sine illo esse non potest. Itaque vitae hujus corporalis Deus utroque
modo causa est, quia ex ipso vivimus, et sine ipso non vivimus: mortis autem nostra mortalitas, non quia ex ipsa
est, sed quia sine ipsa esse non potest. Sic ergo praedestinatio quidem bonorum omnium utroque modo causa est;
reprobatio autem altero tantum [0148B] malorum omnium causa potest appellari. Verum hoc malum quantum, ut
diximus, ab aeterno certum atque praefixum est: ad orationem cujus effectus de futuro pendet non potest
pertinere. De his autem malis quae orando deprecari oportet breviter prosequimur. Horum ergo primum est illud
quod a nobis obduratorium dictum est, quod quale sit libet intueri. Cum igitur homo, remota Dei gratia, salvari
non possit, praescius omnium Deus, ei quem ab aeterno justissime reprobavit, salvatricem adhibere gratiam
arbitratur dignum; quae utique accepta converti posset et conteri, ac per hoc remissionem peccatorum accipere.
Hac igitur Dei gratia destitutus peccator ac sibi relictus in quamdam insensibilem induratur malitiam: velut
glacies quae radio [0148C] solis tacta mollescere posset ac resolvi, eodem sublato velut in lapidis concrescere
naturam: est itaque malum hoc contrarium illi bono quod praeparatorium dicebamus, quoniam illud viam
praeparat ad salutem: hoc obstruit et praecludit. Praeparaverat illud vias salutis Jacob, quem Dominus ab aeterno
dilexit. Praecluserat autem istud Esau, quem idem Dominus se odisse profitetur. Ex hoc item malo quod
obduratorium dicitur, non tam tempore quam ordine sequitur privatorium, id est privatio justitiae, quae injustitia
dici potest: quoniam justitia nisi ex remissione peccatorum non potest provenire. Sicut enim purgatis sordibus
domus munda est, manentibus immunda, nec tamen illa sordium remotio [0148D] vel praesentia munditia vel
immunditia domus est, sed ei causam accommodat: sic remissis peccatis statim adest justitia, retentis autem,
injustitia praesto est; nec tamen remissio sive retentio peccatorum haec vel illa est, sed tantum praebet
occasionem. Est itaque malum hoc inspiratorio bono contrarium, quoniam illo puritas animae comparatur ex
discessu vitiorum: hoc autem ex eorum praesentia coaccedit impuritas. Rursumque ex hoc privatorio nascitur
malum mortis aeternae meritorium, id est prava qualitas vitiosae mentis qua homo incitatur ad mortem aeternam
majoribus flagitiis promerendam. Exemplo tibi sit terra arida et inculta; quae, si compluta et culta esset, posset
utique salubres fructus et utiles procreare: nunc autem spinas [0149A] et tribulos, aut etiam herbas mortiferas,
cicutas, helleboros et toxica pestifero fetu producit. Est igitur malum hoc meritorio bono contrarium, quoniam
illud vitae promerendae, hoc autem perpetuae mortis instrumentum est. Amplius autem ex hoc malo, id est ex
hac animae prava qualitate prodit aliud malum, quod non jam meritorium, sed potius meritum mortis est: malus
videlicet actus; sive interior, ut mentis tantum, qui et motus dicitur; sive exterior, ut etiam corporis quem
specialiter actum nominamus. Nam, sicut aegritudo corporis, quandoque hominem interius tantum vexat,
extrinsecus non apparet: ut in calore nimio vel frigore, caeterisve passionibus occultis: quandoque vero et urget
intus et exterius affligit, ut puta per [0149B] tremores et saltus et membrorum jactationes: sic illa prava qualitas
quam vitium dicimus, quae utique languor et morbus animae est, nunc solam mentem movet ad malos actus,
velut ad iram vel odium, sive invidiam, aliasve pravas affectiones; nunc vero et mentem movet et corpus incitat
ad pessimas actiones: velut ad furta vel rapinas, fornicationes vel homicidia, vel quaecunque hujusmodi poteris
reperire. Ex quo patet malum hoc oppositum esse illi bono quod aeternae vitae meritum vocavimus: pro eo quod
illud ex bona mentis qualitate proficiscitur, hoc autem ex pessima: illi vita aeterna, huic vero perpetua mors in
praemium reservatur. Sed et illud advertendum est quod supra de bonis [0149C] quoque diximus, quod istae
successiones horum quatuor malorum unius ex altero prodeuntium, ita fere simul et indistanter fiunt, ut non tam
tempore quam ordine possint adverti: excepta corporis actione, quae plerumque vel propter mentis adhuc
incertae dubitationem, vel propter facultatis sive adminiculi defectum; vel alia qualibet ex causa retardatur

CAPITULUM V. De morte aeterna.
Post haec omnia sequitur illud malum quod omnium pessimum est, cujus etiam causa caetera mala
sunt; videlicet mors aeterna, malorum omnium finis et cumulus; et velut quoddam pelagus, quo caetera omnia
27

