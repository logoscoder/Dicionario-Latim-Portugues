perpetuum permanebunt. Ex quibus praemissis colligi potest hoc bonum de quo quaeritur, nec substantiam esse
nec accidens: ac per hoc ad nullum eorum praedicamentorum quae tractant Peripatetici pertinere. Quorum
summus praeceptor, idemque veri sagacissimus rimator Aristoteles omnia quae humano sensu putavit posse
comprehendi, in duas (ut ita dicam) distinxit rerum naturas, substantiae scilicet et accidentis. Quod quidem
rectissime arbitratus est vir magni pectoris et rerum naturalium diligens inquisitor, ut omne id quod humanae
subjacet cognitioni aut esse substantiam; aut in ipsa esse substantia dubitari non possit. Et substantiis quidem
omnibus tanquam paucioribus sub uno praedicamento, eodemque generalissimo [0137D] retentis, accidentia
quorum major erat numerus, quippe cum una substantia plurimorum sit accidentium capax: in novem
praedicamenta quae Graeci cathegorias vocant, propter differentes eorum modos, sub totidem generalissimis
dispersit; quorum appellationes istae sunt: qualitas, relatio, quantitas, ubi, quando, habere, situm esse, agere et
pati. Noluit ergo vir sapiens, imo nec potuit eum a quo omnia esse intelligebat, indignis rerum conditarum
vocabulis coarctare, aeternum temporalibus, increatum conditis, immensum parvis, incommutabilem mutabilibus
connumerando sociare. Quae enim temporalium causa proprie reperta atque instituta sunt, nunquam aeternis in
eadem proprietate convenient. [0138A] Quae omnia faciunt ad ejus rei quam diximus assertionem, summum
illud bonum de quo nobis sermo est, nec substantiam esse nec accidens. Et accidens quidem propter evidentem
rei falsitatem neminem dicturum arbitramur, nisi forte qui insaniat. Substantia vero si quando dicitur propter
loquendi necessitatem, divina quaedam et coelestis est praedicatio, et ad illa philosophorum praedicamenta non
pertinens. Simili ratione de omnibus illis vocabulis sentiendum est, quibus circa Deum transumptive et precario
quodammodo uti consuevimus, qualia sunt ista: natura, res, essentia, majestas, virtus, atque potentia, et quidquid
poterit reperiri. Quidquid igitur de illa ineffabili summi boni natura mortalibus verbis dicere tentamus, similes
[0138B] sumus balbutientium, nisi quod illi elementares quidem sonos plene formare non valent, rerum autem
perfectam hinc notitiam; nos vero sermones integro proferimus sono, sed quae illis explicari debent intellectu
capere non valemus. Atque ideo quem illi defectum patiuntur in syllabis, nos patimur in rebus ipsis. Nam et illud
quod dicturi sumus, licet verum sit, minus forte studiosis absonum videatur; Deum scilicet nec esse nec posse,
nec vivere nec regnare, manente illo sensu verborum, quo ista de hominibus praedicantur. Neque tamen haec et
his similia de ipso falso vel inaniter dicuntur, imo fideliter et pie; sed tamen pro materia minus sufficienter et
digne, quoniam eorum significatio ad illam divinae naturae puritatem consurgere [0138C] non potest. Cujus rei
videtur ipse Dominus dedisse nobis indicium, cum de rubo loqueretur ad Moysen, ita dicens: Ego sum qui sum.
Sic dices filiis Israel: Qui est misit me ad vos (Exod. III). Videtur enim his verbis innuisse singularem quemdam
et proprium essentiae suae modum, tanquam si diceret: Ego qui aliter sum quam vel tu vel illi ad quos mitteris;
qui longe purius et dignius sum qualibet creatura; cujus essentiae nulla potest alia comparari. Sic enim loqui
consuevimus cum volumus quempiam in rebus aliquibus aliis praeferendum demonstrare: Iste est qui cantat, qui
currit, qui pugnat, id est elegantissime cantat, celerrime currit, pugnat fortissime. Cum itaque nulla vocabula
quae [0138D] vel sint vel ab homine excogitari possint tantae rei tam simplici significanter exprimendae
sufficiant; congruentius tamen vel minus improprie videntur illa Deo applicari, quae tollunt et removent, qualia
sunt haec nomina: increatus, incommutabilis, invisibilis, et his similia; quae etiam privativa communis usus
appellat. Eorum enim quae sua significata ponuntur in rebus creatis propter quas etiam reperta sunt, veluti: rex,
pater et Dominus, et hujusmodi quamplurima eorum, inquam, nullum est; cujus officio divina plene ac proprie
significari possit essentia: ea vero quae privant, res illas quae in Deo non sunt, perfecte tollunt et removent.
Quapropter secundum vocum ipsarum officia, nunc forte usus abhorreat: competentius reor increatum [0139A]
Deum et incommutabilem, et si quid tale est, quem vel regem, vel patrem, vel Dominum appellari: licet tam haec
quam illa, quoties sermone opus est, de ipso pie et fideliter praedicentur. E diverso quoniam illa quae ponunt,
venustiora sunt privativis; quoniam ista tamen removent, vel culpam, ut innocens, impollutus, et similia; vel
defectum, ut incommutabilis, impassibilis; vel aptitudinem, ut invisibilis; vel inferioris naturae statum, ut
increatus; vel alia hujusmodi: illa vero semper laudare attribuunt; vel potentiae, ut rex, princeps vel Dominus; vel
pietatis, ut pater; vel operis, ut creator; vel aliarum rerum quae ad honorem ejus videntur pertinere. Atque ita fit
quoddam satis notabile, ut ea quae de Deo dicta minus habent proprietatis, plus habeant venustatis: [0139B]
contraque quae magis sunt in proprietate praedicandi familiaria, minus sint gloriosa. Horum autem exemplum
sumere potes de magno quodam principe; quem si magnum, fortem, nobilem et sapientem vocaveris, plurimum
laudes, quoniam illa nomina laudem copulant; si vero invictum intrepidumque dicas, non adeo, quoniam his
vocibus quaedam minus honesta removentur. Si ergo ad vocum proprietates respexeris, in quibus ab hominibus
propter res temporales repertae sunt, privativa positivis praeponderant proprietate praedicandi, positiva privativis
laudandi dignitate. Habito autem respectu ad illam simplicissimae rei puritatem, in qua nil varium est aut
dissimile: omnia de ipsa recte dicuntur, aequipollent: nec est aliud Deo esse regem vel Dominum, [0139C] quam
incommutabilem et increatum: et quocunque modo tam haec quam alia possunt inter se promisceri, exceptis
tamen relativis, quae et ipsa licet personas et earum propria determinent: nihil tamen aliud diversumve
significant. Sed de his ad praesens plura disserere, non est consilium; illud magis quod coepimus prosequendum
est, divinam scilicet essentiam nullo posse vocabulo demonstrari. Etenim rem quae animo cogitari aut etiam fingi
queat, eam vocis officio diffiniri posse concesserim; quod autem omnino est incogitabile, qualiter appellari
valeat, dicat qui potest: ego me nescire confiteor. His illud videtur alludere, quod Attici apud quos philosophica
22

