26. De his autem ipsis coelestis gratiae donis, quae Dominus jam saepissime Dominico famulo suo
abbati Martino et per ipsum Ecclesiae Parisiensi contulerat, eadem Ecclesia ad honorem Dei, et totius Romani
imperii, Domino Philippo serenissimo imperatori laudabilem valde contulit portionem, tabulam videlicet
quamdam inaestimabilis fere pretii, auro et gemmis pretiosis operosissime exornatam, et plurima sanctarum
reliquiarum genera, longe auro et gemmis pretiosiora ibi diligenter recondita continentem. Quam tabulam
Graecorum imperator in solemnibus festis velut quoddam certum pignus [0255A] imperii gestare consueverat de
collo suo catena aurea dependentem. Cui tabulae praeter aurum vel alias gemmas quamplurimas, jaspis unus
mirae magnitudinis infixus est, passionem Domini sibi insculptam et B. Virginis et Joannis Evangelistae
imagines hinc inde assistentes. Est autem sapphirus ibi quidam admirandae quantitatis, cui divina majestas, quae
nulla prorsus imagine proprie repraesentari valet, artificiose tamen ita fieri potuit, [0256A] insculpta est. Quod
utique munus invictissimus rex Philippus, juvenis quidem aetate, sed in Dei timore et omnium morum honestate
maturus, tanta mentis benevolentia et gratiarum actione suscepit, ut ipsam etiam Parisiensem Ecclesiam cum
omnibus possessionibus suis in suam susciperet protectionem, et alias omnes reliquias quas Martinus attulerat, ei
perpetuo possidendas imperiali privilegio confirmaret.
[0255] Scripsit autem hanc historiam magister Guntherus quidam, tunc monachus, prius autem
scholasticus, vir admodum liberaliter eruditus. Qui etiam rebus ipsis quas scribebat vehementer applaudens, id
habebat intentionis ac fidei, ut ab illo qui haec per fideles suos operari dignatus fuerat, etiam ipse divinorum
relator operum vitam acciperet sempiternam.

17

