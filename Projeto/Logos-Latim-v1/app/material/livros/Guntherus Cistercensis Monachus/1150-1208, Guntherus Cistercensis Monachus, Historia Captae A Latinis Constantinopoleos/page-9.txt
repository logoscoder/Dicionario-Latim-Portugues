12. Ex hac igitur tam occulta et inscrutabili divinae mentis conceptione, quae omnia formaliter
comprehendit, quam nec arenae numerus, nec guttarum in mari, nec frondium in silvis fallere potest, [0238B]
omnia quae in tempore fieri vel contingere solent, certo tramite et immutabili cursu proficiscuntur. Unde et eam
Graecorum philosophi archetypum, id est principalem figuram vocare solent: Joannes in Evangelio suo (cap. I)
vitam nominat. Quod factum est, inquiens, in ipso vita erat, et vita erat lux hominum. Sicut enim in mente
hominis, qui mortalis est, res illae quodammodo vivunt, quas cogitat in praesenti, sive illae praesentes sunt, sive
adhuc futurae sperantur; ita quidem, imo multo verius in mente divina, quam Graeci noyn vocant, quae tota
vitalis, vel potius ipsa vita est, quae nihil vel ignorare vel oblivisci potest, vivebant omnia etiam antequam
fierent, quae vel postea creata sunt, vel adhuc usque ad finem saeculi creabuntur. [0238C] Quae divinae mentis
conceptio cum rerum omnium et minimarum ideas, id est formas contineat, multo magis hanc rem, quam dicere
proponimus, tantam, tam novam, tam mirificam, sicut futura erat, ita ab aeterno complexa est. Itaque ex illa
irrefragabili Dei dispositione processisse credendum est, quod exercitus noster, qui mox capta Jazira versus
Alexandriam tendere festinabat, mutato proposito, huic tantae civitati bellum indixit, et directo navigio fines ejus
hostiliter ingressus est, positis castris haud longe ab ipsis moenibus urbis ad bellum paratus consedit. Cui cum
magna multitudine armatorum occurrit ille fraternae sedis invasor et possessor Alexius, qui brevi conflictu
[0238D] virtutem militum vix expertus, diffidens causae suae et ignaviae sociorum, quos nec sibi propter
perpetrata flagitia satis fidos arbitrabatur, mox in fugam turpiter conversus est.
13. Cives itaque magnificae [(5)] {foot}
[0237] Contigit hoc anno 1203, primo mensis Augusti; suffocatus est vero Alexius post sex imperii
menses die 5 Februarii. (BASN.) urbis territi fuga regis sui, quem etiam plerique nec prius propter scelera
perpetrata satis dilexerant, simulque per nuntios a juniori Alexio promissis ac precibus frequentibus attentati,
nostris quoque contra spem suam comminantibus excidium urbis, nisi illum legitimum haeredem regni in regem
susciperent, patentibus portis illum cum toto exercitu intra moenia pacifice admiserunt. Qui etiam [0239A]
juvenis regalibus ornatus indumentis in sede regni, ut decuit, absque mora collocatus, dimidiam promissae
pecuniae partem principibus nostris benevole ac liberaliter numerari jussit, sperans se id quod reliquum erat,
brevissimo tempore redditurum. Manserunt itaque nostri in ipsa civitate per aliquot dies, et tam novi regis quam
civium ipsorum obsequio moderate utentes, id maxime cavebant ne cui onerosi hospites viderentur. Sed quoniam
civitas ipsa, licet magna et speciosa, duobus populis tam diversis lingua et moribus, nec satis mutua dilectione
consentientibus, tantaeque hominum et equorum multitudini sufficere non valebat, placuit eis ut, relicta urbe, in
locum planum atque diffusum sese reciperent, ibique positis castris, [0239B] promissa regis commodius
exspectarent. Quibus urbem egressis coepit oriri occulta quaedam civium adversus regem seditio, plerisque
murmurantibus quod ipse homines peregrinos et a moribus suis alienos tanto foveret affectu, et jam fere totius
opes Graeciae sine causa ad eos transtulisset, et adhuc tantumdem vel forte plura, spoliato regno suo, eis largiri
proponeret. Quam rem cum omnes fere quererentur, ausi sunt etiam ipsum regem patenter arguere, publice
prohibentes ne regnum suum pro commodis spoliaret alienis, ne suorum inopiam praedam faceret aliorum; sed
eos, tanquam rerum alienarum cupidissimos invasores, pariter cum ipsis persequeretur et perderet. Quae illorum
seditio novum regem vehementer exterruit, [0239C] tum propter civium eorum perfidiam, qui eum coacti
susceperant, tum propter illam, quam in nostros habebat dilectionem, tum propter juramentum de reddenda
pecunia, quod ipse bona fide praestiterat. Videres eum graviter anxiari, quasi medium inter suorum nequitiam et
amorem nostrorum, et gratiam Philippi regis, quod si nostros vel falleret vel laederet, graviter metuebat
offendere. Cum ergo ad tantum facinus non facile posset impelli, Murciflo ille, cujus superius fecimus
mentionem, cujus consilio pater ejus caecatus, et ipse in carcerem retrusus fuerat, eum propria manu suffocavit,
dicens: Minus esse malum, si solus ipse praesenti vitae foret exemptus, [0239D] quam si totius Graeciae opes ad
ignotos quosdam homines ejus stultitia transferrentur. Quo sublato de medio ipse tanquam homo regii generis, et
ipse quoque sanguine propinquus, diadema sibi imposuit, et regiam sedem tam audacter quam imprudenter
occupans, cepit de regni negotiis et nostrorum perditione crudeliter cogitare. Cujus nos in hoc facto impietatem
attentius abhorrentes, ita cogimur exclamare.
14. Crudelis igitur parricida, postquam juvene suffocato regnum invasit et tenuit, jussit ad tempus
rumorem hujus sceleris reticeri ac supprimi, ne statim ad castra perveniens nostrorum auribus insonaret,
antequam ipse conceptae fraudis experiretur molimina, misitque continuo nuntios [0240A] sub nomine junioris
Alexii, qui principes exercitus nostri de castris ad ipsum evocarent, quasi promissam pecuniam et insuper
ampliora munera regiae liberalitatis accepturos. Quod cum ad ipsos perlatum esset, ipsi tanquam homines
Christianae simplicitatis, nullam ibi fraudem suspicantes, urbem ingredi festinabant; quippe qui nil minus
metuebant quam novum regem, quem ipsi creaverant, tam brevi temporis articulo de medio esse sublatum. Erat
autem ibi vir quidam prudentissimus, dux videlicet Venetorum, caecus quidem in facie, sed perspicacissimus in
mente, qui corporis caecitatem animi vigore atque prudentia optime compensabat. Hunc alii semper in rebus
9

