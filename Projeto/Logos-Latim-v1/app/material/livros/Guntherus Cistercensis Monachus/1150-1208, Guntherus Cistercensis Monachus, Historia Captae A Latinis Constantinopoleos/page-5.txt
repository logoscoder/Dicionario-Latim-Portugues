exercitum, inter belligeros homines ita vixit, ut quantum labor itineris vel injuncti cura permittebat officii, de
rigore suae professionis nil sibi penitus relaxaret. Deinde sicut ille tantae fuit compassionis in pauperes, ut
asperrimo frigore chlamidem, quam unicam habebat, cum nudo [0230A] paupere partiretur, sic et iste de his
quae vel secum detulit, vel postea, volente Deo, copiose adeptus est, indigentibus sociis largas distribuit
portiones: adeo ut in duobus diebus centum viginti marcas in utiles usus liberaliter erogaret, et in tertia die
septuaginta marcas argenti. Tertium est, quod sicut ille de monacho factus episcopus in sua tamen paupertatis
humilitate seipsum semper continuit, sic et iste, sicut nobis certissime compertum est, cum posset vel
episcopatum, vel quas vellet alias ecclesiasticas dignitates, imo et immensam auri argentique pecuniam,
nonnullis rogantibus, accepisse; amore tamen ordinis monasterii sui, cui Deus per ipsum, et ipse per Dei gratiam
solemniter benefacere cogitabant; oblata respuit, et expleta [0230B] peregrinatione ad fratres, pauper quidem
spiritu, sed coelestis thesauri operibus dives et plenus reversus est. Sunt alia forte plura quae possent in utroque
Martino unius ad alterum similia reperiri, nisi forte minus idoneo lectori vel sanctissimum confessorem nimis
deprimere, vel honestum virum quem dicimus attollere videremur. Quapropter utrumque debito fine honoris
venerari nos condecet; sed illum quidem velut sanctissimam animam, jam fruentem consortio angelorum; hunc
vero tanquam prudentem virum adhuc in carne agentem, qui et jam apud Deum et homines magni meriti
aestimatur, et postmodum apud utrosque amplioris gratiae per Dei gratiam futurus sit. Sed neque illud silendum
credimus, quia in illius [0230C] sancti Martini sacro natalitio iste Martinus natus est in mundum. Et ideo
Martinus appellatus est, etc.
6. Venientes itaque Veronam milites peregrini cum duce suo, tam a populo civitatis quam ab alia
multitudine maxima signatorum, quae illos de diversis mundi partibus ad eumdem locum praevenerat, laetissime
suscepti sunt. Nam et ipsius urbis episcopus Martinum in domum devote ac reverenter assumpsit, eique per octo
fere hebdomadas sumptus et obsequium benevole ministravit. Postea discedentes Venetiam petierunt; ibi naves
intrare decreverant, et inde versus Alexandriam, civitatem Aegyptiam, recto impetu navigare; propterea quod
tempore illo in partibus transmarinis inter nostros [0230D] et barbaros induciae pacis erant, quas nostris, salva
fide, quam interposuerant, solvere non liceret.
Erant autem in exercitu signatorum famosi et potentes viri quamplures, tam saeculares quam
ecclesiastici. Inter quos Balduinus, comes Flandrensis, et Bonifacius marchio de Monteferrato, auctoritate et
viribus atque consilio praecipui habebantur. Et siquidem omnes uno consensu in hoc convenerant, ut petentes
Alexandriam, et eam viriliter obsidentes, non tam belli fortunam quam divinae virtutis experirentur potentiam.
Quod utique si fecissent, sperabile satis erat tam ipsam magnificam civitatem quam et maximam totius [0231A]
Aegypti partem facili compendio in eorum potestatem posse transferri, eo quod totus fere populus terrae vel
consumptus fame perierat, vel squalebat penuria propter sterilitatem ejusdem videlicet terrae, cui Nilus frugiferas
aquas, quibus eam rigare solet, annis, ut aiunt, jam quinque subtraxerat. Impediebatur autem illud principum
nostrorum laudabile satis consilium fraude et nequitia Venetorum, qui tanquam domini navium et principes
Adriatici maris, eis navigium penitus abnegabant, nisi cum ipsis prius celebrem Dalmatiae civitatem, juris autem
Hungarici, Jafiram [ al. Jaziram] expugnarent. Aiebant enim illam semper suis utilitatibus fuisse contrariam,
adeo ut saepe cives ejusdem urbis naves illorum mercibus onustas piraticis invasionibus [0231B] spoliassent.
Quae utique res nostris principibus, tanquam Deum timentibus, crudelis ac nefaria videbatur, tum quia civitas illa
Christianae gentis erat, tum quia ad regem Hungariae pertinebat, qui et ipse signo crucis accepto, ut moris est sub
protectionem summi pontificis se et sua tradiderat. Illis ergo instanter urgentibus, nostris autem obnixe
negantibus, sub hac contentione atque discordia plurimum temporis elapsum est. Putabant enim rem omnino
detestabilem et Christianis illicitam, milites crucis Christi in homines Christianos caede, rapina et incendio
degrassari, qualia in expugnandis urbibus frequenter solent accidere. Unde et multi pauperes, qui secum pauca
[0231C] detulerant, eisdem consumptis, non habentes ultra viaticum, relicto exercitu, versis vestigiis ad propria
regressi sunt. Sed et quidam potentes et divites viri, non tam rerum penuria laborantes quam perpetrandi flagitii
horrore perterriti, inviti ac pene nolentes in reditum conversi sunt. E quibus aliqui Romam petentes vix a summo
pontifice redeundi licentiam impetrare potuerunt, ea tamen conditione praefixa, ut saltem post aliquot annos
votum suae peregrinationis exsolverent. Qui reditus peregrinorum non solum exercitum nostrum illorum
fraudavit absentia, verum etiam multos, qui de Germania caeterisque regionibus subsequi festinabant, ab illo,
quem conceperant, animi fervore cohibuit, ut in locis suis immoti consisterent.
[0231D] Tempore autem illo missus est ad exercitum nostrum cardinalis quidam, Petrus videlicet
Capuanus, quem summus pontifex ad hoc direxerat, ut praefatam sedaret controversiam, ageretque cum Venetis,
ut felici embolae, id est Christi militiae maturum versus Alexandriam praestarent navigium. Quod cum ab eis
nullatenus extorquere posset, nisi nostri propositam sibi conditionem implessent, visum est eis veniale magis et
minus improbabile, minori malo majus bonum compensare, quam votum crucis inexpletum relinquere, et gressu
retrogrado ad suos cum peccato reportare infamiam. [0232A] Spoponderunt itaque facturos se quod illi instanter
exigebant, accepto nihilominus ab eis certissima sponsione quod ipsi quoque armati nostros usque Alexandriam
5

