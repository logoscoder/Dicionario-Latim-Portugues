Si vera forent quae dicit Baronius, hunc poetam fuisse Ligurinum, hoc est patria Mediolanensem,
deberet distingui a Gunthero qui Historiam Constantinopolitanam exaravit. Hic enim, natione Germanus,
coenobita fuit in monasterio Parisiensi juxta Basileam. Sed erravit Baronius, qui titulum carminis a Gunthero
editi autumavit esse nomen ipsius patriae. Ligurinum dixit librum suum Guntherus, eo quod res gestas a
Friderico in Italia, praecipue tamen Mediolani in Liguria, narrare aggrederetur. Patriam indicandi mens ipsi non
fuit. Scripsit quidem ille Solymarium; sed titulus ille novi carminis non convenit Historiae Constantinopolitanae
quae hic editur; ille enim liber carmine fuit scriptus, hic prosa. Deinde alter forsan Hierosolymorum
expugnationem, hic Constantinopoleos refert. Diversa sunt igitur illa opuscula. Conjiciat alter si uni eidemque
auctori tribui debeant, qui junior carminibus ludere, senior prosa, impulsu Martini abbatis, iter
Constantinopolitanum potuit describere.
II. De tempore quo scripsit, diu non est disputandum, 1o enim expeditio Constantinopolitana confecta
est anno 1204, quo, urbe expugnata, Balduinus, comes Flandrensis, electus est Graecorum imperator; 2o
Martinus abbas, qui sequenti anno e Graecia reversus est, Guntherum ad expeditionem illam describendam
impulit. Ideoque in laudando Martino abbate Parisiensi totus est Guntherus. Vixit igitur ille initio saeculi decimi
tertii; 3o illud opusculum non confecit, nisi post mortem Philippi imperatoris, qui caesus est ann. 1208. Refert
enim ipse imperatorem in solemnibus festis tabulam gemmis ornatam, reliquiis onustam, gestare consuevisse.
Obierat igitur Philippus, dum haec scriberet Guntherus. Ideoque annus 1210 huic operi assignatus est. Caetera
vide apud Canisium.
III. Aliqua sunt hic observatione digna: primo non consentiunt omnia quae hic narrat Guntherus de
expeditione Constantinopolitana cum fide historica. Fidem adhibuit abbati Martino, qui laudum suarum
praeconem quaesiverat et dummodo sibi adularetur, caetera transmittebat. Si quis igitur hanc expeditionem
Constantinopolitanam diligentius examini subjicere velit, consulat Bzovium ad an. 1204; secundo, nescio unde
quaedam hauserit placita quae religioni Christianae multum detrahunt: Si qua a populo nostro contra pietatem
facta videbuntur, eadem tamen utique divina voluntate semper justa facta esse non dubitat. Deus certe,
quanquam omnipotens, nec crimina probare, nec injusta facere justa potest. Tertio, sibi contradicere videtur
scriptor, dum inter reliquias ab abbate translatas recenset lignum Dominicae crucis, cum scripsisset venerabile
crucis lignum, Christi sanguine perfusum ita occultatum, ut nemo Christianus, quid de illo actum sit, vel unde
requiri debeat, scire possit.
IV. Mitto odium pontificis in Graecos, quod laudatur; sed caveat lector a donatione Constantini
tabulisque ibi annexis, ut de pyramide in qua versus Sibyllini a longo tempore insculpti victoriam classicam
Latinis pollicebantur.

PROLOGUS AUCTORIS.
[0223A] 1. Universa divinae virtutis opera plurimum habent admirationis, eatenus, ut si qua mira non
sunt, nec divina debeant judicari. Specialiter tamen ea mirari consuevimus, quae magna et ardua per humiles
personas, illorum scilicet hominum qui et apud seipsos per humilitatem in imo sunt, et apud alios tantis rebus
[0224A] minus putantur idonei, eadem virtus divina dignatur ostendere. Unde et illud magis mirandum est, quod
per Moysem, hominem privatum et humilem, qui oves soceri sui Jethro pascere solebat (Exod. III), populus
filiorum Israel de tyrannide Pharaonis et de fornace ferrea Aegyptiae servitutis [0225A] eductus est (Exod. XIV),
quam si per aliquem fortissimum regem in manu valida et millibus armatorum populus idem fuisset ereptus. Sic
et illud majori stupore suscipimus, quod per homines brutos et pauperes piscatores et idiotas fidem Christi,
novam prorsus et incognitam, mundus accepit (Matth. IV), quam si vel Augusti Caesaris auctoritate, vel Platonis
scientia, vel Demosthenis aut Ciceronis eloquio ejusdem fidei Christianae religio persuasa fuisset et tradita.
Opera quippe Dei quanto minus in se humanae facultatis admittunt, tanto major in eis divinae potentiae
sublimitas elucescit. Hinc est quod quaedam magna valde et ardua, stylo tamen humili et plano et sermone
palpabili libuit explicare, quae Dominus per virum quemdam modestum satis et [0225B] humilem nostris
temporibus operari dignatus est, ad laudem utique et gloriam nominis sui, et piam ejusdem viri memoriam, et
praesentis loci nostri felicitatem perpetuam. Imo certe ad honorem et gaudium totius Theutonicae nationis; vel,
quod verius et majus est, ad solatium et tutelam universae Occidentalis Ecclesiae, cujus nostrae narrationis
pagina nil falsum vel ambiguum continebit, sed veram ac [0226A] certam rerum gestarum seriem prosequetur,
sicut idem vir de quo plurima dicturi sumus, humiliter satis ac verecunde, puram nobis ac simplicem enarravit
historiam. De cujus viri laude atque praeconio digna scribere non audemus, ne ipse, qui totum Deo attribuens,
nihil sibi quaerit ascribi, suis laudibus offendatur. Neque tamen omnino poterimus reticere, ne Deo, quo auctore
haec gesta sunt, qui suos humiles exaltare consuevit, evidentem faciamus injuriam. Quapropter ita inter
2

