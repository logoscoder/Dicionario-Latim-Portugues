restituere studeatis. Ac ne vos illud terreat quod hoc tempore gentilis rabies super nostros adeo invaluit, rerum
praecedentium vos cupio reminisci. Eo tempore quo celebris ista expeditio sub nobili duce Gotefrido, caeterisque
Francorum ac Theutonicorum principibus facta est, infidelis ille populus, ita ut nunc, Christianis omnibus occisis
vel captis, terram illam occupaverat, sanctamque civitatem Jerusalem, et Tyrum, ac Sidonem, ipsamque
Antiochiam, et alias urbes munitas, [0228A] imo totam terram usque Constantinopolim secure et absque ullo
metu annis quadraginta possederant. Quae tamen omnia, volente Domino, per eumdem exercitum brevissimo
tempore, velut in transcursu recepta sunt. Nicaea, Iconium, Antiochia, Tripolis, et aliae civitates expugnatae sunt.
Ipsa etiam sedes regni Jerusalem populo nostro restituta. Nunc autem, licet impia gens praecipuam illam sedem
et maximam terrae partem violenter obtineat, nostra tamen est Achon, nostra est Antiochia, nostrae sunt et adhuc
aliae quaedam urbes munitae et validae, quarum praesidio, divino favore, et viribus nostris, inclyti bellatores,
etiam praeclara sedes illa cum omnibus aliis sub nostram poterit redigi potestatem. Si autem quaeritis quid a Deo
certi stipendii pro tanto labore sperare debeatis, [0228B] certissime vobis polliceor quia quisquis signum crucis
acceperit, et puram fecerit confessionem, ab omni prorsus mundabitur peccato, et quocunque loco, vel tempore,
seu casu praesentem reliquerit vitam, aeternam accipiet. Taceo nunc quod terra illa quam petetis, longe hac terra
opulentior est atque fecundior; et facile fieri potest ut multi etiam ex vobis in rebus etiam temporalibus
prosperiorem ibi fortunam inveniant quam hic se expertos meminerunt. Nunc videte, fratres, quanta sit in hac
peregrinatione securitas, in qua et de regno coelorum promissio certa est, et de temporali prosperitate spes
amplior. Ego ipse spondeo socium itineris et laboris; et, prout Deo placuerit, prospera vobiscum et adversa
partiri desidero. Nunc igitur, fratres, laetis mentibus triumphale signum [0228C] crucis accipite, ut et causam
Crucifixi fideliter exsequentes, pro labore brevi et modico magna et aeterna percipere valeatis stipendia.
Haec loquente venerabili viro, cunctis qui aderant vehementer attritis, videres lacrymas tam per ejus
faciem quam per ora omnium largissime defluentes; audires gemitus et singultus atque suspiria, et alia
hujusmodi signa, quae internae compunctionis faciebant indicium. Hunc itaque praefati abbatis sermonem
idcirco diligenter prosecuti sumus, quia, cum ipse postea frequenter et illos et alios viriliter exhortatus sit, de
nulla ejus exhortatione quidquam sumus dicturi, ut ex hac ejus diligentia quam strenuus etiam in aliis credendus
[0228D] sit liceat aestimare.
4. Assentit denique vir Dei precibus illorum, et qui, ut jam diximus, a summo pontifice curam
animarum acceperat, exterioris quoque providentiae rogatus accepit officium. Tunc exhortans illos et confortans
in Christo, cujus militiam professi erant, certum tempus constituit quo, rebus suis dispositis, parati omnes ad
eumdem locum ei occurrerent, ibique secum iter sanctae peregrinationis arriperent. Redeuntes autem ad propria
diligenter admonuit ut tempore medio caste et innocue se haberent, et seipsos Christo, totius puritatis amatori,
milites exhiberent idoneos. Ipse vero cum honesto comitatu praecipua et maxime populosa totius regionis loca
circumiens, crebras praedicando faciebat [0229A] stationes, et plurimos ad eamdem Christi militiam convertebat.
Quibus etiam illud curabit injungere, ut qui possent, praefixo tempore ad locum praedictum aliis occurrerent,
cum eis pariter profecturi. Qui vero propter temporis angustiam a negotiis suis expediri non possent, quam
celerrime fieri possit, alios sequerentur. Tempore autem profectionis jam vicino, Martinus, licet auctoritate
pontificalis mandati tutus esset, cupiens tamen sanctae professioni suae reverentiam exhibere, fontem totius
ordinis Cistertium adiit, ibique ab ipso loci ejusdem abbate, aliisque praecipuis quibusdam abbatibus,
peregrinationis licentia et benedictione accepta, ad monasterium suum reversus est. Ubi etiam fratrum suorum se
orationibus commendans [0229B] et eos mutua charitate divinae pietati committens, Basileam petiit, ubi jam
signatorum multitudo magna convenerat, a quibus laetissime susceptus est. Ibi quoque sermone exhortationis
habito, seipsum et socios beatae Virgini commendavit, humiliter rogans ut ipsa Filio suo novum conciliaret
exercitum. Postea valedicens clero et populo ejusdem civitatis, a quibus plurimum diligebatur, laeto vultu et
mente impavida sanctae profectionis laborem cum sociis aggressus est. Qua ex re illud conjicere possumus,
hominem Dei nescio quid magni jam tunc in animo concepisse, et quae Deus per ipsum facturus erat, certo jam
mentis augurio praesagire.
5. Profectus itaque de civitate Basilea signatorum [0229C] exercitus, relictis aliis, stratam illam arripuit
quae per angustos Tridentinae vallis anfractus Veronam ducit, minori quidem labore et majori compendio. Erat
autem tam clara et celebris famae praecurrens opinio, ut non solum hi per quos eis transitus erat, verum etiam de
villis et oppidis catervatim occurrerent, et eos multo favore et gratia suscipientes, victui necessaria justis pretiis
exhiberent. Martinum vero praecipue mirabantur, quod homo religiosi habitus et vitae admodum spiritualis
armatum ductaret exercitum, seque ipsum tanti laboris officio tam strenue coaptaret. Unde et nomen ejus inter se
celeberrime frequentantes, post illum Turonensem, qui in sanctorum confessorum catalogo fere primus atque
praecipuus est, quadam similitudinis [0229D] ratione, Martinum hunc alterum vocitabant. Et revera, si rem
diligenter inspicimus, quaedam, ne multa dixerim, in utroque concurrunt similia. Primum quidem, quod sicut ille
aliquando armatam sequens militiam, sicut de ipso scriptum est, tam sancte et innocue se habebat, ut jam tunc
non tam miles quam monachus putaretur; ita et hic verus monachus, imo Pater monachorum, armatum ducens
4

