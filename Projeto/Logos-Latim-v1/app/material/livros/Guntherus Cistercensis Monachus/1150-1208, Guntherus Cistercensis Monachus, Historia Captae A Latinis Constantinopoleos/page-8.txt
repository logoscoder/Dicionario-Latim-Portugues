momenta certissime praestolabantur. Accessit autem ad hoc et aliud incommodum, quoniam induciae pacis, quae
inter nostros et barbaros juramento firmatae fuerant, fraude illorum et nequitia solutae sunt, captis et spoliatis
duabus navibus nostrae gentis, et direptis omnibus quae in eis vehebantur. Quam tamen injuriam nostri fortiter ac
celeriter vindicantes, sex illorum naves magnas annona, et mercibus, ac aliis rebus onustas in mari deprehensas,
tam ipsas quam omnia quae in eis erant, sibi praedam fecerunt. Atque ita divina virtute et sua fraudem illorum
[0236B] viriliter ulti sunt. Renovato itaque bello coepit hostilis rabies solito vehementior nostris incumbere, tum
propter numerum pauciorem, tum quia et hi qui residui erant tanquam morte vicina imbecilles et invalidi
putabantur. Quapropter visum est his qui inter eos praecipui habebantur, nuntios ad castra peregrinorum dirigere,
quos in Graecia versari acceperant, ut civitati Achonitanae, et illi portiunculae Terrae sanctae, quam adhuc nostri
multo labore et periculo possidebant, maturo subvenirent auxilio, et scirent eam vix jam posse diutius defensari.
Hanc quoque legationem, rogantibus illis, suscepit abbas Martinus cum alio quodam viro, Conrado scilicet,
advocato de Swartzenberg: cui idem abbas testimonium perhibet tantae [0236C] integritatis, ut quoties se vel
joco, vel serio, vel casu mentitum esse recordaretur, tot venias in secreto petere consuevisset. Ex quo et illud
satis patet eum qui in levibus et his quae alii fere omnes pro nihilo ducunt tam providus erat, in majoribus
nullatenus fuisse negligentem. Tertia ergo die ante festum sancti Martini praefati duo viri navem ingressi sunt, et
in Circumcisione Domini juxta Constantinopolim littora tenuerunt. Ubi tunc exercitus noster non satis laetus
agebat, eo quod magnum discrimen incurrisset negotiis implicitus alienis. Quod utique Deum ita ordinasse
credendum est, ut civitas illa, quae pro sua magnitudine atque potentia jam multo tempore Romanae sedi rebellis
[0236D] fuerat, virtute nostrorum et insperata victoria unitati ecclesiasticae redderetur.
Venientes itaque ad nos nuntii transmarinae Christi militiae, reverenter ab omnibus ac benevole
suscepti sunt, maxime autem a Teutonicis illis quibus abbas praeesse consueverat. Exposita autem causa sui
adventus, compassionem utique magnam experti sunt, sed nullam omnino spem consilii seu auxilii a nostris
acceperunt, quippe qui nec sibi ipsis posse satis auxiliari videbantur. Erant enim in tanto extremae adversitatis
articulo, ut nec circa civitatem ipsam satis essent securi, propter inaestimabilem hostilemque Graiae plebis
multitudinem: nec ab ea absque multo labore ac periculo discedere possent, propter innumeras illorum naves,
[0237A] quibus, si fugerent, eos persequi et expugnare satis hostiliter cogitabant. Unde factum est id, quod raro
solet accidere, ut nostri eidem civitati, de qua fugere non audebant, obsidionem ponere cogitabant. Ad cujus rei
evidentem notitiam, operae pretium est illud explicandum resumere, quod in superioribus nos ad tempus
suppressisse meminimus. Quam rem si quisquis diligenter adverterit, occulta Dei judicia et latentes rerum
accidentium causas poterit pernoscere.
11. Ordo autem rerum illarum quae nostros in hanc perduxerant necessitatis angustiam, hoc modo
colligi potest: Cum regius ille juvenis Alexius, quod et supra dictum est, cum nuntiis et epistolis Philippi regis in
castra venisset; et ipse quoque [0237B] precibus suis et promissis ingentibus principes exercitus nostri plurimum
permovisset, coeperunt paulatim omnes, ut diximus, in ejus favorem et causae ipsius praesidium declinare, quod
utique diversis ex causis agebatur, tum ob gratiam regis Philippi, qui nostris pro ipso attentius supplicabat, tum
quia pium eis videbatur, si fieri posset, legitimum regni haeredem, crudeliter dejectum, in sedem suam reducere;
tum etiam propter ejusdem juvenis preces atque promissa; qui si restitutus foret, magnum peregrinis omnibus et
tunc et postea praestare posset auxilium. Aderat autem et illud, quod eamdem civitatem S. Romanae Ecclesiae
noverant esse rebellem et odiosam, nec putabant ejus oppressionem a nostris summo pontifici, vel [0237C] etiam
Deo plurimum displicere. Sed et Veneti, quorum navigio utebantur, ad hoc praecipue impellebant, partim in spe
promissae pecuniae, cujus illa gens maxime cupida est, partim vero pro eo quod eadem civitas multitudine
navium freta in toto illo mari principale sibi dominium arrogabat.
Harum omnium rerum et forte aliarum concursu illud actum est, ut omnes in favorem juvenis
unanimiter consentirent, et ei suum pollicerentur auxilium. Fuit autem et alia, ut credimus, causa, longe his
omnibus antiquior atque potentior, divinae scilicet bonitatis consilium, quod gentem illam elatam ex rerum
opulentia ab illo fastu suo deprimi, et ad pacem et concordiam sanctae universalis [0237D] Ecclesiae revocare
hoc ordine disponebat. Congruum quippe videbatur ut gens illa, quae aliter corrigi non valebat, paucorum caede,
et rerum temporalium, quibus intumuerat, amissione puniretur, ut et populus peregrinus superborum spoliis
ditesceret, et terra tota in nostram transiret potestatem, et Occidentalis Ecclesia sacrosanctis reliquiis, quibus illi
se indignos reddiderant, illuminata perpetuo laetaretur. Accidit autem et illud, quod utique magnum est, quod
saepe dicta civitas, quae semper infida peregrinis exstiterat, deinceps, volente Deo, mutatis civibus, fida et
unanimis permanebit, et nobis ad expugnandos barbaros, et [0238A] Terram sanctam obtinendam ac
possidendam quanto vicinius, tanto praestantius ministrabit auxilium. Quae omnia utique cassarentur, si gens illa
per homines alterius fidei, veluti gentiles aut haereticos expugnata foret; imo, quod et gravissimum esset, in
eorum transiret errorem. Has igitur causas apud Deum arbitror praecessisse, nobis quidem occultas, ei vero, qui
omnia praevidet, manifestas, quibus res istae grandes atque mirificae, quas sumus dicturi, certo limite, sed
occulto, ad suum perducerentur eventum.
8

