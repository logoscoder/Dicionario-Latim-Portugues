Itineraria
Dermatius Hiberniensis
Dermatius Hiberniensis - Itineraria
[0485]
DERMATII CUJUSDAM HIBERNIENSIS PROFICISCENTIS JERUSALEM ITINERARIA
SEU EXHORTATORIA. (MARTEN. Thesaur. Anecd., I, 340.)
[0485D] Ego DERMATIUS, natione Hyberniensis, omnibus qui manentem hic se cognoscunt non
habere civitatem, futuram inquirere, exire de Babylonia, et ire vel redire Jerusalem.
[0486D] Babylonis nomine, mundum hunc, charissimi, hic vos intelligere volumus in maligno sic
utique positum (I Joan. V), ut nihil confusius sit, nihil turbulentius, cujus omnino nihil vel certitudine sit
incertius, [0487A] vel incertitudine certius. Hic non jam turrim aedificat, quia, etsi non sanctis meritis, tamen ad
sancta utcunque contendat ascendere, sed fodit lacus, cisternas, puteos, pedicas ponit et decipulas, quibus, si fieri
possit, etiam coelestes terrenos tentet efficere, eoque jam loco est, sic in profundum venit ut jam pene ei congruat
quod de peccatore dicitur: Peccator cum venerit in profundum, contemnet (Prov. XVIII). Quis est enim qui
recogitet, qui tribunal ipse suae mentis ascendens, ante judicium de judicio cogitet? Nec tamen cessat pius ille
nos Pater coelestis monere, tanto quidem solito nunc frequentius, quanto post pravitates cordis nostri ire nos
videt pertinacius. Vidistis hoc anno, charissimi, millesimo videlicet centesimo decimo septimo ab Incarnatione
[0487B] Domini, quoties quasi descendit et venit ad nos, nunc in virga, nunc in baculo. Quid enim? Nunquid
aliquando imbres tanti vidistis impetus? Nunquid hujus fragoris audistis tonitrua? Nunquid aliquando fulmina tot
saevierunt in discursibus? Terrae motus etiam per loca tanti fuerunt ut non solum subruerentur urbes, quod
aliquando audivimus; verum etiam montes novo quodam stupendoque miraculo ab ipsis subverterentur
radicibus. Terrores autem de coelo et signa haec quae prius aetas fuisse meminit, noctis tempore a regione
aquilonis, coelum partim quasi clibanus succensus incanduit, partim quasi die media ad medium fere noctis clara
admodum luce resplenduit. Has, charissimi, has nobis voces Altissimus dedit, his et terribiliter nos admonuit,
[0487C] et clementer exterruit; nam et si aliquando fulgura multiplicans sic nos conturbavit ut etiam in ipsis
ecclesiis morte corporali quosdam prosterneret, Leodii tunc positi quod contigisse vidimus, in hoc ipso non
crudelis in nos exstitit, sed pietatem nobis suam exhibuit, disciplinae videlicet severitate, mortibus corporum
longe mitioribus quam sint aeterna supplicia gehennarum, perpetrata flagitia vindicans. «Mortibus enim
corporum, ait Augustinus, legimus alios mortuos, propter non sua, sed aliena peccata; ubi magis est in dolore
cordis plaga viventium quam in resolutione carnis poena morientium; ubi animae de corporibus exeuntes, suas
causas habent, vel bonas, vel malas, non propterea [0487D] gravatae, quia exutae.» Haec Augustinus in primo
contra Marcionitas. In secundo autem: «Quis scit, ait, quid vel eis post mortem bonae compensationis Deus
tribuit, quorum mortibus viventes, aut emandavit, aut terruit? Nam delicta, ait, quorumdam ad poenalem animi
dolorem terroremque majorem etiam illorum qui ea non admittunt, non spiritualibus, sed corporalibus mortibus
plerumque Deus vindicat, ut conditio qua sunt post paululum morituri, etiam isto modo serviat Dei providentiae,
et in usum nostrae cedat disciplinae.»
Ecce charissimi, non me, sed Augustino docente, didicistis in ultione plerumque alienorum
peccatorum aliquos hic a Deo percuti, nec percussis ipsis obesse, nec mediocriter non percussis prodesse,
[0488A] quippe cum et mitius erga eos fiat, quos temporaliter sic Deus percutit, eisque non cautum non sit, quos
et ipse aliorum hic mortibus emendat et corrigit. Cum gratiarum itaque actione, non ut indignationem, sed ut
paternam et piam hanc Dei suscipientes correptionem, nolite, charissimi, nolite negligere sic corripientem, ne
forte manum suam aggravet, ne forte vos in furore suo conturbet, ne forte vos in ira sua praecipitet. Exite, ut
dixi, exite de Babylonia; ite, aut redite Jerusalem: lapides sanctuarii qui dispersi sunt recolligite; muros quos
destruxit Nabuzardan, princeps militiae Babylonis, restruite. Sed quid putatis? forsan de Jerusalem hac terrestri,
ad quam ire vel redire me cernitis. Quod dico, me dicere creditis, quanquam et ad hanc propter illam [0488B] de
qua hic intendo ire laudabile sit, non tamen de hac mentionem hic facio. De spirituali ago, charissimi, de coelesti
Jesusalem, quae aedificatur ut civitas (Psal. CXXI), in cujus nimirum aedificationem quas quisque virtutes
acquisierit, tot quasi lapides porrigit. Ad hanc, charissimi, cum de Babylonia, de mundo videlicet, vos exire
moneo, vos provoco ad hujus aedificationem vel reaedificationem qualicunque mea hac exhortatione vos excito,
ad hanc qui peregrini estis super terram, velut ad manentem (Hebr. XIII) et fundamenta habentem civitatem
(Hebr. XI) de domo hac lutea vos evoco. Haec utique sita est in montibus, ideoque onustus ad eam omnino
aliquis ascendere non praevalet. Exoneretur ergo primum oportet, quisquis montana haec vult [0488C]
conscendere. Sarcinam hanc mundanam, concupiscentiam videlicet et curam saecularem projiciat, seipsum
1

