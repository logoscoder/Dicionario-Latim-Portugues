abneget, extra portam cum Christo exeat, improperium ejus tollat, carnem suam cum vitiis et concupiscentiis
crucifigat. De benevolentia vero et communione ex abundanti est exhortationem his fieri, quibus, Apostolo
docente, innotuit talibus hostiis Deum promereri (Hebr. XIII). Hoc bonum illud est, quod, juxta eumdem
Apostolum, ad omnes debemus operari, maxime ad domesticos fidei (Gal. VI).
Pensate ergo quantum, vel quale bonum hoc sit, a quo conditionis humanae nemo excluditur;
tantoque hoc mihi caeterisque domesticis fidei impendite [0488D] propensius, quanto inhumanius nobis
negabitis quod debetis omnibus. Videtis quod exsulem me fecerim pro Deo, videtis quod crucem non hanc
tantum quae in panno est: sed quod crucem Christi ego bajulo. Videtis quod ad Deum non Jerosolymis tantum,
sed ubique, quia ubique est, confugio. Per ipsum ergo moneo vos, cavete, quantum in vobis est, ne in via hac
deficiam. Est aliqua profecto ad Deum via, his qui in via Dei sunt, pro Deo ministrare necessaria; hanc tenete, ab
hac deviare nolite, per hanc vel voluntatis passibus indesinenter incedite. Haec revera via est, quae de exsilio
reducit ad patriam; haec via est quae ducit ad manentem et fundamenta habentem civitatem; haec, inquam, via
est, quae recte de Babylonia ducit, et reducit Jerusalem. [0489A] Si igitur, fratres charissimi, ut in initio diximus,
manentem hic vos civitatem habere non cognoscitis, si futuram inquiritis, hac via quaerite et invenietis, hac via
incedite, et pervenietis; hac via videre satagite, et Deum deorum in Sion videbitis. Nec miremini quod mihi via
ista est; etenim etsi Hybernensis sum, etsi sum Scoticus, tamen sacramentorum Ecclesiae vestraeque fidei sum
condomesticus. Quod ergo saepe jam dixi erga domesticum hunc fidei vestrae beneficentiae et communionis
nolite oblivisci; nisi enim mentitur Apostolus, talibus hostiis promeretur Deus (Hebr. XIII). Adnitimini, dum
adhuc estis in via, inter eos fieri, quibus dicturus est Filius hominis: Quandiu uni ex minimis meis fecistis,
[0490A] mihi fecistis (Matth. XXVI), nisi sic feceritis, ne irascamini mihi, ne commoveamini; pro vero vobis
iste dicit Scoticus, quia ibitis in ignem aeternum, qui paratus est diabolo et angelis ejus (ibid.). Date ergo potius
operam, charissimi, ut dicatur vobis: Venite, benedicti Patris mei, percipite regnum, quod vobis paratum est ab
origine mundi (ibid.), quod sic assequi poteritis, si pro Deo ex eo quod habetis in pauperes Christi
beneficentissimi fueritis. Valete. Et cum, annuente Deo, vestram hanc sensero beneficentiam, etiam pro
Raimbaldo, quaeso, Leodiensi orate, qui proficiscenti mihi hanc pro viatico providit et conscripsit epistolam.

2

