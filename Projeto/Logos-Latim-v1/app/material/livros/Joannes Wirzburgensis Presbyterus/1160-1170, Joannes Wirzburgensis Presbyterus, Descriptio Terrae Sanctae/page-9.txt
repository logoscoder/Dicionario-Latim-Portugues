In hac Caesarea urbe turris Stratonis: nam Herodes contra adventum Augusti (de quo sibi suaeque
regni tyrannidi timebat) construxit de albo marmore portum et turrim, quae Jerosolymaeam, alias [1067A]
Turrim David dictam, longe supereminet, aedificavit, Josepho attestante, qui ait: «Turrim fabricavit, eamque
Antoniam dixit.»
Ex altera parte Jerusalem, aliquantulum versus meridiem, est civitas Hebron, quae quondam erat
metropolis Philistinorum et habitaculum gigantum, distans a sancta civitate per dietam unam: haec ipsa erat in
tribu Juda, deinde civitas sacerdotalis et refugii, sita in agro illo in quo plasmator Deus omnium patrem nostrum
Adam plasmavit et spiraculum vitae illi inspiravit.
Hebron Kariath-Jarbe dicitur, quod Sarracenice sonat civitas quarta, nempe Cariath civitas, Arba,
quarta, eo quod quatuor patres illi reverendi in spelunca duplici in ea fuerint sepulti, scilicet Adam, [1067B]
Abraham, Isaac et Jacob, et eorum uxores quatuor, nempe Eva mater nostra, Sara, Rebecca et Lia. Est autem
Hebron juxta vallem Lacrymarum sita. Vallis Lacrymarum ex eo dicta quod centum annis in ea luxerit Adam
filium suum Abel. In qua, monitus postea ab angelo, cognovit uxorem suam, ex qua deinde genuit filium suum
Seth, de cujus postea stirpe et tribu Christus fuit oriundus.
Secundo milliario ab Hebron sepultura est Lot, nepotis Abraham. In Hebron habetur ager quidam
Gebal, cujus gleba rubea est; haec ab incolis effoditur, et comeditur et per Aegyptum venalis asportatur, utpote
quae in multorum salutem pro specie charissima venditur. Praedictus ager in quantum late et profunde effossus
est, in tantum Dei dispositione, [1067C] anno finito, redintegratus reperitur.
Juxta Hebron mons Mambre, ad cujus radicem terebinthus illa quae dirps vocatur, id est ilex aut
quercus, secus quam per multum temporis mansit Abraham, sub qua tres angelos vidit, et unum adoravit,
hospitioque prout dignius potuit, suscepit fovitque. Hinc prima credendi via aperta est. Ilex praedicta ex tunc
usque modo ad tempus Theodosii imper., testante Hieronymo, suum esse dilatavit, et ex illa haec fuisse
perhibetur quae in praesenti ab illic praesentibus videtur et chara habetur. Quae licet modo arida sit, medicabilis
tamen esse probatur; et quidem praecipue in isto, quod si quis equitans de ea aliquid secum detulerit, [1067D]
non facile animal suum confundatur.
In Hebron primo applicuerunt se, causa explorendae terrae promissionis, Josue, et Caleph, et
eorum socii decem. In Hebron regnavit David annis septem et medium. Demum decimo ab Hebron milliario
lacus Asphaltitis, qui et mare Mortuum dicitur, contra orientem est. Vere mortuum ex eo quod nihil mortuum
recipit. Alias et mare diaboli dici consuevit, utpote quod instinctu ejus illae civitates celeberrimae Sodoma,
Gomorrha, Sephon et Adama, perseverantes in turpitudine sua, sulphure concremante, miserrime in lacum illum
subversae fuerint.
Supra lacum in accubitu Judaeae Segor est, quae [1068A] et Bala vel Zara vocatur. Et haec quinta
de civitatibus illis, precibus Lot de subversione conservata, usque nunc ostenditur, et modo glorioso nomine
Palmaria dicitur. In exitu Segor uxor Lot, ut nihil laetum sine admisto tristi est, in effigiem salis est immutata,
cujus prodigii adhuc vestigia apparent. Supra ripam maris praedicti multum aluminis ab incolis reperitur et
colligitur, nec non et bitumen ex mari extrahitur, quod Judaicum appellatur, multis necessarium. Segor autem, ut
diximus, modo a compatriotis oppidum Palma seu Palmaria vocatur.
Supra lacum Asphaltitis, in descensu Arabiae, Karnaim spelunca in monte Moabitarum, in quem
Balach filius Behor Balaam adduxit ad maledicendum populo Israel; hic mons propter vehemens [1068B]
praeruptum excisus vocatur. Caeterum lacus Asphaltitis Judaeam ab Arabia dividit. Arabia tempore filiorum
Israel solitudo erat, seu desertum illud, aut eremus, terra invia et inaquosa, in qua detinuit Dominus populum
suum quadraginta annis, pluens illis manna ad manducandum, aqua de petra durissima producta.
In Arabia hac mons Sinai, in quo Moyses quadraginta diebus totidemque noctibus omnis cibi
expers moratus erat; in quo loco deinde Dominus Moysi legem dedit, proprio digito suo scriptam in tabulis
lapideis. In Arabiae valle percussit Moyses bis silicem, qui percussus duos aquae rivulos populo Dei reddidit, de
quibus adhuc hodie tota illa, antehac inaquosa, terra irrigatur.
[1068C] In Arabia praecessit filiis Israel columna ignis per noctem, nubes vero eos vallavit diebus
singulis. In Arabia Helim est, ubi filii Israel castrametati, nempe locus ille in deserto, ubi dicti filii Israel
duodecim fontes et septuaginta palmas, quando de mari Rubro exibant, repererunt. In Arabia quadraginta
mansiones filiorum Israel sunt. In Arabia mons Horeb, in quo sepultus Aaron requiescit. In Arabia mons Abarim,
9

