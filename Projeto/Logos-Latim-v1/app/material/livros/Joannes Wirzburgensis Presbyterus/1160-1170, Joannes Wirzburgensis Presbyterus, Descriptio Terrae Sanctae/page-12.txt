Sexto milliario a Jerusalem, contra meridiem, via est quae ducit Ramatha, et mons Modin, ex quo
loco oriundus Mathathias, pater Machabaeorum, in quo et sepulti quiescunt, adhuc apparentibus tumulis. Octavo
milliario a Modin, via quae ducit Joppem, Lidda, quae et Diospolis, in qua corpus beati Georgii sepultum fuisse
manifestatur, milliario a Ramatha distat.
[1072A] Tertio milliario a Bethlehem Tecua oppidum, ex quo Amos, qui et ibi sepultus est.
Quarto milliario a Jerusalem, contra austrum, oppidum illud in quo morabatur Zacharias tunc
temporis, cum mater Jesu Maria festinans, jam habens in utero suo Filium Dei venit ad salutandum Elisabeth
cognatam suam, gravidam de Joanne filio suo; quem et ibi natum fuisse perhibent.
Tertio decimo milliario ab Jerusalem, contra boream, est Jericho, ex qua Raab, meretrix illa quae
hospitio exceptos quatuor exploratores filiorum Israel liberavit, celavit et pavit. Ex qua Zachaeus, statura
pusillus, audiens Jesum per partes illas deambulantem, sycomorum arborem ascendit ut Jesum videret et cum eo
loqueretur, se judicans et petens [1072B] veniam. Ex qua et pueri illi qui beatum Eliseum Jerosolymam
ascendentem deriserunt, dicentes: Ascende, calve, ascende, calve, etc.
Secundo milliario a Jerusalem via est quae ducit Sichem, et mons Gabaoth in tribu Benjamin.
Milliario a Jerusalem, in accubitu montis Oliveti, mons Offensionis et Continuus. Dividit autem
eos via quae de Josaphat per Bethphage ducit Bethaniam; eapropter dictus mons Offensionis quod in eo rex
Salomon idolum posuerit Moiloch, adorans illud.
Haud procul Jerusalem sub Salomonis regia, in accubitu in valle Josaphat, est natatoria Siloe, ad
quam caecum ab eo illuminatum misit Jesus, ut in ea lavaret oculos suos. Qui abiens lavit et vidit. [1072C] Ergo
Siloe interpretatur missus. Non ad eamdem aquam Naaman princeps Syriae missus est, sed ad Jordanem, ab
Eliseo propheta, ut in eo ter lotus curaretur a lepra. Quam aquam ipse Naaman intuens, quasi cum indignatione
intulit: Nunquid Farfar et Abbania, nostrae provinciae flumina, longe meliora sunt isto? Tandem tamen monitis
servi sui consentiens, mandatum prophetae implevit et curatus est.
Siloe secundum traditionem Syriorum ex Silo manare dicitur. Siloe gurgitem suum cum silentio
ducit, quia subterraneum. Juxta Siloe exstitit quercus Rogel sub qua beatus Josias sepultus quiescit.
[1072D] In valle Josaphat sepultus fuit beatus Jacobus Alphaei, qui de templo, ut supra diximus,
praecipitatus fuit. Est adhuc in eadem valle pulchra capella in qua sepulturae ejus indicium manet, cum his
inscriptis versibus:
Urgent Alphaei natum sine lege Judaei, Causa necis fit ei, nomen amorque Dei. Alphaei natus de
templo praecipitatus Huc fuit allatus, et devote tumulatus.
Verum exinde postea fuit apostolus Dei Constantinopolim translatus.
In valle Josaphat sub acuto pyramide rex idem Josaphat tumulatus fuit, a cujus nomine tota vallis
sortita est nomen. Interpretatur autem vallis judicii, juxta illud: Congregabo omnes gentes, etc. Porro.
[1073A] Eadem vallis ex omni parte plures habet caveas, in quibus religiosae personae vitam
ducunt eremiticam. Tota vallis pertinet ad coenobium in summitate ejusdem vallis supra rivum torrentis Cedron
situm, juxta hortum in quo saepe Dominus noster cum discipulis suis solebat convenire. In hujus coenobii crypta
adhuc hodie ostenditur sepultura beatissimae virginis Mariae, de qua postea dicemus.

CAPUT VII. De Bethania, Bethphage, vico Gethsemani, coenaculo Domini in monte Sion
rebusque in singulis locis memoria dignis.
Dictum est jam de duobus sigillis quae Dominus noster, tanquam leo de tribu Juda emissus, in
signato libro Joannis solvit, scilicet de Nativitate et [1073B] Baptismo. Jam nunc de sigillis aliis loquamur.

12

