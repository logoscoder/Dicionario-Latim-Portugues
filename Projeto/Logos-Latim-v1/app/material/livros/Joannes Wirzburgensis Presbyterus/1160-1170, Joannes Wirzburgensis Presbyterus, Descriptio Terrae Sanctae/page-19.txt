Haeredes vitae Dominum laudare venite, Per quam vita datur, mundique salus reparatur.
Monstratur autem sepulcrum ejus, ut ipsi nos vidimus, usque in tempus praesens in valle Josaphat,
in medio ejus ecclesiae quae ad ejus honorem ibidem est erecta, in qua sepulta fuisse ab omnibus affirmatur.
In dextera vero ejusdem introitus imago beati Basilii episcopi ista continet.
Matris Christi dignitate, Et excelsa potestate Est repertus Julianus Saevus hostis et profanus,
Transfuga et perfidus. Sed nunc miser luit poenam, [1084C] Deturbatus in gehennam; Nam, ut pia mater jussit,
Christi martyr hunc percussit Lancea Mercurius. Salvatrici sit reginae Laus, et honor sine fine, Quae, elegit hic
humari, Hoc thesauro nobis dari Poterat quid melius?
Haec et alia plurima ad laudem Virginis in introitu cryptae per picturam sunt apposita; sed
interiori parte in parietibus, hinc inde circa tumbam existentibus, et in laqueari talis scriptura est apposita. Et
quidem in dextero pariete: Maria virgo assumpta est ad aethereum thalamum, etc., deinde in circuitu: Vidi
speciosam sicut columbam, etc., usque: et lilium convallium; et tum subjungitur: Viderunt [1084D] eam filiae
Sion. Hinc certe gloriosa Virgo coelos ascendit: rogo, gaudete, quia ineffabiliter sublimata cum Christo regnat in
aeternum. In anteriori: Assumpta est Maria in coelum. Ex opposito latere: Exaltata est sancta Dei genitrix, etc. Et
in medio, multitudo angelorum astantium in circuitu circa beatam Mariam in throno residentem, per quam facta
via ad coelestia regna declaratur.

CAPUT XI. Redit auctor ad descriptionem sacrorum locorum, muris Jerusalem inclusorum,
hospitale S. Joannis Baptistae, Parthenon Mariae Majoris, coenobium S. Mariae Latinae, et Sancti Sabbae,
ecclesiae S. Jacobi, hospitale Alemannorum.
Jam nunc his breviter visis, quae ad solutionem [1085A] sexti sigilli pertinebant, tandem ad
septimi adhuc adimplendam solutionem transeamus: et haec, ut diximus, est dies judicii. His, inquam, visis, et
summatim locis, in quibus haec acta sunt, cum descriptione etiam aliorum locorum his adjacentium denotatis, ad
ipsam etiam sanctam civitatem Jerusalem per sancta, nova, et venerabilia loca de novo exstructa, et in cultum
divinum mancipata, infra muros describenda, redeamus. Quare hoc per adjectionem cognito, quod Judas in
eadem civitate triginta argenteos accepit pro traditione Domini nostri, ex quibus deinde in desperatione Judae ad
Judaeorum et Pharisaeorum pedes projectis emptus est ager ille Haceldama, id est ager sanguinis, deputatus
sepulturae peregrinorum, usque in praesentem diem. Qui [1085B] ager situs est ad sinistram montis Sion, secus
viam quae ducit in Ephrata: super quem agrum est mons Geon junctus, in quo rex Salomon regium diadema
suscepit, et alii reges in eodem monte inungi consueverunt. Deinde in medio Jerusalem Dominus noster
suscitavit puellam de morte, et in ea multa est operatus miracula.
Juxta ecclesiam Sancti Sepulchri, quam superius descripsimus, ex opposito versus meridiem est
pulchra ecclesia in honorem sancti Joannis Baptistae constructa. Huic adjunctum est hospitale, in quo per
diversas mansiones maxima multitudo infirmorum, tam mulierum quam virorum colligitur, fovetur, et cum
maximis expensis, quotidie reficitur: quorum [1085C] summa, tunc temporis, cum essem praesens, ab ipsis
servitoribus hoc referentibus ad duo millia languentium fuisse cognovi; ex quibus aliquando infra noctem et
diem plus quam quinquaginta mortui exportantur, iterum atque iterum pluribus de novo accedentibus. Quid
plura? eadem domus tam extra quam intus suis sustentat victualibus praeter infinitam eleemosynam, quae
quotidie pauperibus, ostiatim panem quaerentibus, et extra manentibus datur, ut certe summa sumptuum
nequaquam possit deprehendi, etiam ab ejus domus procuratoribus et dispensatoribus. Praeter horum omnium
insuper expensam tam in infirmos, quam in pauperes alienos factam, eadem domus multas universis militaribus
rebus instructas pro defensione terrae Christianorum [1085D] ab incursione Sarracenorum, passim per castella
sua, sustentat personas. Juxta eamdem beati Joannis ecclesiam et hospitale, est coenobium sanctimonialium in
honorem sanctae Mariae constructum, et est fere contiguum in capite cum aedificiis praefatae ecclesiae,
vocaturque ad Sanctam Mariam Majorem. Non longe abhinc in eodem ordine ejusdem plateae est coenobium
monachorum, itidem in honorem sanctae Mariae fundatum, et vocatur ad Sanctam Mariam Latinam: ubi testa
capitis sancti Philippi apostoli in magna veneratione habetur, quae etiam cum devotione advenientibus, et illud
postulantibus ostenditur. Juxta illam plateam, quae a porta David versus templum per descensum dirigitur, in
latere dextero prope turrim David est coenobium [1086A] monachorum Armenorum, in honore sancti Sabbae
abbatis reverendissimi, pro quo etiam adhuc vivente beata virgo Maria multa fecit miracula.
19

