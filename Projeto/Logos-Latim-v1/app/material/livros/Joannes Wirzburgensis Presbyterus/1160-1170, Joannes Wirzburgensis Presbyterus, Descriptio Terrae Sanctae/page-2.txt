dictasse dicitur. Sed in citato codice tantum habetur versio Germanica, quam laicus frater Chuenrat Der Techel
vo Tegernsee Wiennae anno 1359 adornavit. Incipit: Do ich von haym ausfur in dem mut, dass ich wollt farn
yber Wer, etc. Porro Frater ille Ulricus vixit anno 1330. Egregium etiam est opus Burchardi de Monte Syon,
quod Descriptionem terrae sanctae nuncupavit. Id habetur in codice chartac. fol., signato lit. H. 17, bibliothecae
Mellicensis, hoc exordio: Dilectissimo in Christo Patri, lectori fratrum ord. Praed. frater Burchardus de Monte
Syon cum omni devotione orationes in Domino Jesu Christo. Quid vobis scribam, Pater charissime? etc. Manus
nostri codicis est saeculi XV. De Georgii prioris carthusiae Gemnicensis Ephemeridibus peregrinationis in
terram sanctam, etc., vide quae ad Thesauri nostri tomi secundi partem tertiam, ubi opus edidimus, praefati
sumus. Postremo monemus, Anselmi fratris ord. Min. Descriptionem terrae sanctae, ab Henrico Canisio tom. IV
Antiq. Lect. a pag. 1289 editam, centum fere annis prius quam vir eruditus putabat, typis commendatam fuisse
una cum quibusdam opusculis geographicis Aeneae Sylvii. Ejus editionis in 4 Cracoviae per Florianum
Unglerium anno Domini 1512 adornatae exemplum exstat in bibliotheca Mellicensi. Sed hoc paucis notasse satis
fuerit.

DESCRIPTIO TERRAE SANCTAE. [1055]

PROOEMIUM. [1055A]
JOANNES, Dei gratia in Wirzburgensi Ecclesia, id quod est, dilecto suo Socio et domestico
DIETRICO salutem, et supernae Jerusalem, cujus participatio inidipsum, contemplationem.
Nota mihi morum tuorum tam conformis omnibus bonis viris dispositio, nec non et illa tam
studiosa ad cultum divini officii et obsequii devotio, praeter rationem etiam domestici consortii, affectionem
animi mei tuae voluntati, quam in mutua vicissitudinis compensatione semper praesumo aequam et benignam
fore, sic obligaverunt, ut nulla vota tua, in quorum tamen completione sedulitatis meae requiratur opera, quantum
ad possibilitatem virium mearum, patiantur cassari optato fine. Inde est etiam quod ego in [1055B]
Jerosolymitana manens peregrinatione pro Domini nostri Jesu Christi amore, tui tamen absentis non immemor,
dilectionis tuae causa, loca venerabilia quae Dominus noster mundi Salvator, una cum gloriosa Genitrice sua
Maria, virgine perpetua, et cum venerando discipulorum suorum collegio corporali sanctificavit praesentia,
praecipue in civitate sancta Jerusalem, quanto expressius et studiosius potui denotando in eis facta, et
epigrammata, sive prosaice, sive metrice styli officio colligere laboravi; quam descriptionem tibi acceptam fore
aestimo: Ideo scilicet, quia evidenter singula per eam notata, tibi quandoque divina inspiratione, et tuitione huc
venienti sponte, et sine inquisitionis mora et difficultate, tanquam nota tuis sese ingerent oculis; vel si [1055C]
forte illuc non veniendo haec intuitu corporeo videre non poteris, tamen ex tali notitia et contemplatione eorum
ampliorem, quoad sanctificationem ipsorum, devotionem habebis.
Scio equidem jamdudum ante tempora moderna [1056A] haec eadem loca non tantum in civitate
praefata, sed etiam longe extra posita a quodam viro reverendo in scripta redacta fuisse; verum, quia postmodum
per tanti temporis spatium, eadem civitate saepe ab hostibus capta et destructa, etiam eadem sacrosancta loca
intra muros, aut prope extra (utpote de quibus tantum intendimus scribere), sunt eversa, et forte postea omnino
transmutata, ideo haec nostra devotio juxta situm eorum, quem coram positi videndo adnotavimus
superabundans aut superflua non est judicanda. De his autem quae longe extra in adjacente sunt provincia, non
proposuimus dicere, cognoscentes sufficienter jam ab aliis dictum fore. Verumtamen principium hujus
descriptionis propter exordium nostrae redemptionis in civitate Nazareth per Incarnationem [1056B] Domini
angelica enuntiatione celebratum, ab eadem civitate, quae Jerosolymis fere sexaginta milliaribus distat,
constituere, et loca interjacentia inter ipsam et civitatem sanctam breviter et summatim perstringere volumus,
licet de his per alios etiam diffusius et prolixius dictum jam esse cognoscamus.

CAPUT PRIMUM. Describuntur Nazareth, Acco, Cana Galilaeae, Saltus Domini, mons Thabor,
et Hermon, Naim, mons Endor, torrens Cisson, Jezraël, campus Mageddon, montes Gelboë, Scythopolis,
Genunium, Dothaim, Samaria, Sichem, Sychar, Luza, mons Garizim et Gebal, Diospolis et Jerusalem paucis.
Haec itaque eadem civitas, decem milliariis a Tyberiade distans, caput est Galilaeae, et proprie
civitas [1056C] Salvatoris dicitur, eo quod ipse in ea conceptus et nutritus fuit; unde et ipse Nazarenus
2

