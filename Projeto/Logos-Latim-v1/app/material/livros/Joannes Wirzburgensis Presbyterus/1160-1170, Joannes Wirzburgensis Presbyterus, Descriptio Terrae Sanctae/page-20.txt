Ibidem haud longe distat per descensum ultra aliam ecclesiam magna illa ecclesia in honorem
sancti Jacobi Majoris erecta. Ibi habitant quoque Armeni monachi, magnum insuper hospitale pro colligendis
suae linguae duntaxat pauperibus habentes. In hoc ipso loco maxima veneratione colitur ejusdem sancti apostoli
de capite testa; fuit enim ab Herode decollatus, cujus corpus discipuli ejus in Joppe navi impositum in Galilaeam
detulerunt, capite ejus in loco martyrii, scilicet in Palaestina remanente. Eadem testa adhuc in hac ipsa ecclesia
peregre advenientibus ostenditur. In descensu ejusdem [1086B] plateae, versus portam, qua itur ad templum, ad
dexteram manum est quoddam diverticulum per longam porticum, in qua via est hospitale cum ecclesia, quae fit
de novo in honorem sanctae Mariae, et vocatur Domus Alemannorum, cui pauci vel nulli alterius linguae
homines aliquid boni conferunt.

CAPUT XII. Carcer sancti Petri apostoli, erecta inibi ecclesia, Porta Ferrea, palatium Salomonis,
Aedes Templariorum, domus Simeonis Justi, ecclesia Sanctae Annae, ejusdemque Parthenon, piscina Probatica,
ecclesia S. Mariae Magdalenae, et Sancti Charitonis.
In eadem via versus portam qua itur ad montem Sion, est quaedam capella in honorem sancti Petri
[1086C] aedificata, in cujus capellae crypta satis in profundo sita dicitur carcer fuisse, in quo beatus Petrus
ferreis catenis ligatus, custodia militum tam extra, quam intus adhibita, jussu Herodis diligenter asservabatur.
Sed humana diligentia elusa est divina potentia. Nam eadem nocte angeli obsequio inter medios custodes,
vinculis ferreis ultro ruptis, ultroque ostiis tam carceris, quam civitatis apertis, beatus Petrus angeli ductu abivit
illaesus, inquiens: Nunc scio vere, quia misit Dominus angelum suum, etc. In introitu ejusdem ecclesiolae, de
eodem facto ibi miraculo tales appositi versiculi cernuntur:
Vestibus indutus Petre, surge, recede solutus, Namque catenarum sunt vincula rupta tuarum, Nunc
scio re certa cum porta mihi sit aperta. [1086D] O pietas Christi, quoniam me salvificasti.
In cavea ejusdem ecclesiae Sancti Petri ad vincula, in celebri festo, missam celebravi cum collecta
merito ibidem sic prolata: Deus, qui beatum Petrum apostolum a vinculis NB. in hoc loco solutum, illaesum
abire fecisti, etc. Ecclesiola haec modica est, nec adeo reditibus ditata, vel cultu ornata, sicut tantum divinum
miraculum et tantum apostolorum principem deceret. Porta illa, quae dirigitur versus montem Sion, vocatur porta
ferrea, quae ultro fuit aperta angelo et Petro. Deinde in descensu prioris Illius et majoris plateae, a qua via jam
dicta declinat, est porta magna, qua patet introitus ad illud latum atrium templi. Ad dexteram manum versus
meridiem est palatium illud, quod quondam Salomon [1087A] dicitur exstruxisse. In hoc palatio seu aedificio est
stabulum mirae et tantae capacitatis, ut plus quam duo millia equorum, aut mille et quingenta camelorum capere
possit. Juxta idem palatium milites Templarii habent plurima adjuncta aedificia, magna et ampla, cum
exstructione novae et magnificae ecclesiae, nondum tamen, ut aderam, consummatae. Eadem insuper perampla
Templariorum domus multas habet possessiones et reditus, tam in illa terra quam in aliis partibus. Ad haec
eleemosynam quidem facit satis magnam in Christi fideles et pauperes, sed non in decima parte talem qualem
illud hospitale majus facit. Eadem quoque Templariorum domus habet alitque quam plurimos milites pro tuenda
Christianorum terra. Sed ii, nescio quo [1087B] infortunio sive falso, sive vero, quoad famae relationem aspersi
sunt perfidiae dolo, quod tamen manifeste probatum est per factum illud apud Damascum cum rege Cunrado.
Juxta aedificia eorumdem Templariorum, versus orientem, super murum civitatis fuit hospitium
justi Simeonis, in quo suo habitaculo saepe beatam Mariam virginem, matrem Domini, hospitalitatis, et
familiaritatis causa dicitur recepisse, fovisse, et alimenta praebuisse; sicut et ea nocte fecit, quando in sequenti
die, videlicet die a Nativitate Domini quadragesimo, ipsum puerum, cum matre sua, in templo oblaturus, in ulnis
suis ad altare eum retinens, et offerens, spirituque prophetico cognoscens [1087C] eum illum fore, qui per tot et
tanta retro spatia temporum ab antiquis Patribus inenarrabili desiderio esset exspectatus, intulit prophetice: Nunc
dimittis servum tuum, Domine, etc. In eadem domo, modo in ecclesiam transmutata beatus Simeon sepultus
quiescit.
In eadem ecclesia infra in crypta adhuc retinentur, et ostenduntur Christi de ligno incunabula. In
opposito ejusdem atrii de templo, scilicet versus septentrionem, qua itur ad vallem Josaphat, est ecclesia magna
in honore sanctae Annae constructa, in qua per picturam ostenditur, qua dispositione et admonitione divina ex
ipsa et Joachim sit concepta beata Virgo, sicut in Vita beatae Annae largius legitur. Sanctae hujus matris festum
in die sancti [1087D] Jacobi Majoris cum magna solemnitate ibidem celebratur. Cui et praesens ipsus interfui. In
eadem Ecclesia servit Deo collegium sanctimonialium, utinam et sacrosanctarum! In exitu ejusdem ecclesiae ad
dexteram haud procul per diverticulum est Probatica illa piscina, quam tempore Jesu certis temporibus angelus
Domini movere solebat. Quicunque autem infirmus post motionem aquae prior intrabat, quacunque infirmitate
20

