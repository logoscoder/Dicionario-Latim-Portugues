[1082C] Quamvis autem dux Gotefridus, et frater ejus Balduinus, qui post ipsum in Jerusalem rex
est coronatus, quod ante eum dux humilitatis causa de se fieri recusavit, de nostris essent Germaniae partibus,
tamen quia nostratium paucis cum eis remanentibus, et aliis quam plurimis magno desiderio et festinatione ad
natale solum redeuntibus, tota civitas tali modo ab aliis nationibus in possessionem est occupata, scilicet a
Francis, Lotharingis, Northmannis, Provincialibus, Alvernis, Italis, et Hispanis, Burgundionibusque, simul cum
Germanis tum in eam expeditionem venientibus. Ab his itaque auxiliantibus Christiadum copiis tota urbs sancta
inhabitabatur, ut neque una simul aliqua civitatis pars, aut etiam minima platea Alemannis esset distributa
[1082D] et assignata, atque hinc Germanis animum ibidem remanendi non habentibus, nec urbis incolatum
affectantibus, tacito Germanorum nomine a partialibus historiographis liberatio sanctae urbis solis ascribitur
Francis, qui et usque hodie cum aliis praenominatis gentibus urbi adjacenti Provinciae dominantur. Quae utique
Christianitatis Provincia jamdudum suos terminos ultra Nilum versus meridiem, et ultra Damascum versus
orientem extendisset, si tanta copia Alemannorum, quanta et istorum est, adesset. Germano enim milite inde
discedente, ac si robur omne Christiani exercitus discessisset, caeterae nationes omnes parum amplius, aut nihil
praestiterunt. Sed his impraesentiarum omissis, ad propositam materiam revertamur.

CAPUT X Locus Ascensionis Domini in monte Oliveti, sepulcrum S. Mariae Dei genitricis in
valle Josaphat, etc. [1083A]
Ventum est ad impletionem sexti sacramenti, et solutionem sexti sigilli, quam dicimus per
Ascensionem Domini nostri Jesu Christi in monte Oliveti esse consummatam. In eo Ascensionis loco, nempe in
monte Oliveti hodie exstat magna ecclesia, in cujus medio, magno foramine quodam aperto, designatur locus
Ascensionis Dominicae, ex quo loco discipulis suis aliisque viris Galilaeis, una cum matre sua, praesentibus et
admirantibus, in coelum nube bajula est elevatus, praemisso ad discipulos mandato, ne ab Jerosolymis
discederent, priusquam [1083B] Spiritum Paracletum a Patre promissum ad plenariam sui confortationem
accepissent. Quod et factum est decima ab Ascensione, quinquagesima vero a Resurrectione Domini die,
videlicet in die Pentecostes, discipulis in quodam conclavi, ubi et Christus Dominus noster ultimam coenam
habuit, in monte Sion remanentibus, et impletionem dati promissi insimul exspectantibus. In eodem loco hoc
ipsum pictura de musivo opere in sanctuario, abside ejusdem ecclesiae, exstans sat clare demonstrat. Nam ibi
duodenarius apostolorum numerus cum ipsorum imaginibus, Spiritu sancto in forma ignearum linguarum ad
capita singulorum descendente, per similitudinem picturae continetur, cum hac epigraphe: Factus est repente de
coelo sonus, [1083C] etc.
In hac ecclesia, in introitu ejus ad dexteram altare designatur in loco cum politis tabulis de
marmore in modum ciborii, ubi beatissima virgo Maria emisso Spiritu, praesenti de saeculo dicitur emigrasse.
Ubi et Filius ejus Dominus noster Jesus Christus sanctissimam ejus animam, in juxta posito pariete, praesentibus
apostolis in coelum assumere depingitur.
In aedificio autem eidem loco superposito per circuitum talis reperitur inscriptio: Exaltata est
sancta Dei genitrix super choros angelorum. Insuper eadem transmigrationis die corpus beatissimae virginis
Mariae, a cunctis duodecim apostolis, ex divina [1083D] dispositione tunc praesentibus, a monte Sion in vallem
Josaphat est delatum, et ibidem in medio cryptae, miro tabulatu marmoreo et egregia pictura modo insigni,
honorificentissime est sepultum. Huic sepulturae loco, licet beatissimae Virginis corpus non adsit, egregia tam in
tabulato marmoreo, ut diximus, quam in argento et auro etiam, in modum ciborii superposita est insignis
structura, ubi tale carmen legitur.
Hic Josaphat valiis, hinc est ad sidera callis, In Domino fulta fuit hic Maria sepulta, Hinc exaltata
coelos petit inviolata, Spes captivorum, via, lux, et mater eorum.
Hic, juxta morem Hebraeorum, infra octavum beatissimi transitus diem visitato, et inspecto
sepulcro [1084A] corpus beatissimae Virginis non amplius est repertum. Unde pie creditur non tantum animam,
sed etiam corpus ejus a dilecto Filio Jesu cum glorificatione fuisse assumptum. Quod tamen Hieronymus potius
haesitando, quam asserendo videtur innuere in illa epistola: Cogitis me, o Paula et Eustochium, etc. Quidquid
autem de hoc sit, nos credimus beatam virginem Mariam, ex hoc solo quod meruit suum portare Creatorem,
dignam fore omni honore et beatificatione non tantum in anima, sed et in corpore: et Filium suum summe in
Mariam benevolum, summeque potentem id velle et posse.
Caeterum honoratur et veneratur haec sanctissima sepultura ad similitudinem honorificentiae,
quae dilecti Filii ejus sepulcro exhibetur. In introitu ejusdem [1084B] cryptae talis pictura et scriptura cernitur:
18

