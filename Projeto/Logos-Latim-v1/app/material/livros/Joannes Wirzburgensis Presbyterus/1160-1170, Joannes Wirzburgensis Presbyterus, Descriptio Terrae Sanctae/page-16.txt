Potiorum opinioni congruum esse videtur, faciem Domini in cruce pendentis, expositionis
necessitate, versus orientem respexisse et fuisse. Juxta eumdem locum saepe dictum in superiori parte ad
dexteram est altare modo positum et in honorem Dominicae passionis consecratum, et totus ille locus ab eadem
passione denominatur. Inferior vero pars ejusdem Calvariae subtus continet altare, et vocatur ad Sanctum
Sanguinem, quia eo usque per rimam petrae sanguis Domini dicitur defluxisse, qui locus [1079A] hodie a tergo
ejusdem altaris designatus est per quamdam concavitatem ejusdem petrae, ubi dependet ampulla cum continua
illuminatione.
In loco itaque Calvariae, ut diximus, tertium sacramentum est impletum, et tertium sigillum
Apocalyptici clausi libri solutum. Transeamus nunc ad reliqua, et adhuc residua hujus clausi libri sigilla.

CAPUT IX. Locus meditullii orbis terrarum, Emmaus, sepulcrum Domini, quaedam de insignibus
Germanorum de Palestina meritis adversus Francos.
In medio choro Dominorum, non longe a loco Calvariae, est quidam locus, elevatione tabularum
de marmore, et reticulorum ferreorum concatenatione [1079B] in modum altaris designatus, infra quas tabulas in
pavimento orbiculis quibusdam factis meditullium terrae esse dicunt; juxta illud: Operatus est salutem in medio
terrae. In eodem quoque loco post resurrectionem suam asserunt Christum apparuisse Mariae Magdalenae.
Quare hic locus in magna veneratione habetur, lampade etiam intus jugiter ardente. Affirmant insuper quidam,
quod in eodem quoque loco Joseph corpus Jesu a Pilato impetraverit, quod corpus deinde Joseph eadem die, id
est feria sexta, de cruce deposuit, lavit, reverenter pretiosis unguentis, liquoribus ac aromatibus condivit, in
syndone munda involvit, et hinc haud longe sepelivit in horto in monumento, quod novum sibi de rupe
sculpserat. Jesus interea in cruce pro nobis [1079C] mortuus descendit ad inferos, ad liberandos patres. Et per
hanc ad inferos descensionem quartum sacramentum, seu libri Apocalyptici sigillum a Christo apertum et
solutum esse dicimus.
Quod quintum sigillum, seu clausi Apocalyptici libri mysterium ac sacramentum concernit, illud
Christus de triumphata morte gloriose resurgens aperuit. In eodem itaque loco sepulturae surrexit Dominus vere
a mortuis, leo de tribu Juda, morte subacta. Ibi etiam angelus Domini sanctis mulieribus apparuit, Jesumque vere
die tertia resurrexisse a mortuis nuntiavit, inquiens: Ite, annuntiate fratribus, etc. Et iterum: Ite, dicite discipulis
ejus, et Petro. Eadem sanctae resurrectionis die ad vesperam [1079D] jam inclinante, peregrini sub specie latens
Christus apparuit duobus discipulis, de morte Domini in via sermonem et quaestionem habentibus, qui
Eleutheropolim, id est Emmaus oppidum (quod sex milliariis ab Jerusalem contra occidentem distat),
contendebant. Hunc sub peregrino habitu in hospitem receptum recognoverunt in fractione panis, qui tamen
apertis eorum oculis, dubioque ex eorum mente sublato, statim iterum disparuit. Exinde omnibus apostolis, solo
Thoma tunc casu absente, in monte Sion, januis clausis, apparuit, dicens: Pax vobis. Octavo deinde die in eodem
monte et loco iterum apparuit suis discipulis una cum Thoma congregatis: et specialiter Thomae ad eximendam a
dubio mentem sua vulnera palpanda obtulit: quo facto [1080A] Thomas intulit: Dominus meus et Deus meus!
Hae apparitiones Christi resurgentis per picturam demonstrantur in loco montis Sion, scilicet in crypta majoris
ecclesiae, ubi etiam depingitur Dominus noster pedes suorum discipulorum lavisse, cum manifesta utriusque
facti descriptione. Post resurrectionem etiam secus mare Tiberiadis, et in mari ter discipulis suis Jesus se
manifestavit: et praeter haec alibi multoties ad plenam et indubitatam comprobationem suae resurrectionis jam
factae, et nostrae in carnem resurrectionis adhuc futurae.
Caeterum dispositio monumenti, in quo est sepulcrum Domini, potest ita depingi. Nempe hujus
monumenti locus fere rotundam habet formam, intus musivo opere decoratam. Hujus ad introitum ab [1080B]
oriente parvum ostiolum patet, ante quod est protectum, seu porticus quadrata cum duabus januis. Per unam
harum intromittuntur ad sepulcrum monumentum ingressuri; per alteram dimittuntur egressuri. In eo quoque
protecto resident custodes sepulcri. Et demum tertium habet ostium versus chorum. Eidem monumento ab
occidente, videlicet ad caput sepulcri forinsecus appositum est altare cum quadam quadrata superaedificatione,
cujus parietes tres de reticulis ferramenti pulchre oppositis, et vocatur illud altare ad sepulcrum Domini. Idem
monumentum satis amplum habet super se quasi ciborium rotundum, et superius de argento coopertum, in altum
elevatum, versus foramen illud amplum in majori illo aedificio superius patulum: quod aedificium [1080C]
circulariter cum forma rotunda circa monumentum satis amplum, in extremo habet continuum, parietem, diversis
imaginibus, pluribusque lampadibus illuminatum. In strictiori ambitu ejusdem majoris aedificii octo columnae
marmoreae rotundae, et totidem bases quadratae, totidem tabulis quadratis marmoreis forinsecus ornatae, et
circumquaque erectae sustinent molem superiorem sub tecto, quod, ut diximus, patulum est in medium.
16

