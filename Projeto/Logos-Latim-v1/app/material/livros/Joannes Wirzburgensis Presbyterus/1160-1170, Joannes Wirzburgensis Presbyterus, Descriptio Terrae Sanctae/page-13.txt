Appropinquante Dominicae passionis tempore venit Jesus Christus Dominus noster Bethaniam,
sero, ante diem Palmarum. Tum in sequenti die, scilicet Dominico mane, cum ea solemnitate quam jam supra
retulimus, civitatem sanctam est ingressus. Distat autem Bethania a Jerusalem per duo milliaria, et est oppidum
illud in quo Simon, vel Lazarus, ut verius creditur, saepe Christum recepit in hospitem; cui devote ministrabant
Martha et Maria. In Bethania Maria Magdalena fracto alabastro unguentum pretiosum effudit causa devotionis
supra caput Salvatoris in convivio recumbentis, cujus unguenti odore tota domus repleta est. Dicitur autem Maria
Magdalena in eodem loco, vel potius in alio, scilicet [1073C] in domo Simonis leprosi, jam dudum, cum adhuc
esset peccatrix, ductu poenitentiae ad pedes Domini, similiter in convivio recumbentis venisse, et suis lacrymis
pedes Jesu Christi rigasse, crinibusque suis extersisse, et alio quodam, scilicet compunctionis unguento unxisse,
et sic peccatorum suorum veniam apud Dominum promeruisse. Unde cum sacra in Scriptura alicubi reperiatur,
aliam Mariam ad pedes ejus accessisse, aliam caput Domini inunxisse, etc., doctores Ecclesiae sanctae ita
sensum exponunt: nempe aliam, id est alteram, seu alteratam Mariam, quia ibi, et usque tunc peccatrix, in
amaritudine poenitentiae, hic jam justificata cum devotionis exsultatione accessit. [1073D] Est tamen quaedam
ecclesia infra muros sanctae civitatis juxta Sanctam Annam, versus septentrionem, prope muros urbis in honore
sanctae Mariae Magdalenae consecrata; quo loco habitant monachi Jacobitae, qui asserunt ibi domum fuisse
Simonis leprosi, qui invitavit Dominum nostrum ad convivium, in quo supervenit Maria Magdalena, procidens
ad pedes Jesu, quos lacrymis rigavit, et osculatos crinibus detersit, ungens unguento. Hoc, inquam, quidem dicti
loci monachi asserunt, et id ipsum loco in pavimento, crucis forma signato, ubi venit Maria ad pedes Jesu, et in
pictura tabularum sic fuisse comprobant, ostendentes insuper adhuc capillum ejusdem Mariae, qui continetur in
vasculo vitri perspicui, repertus ibidem.
[1074A] Dicunt ad haec quoque aliam fuisse Mariam, quae soror erat Lazari et Marthae, quae in
Bethania, quod oppidum illorum trium erat, fracto alabastro pretiosum unguentum fudit super caput ejusdem
Domini nostri. Cujus sepulturam adhuc hodie in tabaria dicunt apparere, corpore ipsius ibidem sepulto. Fatentur
autem corpus Mariae Magdalenae in partibus nostris apud Virzlacum [Vizeliacum] sepultum quiescere. Verum
hoc utique illi duntaxat affirmant, sicut ipse praesens audivi; sed, ut diximus, unam eamdemque quae unxit pedes
et caput Jesu, dicunt fuisse Mariam, et eamdem Lazari sororem, et quandoque peccatricem. Interim tamen lectio
sancti Evangelii de hoc eodem facto valde est implicita, et etiam diligentem auditorem reddit dubium de hoc,
[1074B] an scilicet Simon leprosus in Bethania habuerit hospitium, et quod invitaverit Dominum; quod tamen
non videtur idoneum, cum dictum et scriptum sit quod totum illud oppidum Bethania fuerit Lazari et sororum
suarum. Et si idem Simon habuerit alibi hospitium, et forte in praemonstrato loco, necesse est dicere quod tunc
vice prima non solum pedes, sed etiam caput Jesu dicatur Maria unxisse, ut ex ipsius Domini verbis in Evangelio
dicentis: Simon, introivi in domum tuam, etc., potest intelligi. Alia vero vice in Bethania tanquam in domo sua
eadem Maria tantum caput ejus unxit, fracto super ipsum alabastro. Unde in Evangelio: Cum esset Bethaniae
Jesus, etc. Si quis de his amplius velit certiorari, [1074C] veniat ipse, et a prudentioribus incolis terrae hujus
ordinem et veritatem rei gestae inquirat. Nam in aliqua scriptura nec tantum de his reperi. Inter eamdem
Bethaniam et summitatem montis Oliveti, tanquam in medio, erat Bethphage, vicus quidam sacerdotum, cujus ad
indicium adhuc exstant quasi turres duae lapideae, de quibus est una ecclesia.
In pede montis Oliveti versus civitatem, ubi modo ostenditur sepultura beatae Mariae Virginis,
erat viculus qui dicebatur Gethsemani.
Appropinquante, ut diximus, Domini passione, post Lazari resuscitationem, die Palmarum Jesus
venit Jerosolymam; eadem die solemnitate jam dicta peracta rediit ad Oliveti montana, moraturus ibi usque ad
feriam quintam; in qua facturus erat una [1074D] cum discipulis suis coenam Dominicam in qua veteris
testamenti terminum et novi testamenti initium poneret. Discipulis ergo suis inquirentibus ubi velit sibi Pascha
fieri, misit ex eis quosdam in civitatem, ut venirent et praepararent sibi habitaculum, vel locum ad complenda
hujusmodi sacrae coenae sacramenta idoneum; de quo plenius in Evangelio: Ite in civitatem, et invenietis
hominem amphoram aquae bajulantem; sequimini eum, etc. Hoc coenaculum in monte Sion est inventum, in
loco in quo Salomon quondam egregium dicitur construxisse aedificium, de quo in Canticis cant.: Ferculum fecit
sibi rex Salomon, etc. Coenaculum illud in superiori parte grande et latum erat, in quo propter mysterii rationem
Dominus noster cum discipulis suis [1075A] dicitur coenasse; ubi et proditorem suum cauta indicavit
descriptione, reliquos confortans de instante sibi passione, et dans eis sub specie panis corpus suum ad
manducandum, et sub specie vini sanguinem suum ad bibendum: Quotiescunque, etc., dicens.
Facta jam in superiori parte ejusdem habitaculi coena, verisimile est ex ejusdem mysterii ratione,
Dominum nostrum in inferiori domus parte humilitatis exemplum in lavatione pedum discipulorum ostendisse;
sive mavis hoc ante coenam vel post factum fuisse, ut quaedam expositio innuit super illa Joannis in Evangelio
verba: Et facta coena surrexit, etc. Sive ergo hoc ante vel post coenam factum sit, parum refert; sed hoc vel scire
juvat [1075B] quod diversitatem loci vel hodie adhuc descriptio rei gestae in ecclesia montis Sion innuat. Nam in
13

