Fonticulus Dan ab ortu suo subterraneum ducit gurgitem suum usque ad Medan, planitiem illam
in qua, adauctis aquis, satis patenter suum foras emittit alveum. Planities autem illa ideo Medan vocatur eo quod
Dan et illa medius sit. Sarracenice quidem sonat platea illa Medan, Latine autem platea; lorum vero vocatur
Medan, eo quod intrante aestate innumerabilis ibi populus secum omnia deferens venalia convenit; et insuper
ingens Barthorum [Parthorum?] et Arabum multitudo ad tuendum populum, [1070C] et ad pascendos greges
suos in pascuis illis per totam aestatem demoratur. Medan componitur ex med et dan. Med, Sarranice, aqua; dan,
fluvius. Ex praedicta planitie Dan se reddens in fluvium Suetam seu Suitam peragratur, in qua pyramis beati Job
adhuc superstes a regibus et gentibus solemnis habetur.
Denique Dan contra Galilaeam gentium se obliquans, sub urbe Cedar, penes medicabilia balnea,
Spineti plana transfluens Jor copulatur. Jor haud longe a Paneas lacum illius loci reddit, facitque ex se; postea
mare Galilaeae inter Bethsaidam et Capharnaum ex eo sumit exordium. A Bethsaida Petrus et Joannes, Andreas
et Jacobus Alphei.
[1070D] Sexto milliario a Bethsaida est Corozaim, in qua Antichristus seductor orbis nutrietur. De
Corozaim et Bethsaida ait Jesus: Vae tibi, Corozaim! vae tibi, Bethsaida! Sexto milliario a Corozaim est Cedar
excellentissima civitas, de qua in psal.: Habitavi cum habitantibus Cedar. Alias Cedar interpretatur in tenebris.

CAPUT VI. Capharnaum, locus Mensae, Magdalum, Tiberias, Bethulia, Dothaim, Carnarium
Leonis, mons Modin, Diospolis, Tecua, Jericho, Sichem, mons Offensionis, natatoria Siloe, quercus Rogel, vallis
Josaphat.
Capharnaum in dextera maris civitas illa est in qua Jesus filium centurionis sanavit, de quo et ipse
ait: Non inveni tantam fidem in Israel. In civitate [1071A] hac Capharnaum multa signa fecit Jesus, docens in
Synagoga. Tandem Capharnaum interpretatur villa pulcherrima, seu magis filia pulchritudinis; quae nobis
significat sanctam Ecclesiam, ad quam cuncti qui de Libano, id est de candore virtutum, veniunt, ab ea et in ea
lucidiores redduntur.
Secundo milliario a Capharnaum descensus illius montis est in quo Dominus sermocinatus est ad
turbas, et instruxit apostolos suos, docens eos; in quo et leprosum Dominus sanavit. Milliario abhinc, id est a
descensu montis illius, est locus ille in quo Jesus quinque hominum millia ex quinque panibus et duobus piscibus
pavit. Unde locus ille Mensa vocatur, quod idem est ac locus refectionis. Huic loco subjacet ille in quo Christus
suis discipulis apparuit, [1071B] comedens cum eis partem piscis assi, supra mare, quod idem Dominus sicco
pede perambulavit, cum circa quartam noctis vigiliam Petro et Andreae piscantibus apparuit; ubi et Petro supra
mare ad eum ire volenti et mergenti Christus dixit: Modicae fidei, quare dubitasti? et ubi alia vice, suis discipulis
periclitantibus, mare quietum reddidit.
Secundo milliario a Genesareth oppidum Magdalum, a quo Maria Magdalena. Haec autem regio
alias vocatur Galilaea gentium, et sita est in tribu Zabulon et Nephthalim. In superiori hujus Galilaeae parte
viginti fuere civitates quas rex Salomon Hiram regi Tyri, amico suo, dono dedit.
Secundo milliario a Magdalo Chyneret civitas, quae et Tiberiadis, a Tiberio Caesare cognominata;
quam [1071C] in juventute sua Jesus frequentare solebat. Quarto milliario a Tiberiade Bethulia civitas, ex qua
Judith, quae pro gente sua salvanda satis astute peremit Holofernem in obsidione urbis. Quarto item milliario a
Tiberiade contra meridiem est Dothaim, in quo Joseph fratres suos greges pascentes reperit, quem et ibi ex odio
Ismaelitis in Aegyptum vendiderunt.
Ante portam Jerusalem quae respicit ad occasum, saxis obrutus beatus Stephanus protomartyr
occubuit, et sepultus, cum ex loco martyrii in Sion fuisset translatus, inter Nicodemum, et Gamalielem, et
Abibon: postea Constantinopolim, ad ultimum demum Romae beato Laurentio contumulatus: unde hic in tumulo
versus:
[1071D] Quem Sion occidit, nobis Byzantia misit.
Ante portam Jerusalem, juxta lacum qui respicit meridiem, cavea illa videtur, in quam Leo
quidam, jussu Dei omnipotentis, martyrum fere duodecim millia sub Cosroe perempta, detulit nocte; unde et
Carnarium Leonis dicitur.
11

