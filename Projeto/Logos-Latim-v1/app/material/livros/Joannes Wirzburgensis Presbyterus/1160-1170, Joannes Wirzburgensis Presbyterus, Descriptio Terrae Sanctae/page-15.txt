Jam iterum ad vinctum Jesum redeamus. Facto itaque mane, judicio iniquo innocens Christus ad
mortem damnandus, ante praetorium in loco quodam flagellatur, alapis caeditur, conspuitur, veste rubra in
ludibrium regii tituli quem de Judaeis sibi attribuerat, induitur, spinea corona pungitur, et verbo, nefandum dictu!
spurcissime tractatur. Quod indicat versus ad eumdem postea locum appositus, ita loquens:
Iste coronatur, quo mundus jure regatur. Eumdem locum designat capella ante majorem
Ecclesiam Sion, versus Boream sita, continens pictam [1077B] historiam rei cum hac inscriptione:
Sanctus sanctorum damnatur voce reorum. Pro servis bellum patitur Deus, atque flagellum. Haec
bona crux Christi Simoni subvenit isti; Non vehit hanc gratis, quae dat bona cuncta beatis. Ab eodem loco post
sententiam crucis, et damnationis in Jesum prolatam, crucem ad hoc praeparatam imposuerunt humero Domini,
ut bajulans sibi crucem, hanc usque ad locum patibuli sibi deferret. Ex tunc adimpleta est Isaiae prophetia: Et
factus est principatus ejus super humerum ejus, etc. Cum vero defatigatus Jesus ob gravem crucis molem
trahendam retardaretur in eundo, et huic pene esset oneri impar, supervenit quidam Cyrenaeus; hunc
angariaverunt eamdem crucem portare juxta [1077C] ad Calvariae locum.
Erat tunc temporis juxta situm antiquae urbis, locus Calvariae extra civitatem, qui erat pro
capitalis sententiae damnatis destinatus. Hic locus ex damnatorum ad mortem decalvatione, ex abrasis eorum
crinibus, ex consumptis lenta aura eorum capitibus, etiam carne denudatis, et tamen non in terram defossis
dicebatur, et erat certe Calvariae locus: vel demum, quod ideo tale sortitus sit nomen, quod in eo rei
decalvabantur, id est damnari solebant. Idem vero locus, qui et Hebraice Golgotha, erat in edita rupe, sicut et
hodie passim extra civitates edita, conspicua, et eminentiora loca supplicio damnatorum sunt destinata. Interim,
dum in eadem rupe pro crucifixione omnia adaptarentur, [1077D] Dominus noster in quodam a Calvaria remoto
loco, qui tunc, utpote extra montem positus, campestris erat, vinctus quasi in carcere servabatur; hic ipse locus
nunc modum capellae repraesentat, et adhuc carcer Domini vocatur, et est recte in opposita parte Calvariae in
sinistra absida ecclesiae. Alii tamen aliter de eodem sentiunt loco, sicut praesens audivi.
Postea in loco Calvariae Pilati jussu Judaeorumque impulsu Dominum nostrum tunica exutum,
felle et aceto potatum, milites Romani crucis patibulo affixerunt. In quo, dum pateretur Jesus, Joannes matrem
Jesu sibi commendatam in suam accepit potestatem, ut virgo Virginem custodiret, dicente Jesu matri suae:
Mulier, ecce filius tuus; demonstrationem, ut quidam asserunt, vel ad Joannem, [1078A] vel potius ad seipsum
faciens; ac si diceret: Mulier, ecce filius tuus: haec modo patior ex filiatione, quam ex tua contraxi maternitate;
non autem ex ea habeo miracula facere. Unde et alibi in nuptiis Canae Galilaeae: Quid mihi et tibi, mulier? sic ad
matrem. Deinde vero ad Joannem: Ecce mater tua, quam nempe tibi dilecto prae reliquis discipulo meo in filialis
devotionis et administrationis curam commendo.
In loco Calvariae, cum in cruce pateretur hostia mundi, latroni pendenti ad dexteram ab eo petenti
veniam, stolam immortalitatis promisit. Deinde crucis in patibulo in latere dextro cordis lancea perforatus Jesus,
sanguinem emisit et aquam. Ex cujus sanguinis et aquae stilla, motu pietatis et confessionis [1078B] aperti sunt
oculi Longini, qui eum percusserat, ut et ipse crediderit in Christum. Domino autem nostro in crucis stipite
mortuo, et animam suam sponte deponente, velum templi scissum est a summo usque deorsum: et eadem petra,
cui crux erat infixa, in ea parte qua Salvatoris sanguine tangebatur, est per medium scissa; per quam
consequenter scissuram ad interiora petrae sanguis Christi defluxit. Dicunt aliqui in eodem loco Adam fuisse
sepultum, et sic in sanguine Christi baptizatum. Ad cujus rei designationem asserunt quod ex hac ratione caput
mortui ad crucifixi pedes appingi soleat. Sed hoc facilius asseritur, quam verum est. Nam ipsa sacra Scriptura
clare testatur Adam in Hebron fuisse sepultum. Per deformem autem hominis demortui [1078C] faciem, quae
subtus ad crucifixum apponitur, mors potius et ejus destructio denotatur; unde Dominus: O mors, ero mors tua,
id est destructio tua.
Ad dexteram majoris ecclesiae, in introitu locus quidam Calvariae est, in cujus superiori parte
scissura ejusdem petrae ostenditur, et summa veneratione recolitur, et adhuc hodie venientibus illuc cum magna
pietate ostenditur. In eadem parte superiori praeclaro musivo opere pulchre depicta continetur passio Christi, et
sepultura ejus, cum prophetarum testimonio gestae rei hinc inde consono.
Nota quod in dicto Calvariae loco crux sacra cum corpore Christi fuerit in rotundo foramine
petrae [1078D] infixa et stabilita, utpote, cum adhuc hoc patens foramen et sit, et videatur, adeo ut in illud
multae fidelium oblationes immittantur, praecipue ubi crux sacra stetit, et sanctissimus sanguis ex latere dextero
ad dictae petrae rimam defluxit.

15

