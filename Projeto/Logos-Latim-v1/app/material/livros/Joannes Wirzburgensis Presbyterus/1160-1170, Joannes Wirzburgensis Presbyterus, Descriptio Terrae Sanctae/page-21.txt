detentus, sanus fiebat. Probaton Graece peculiaris dicitur, eo quod in sacrificiis inde solebant ablui pecudum
exta; quare ut potissimum rubea erat illa aqua, quia ibi hostiae mundabantur. Ante hanc Probaticam piscinam
Jesus per triginta octo annos miserum et languidum sanitati restituit, dicens ei: Tolle grabatum tuum, et ambula,
[1088A] etc. Inde ab eadem platea, quae de porta Josaphat, sursum in proxima via quae ab hac declinat platea, ad
dexteram, sursum versus murum civitatis est illa ecclesia in honorem sanctae Mariae Magdalenae facta. In hoc
loco sunt monachi Jacobitae, de quo ipso loco et Ecclesia jam diximus quae dicenda novimus. In praefata platea
de porta vallis Josaphat itur per directum versus illam plateam, quae ad portam Sancti Stephani ducit, a qua
deinde a septentrione versus plateas illas triplices, imo multiplices diversarum rerum venalium repraesentatrices,
ad frontem majoris Sancti Sepulchri ecclesiae dirigitur; in medio, inquam, illius plateae est quidam arcus
lapideus et antiquus, ultra eamdem plateam, incurvatus. In hoc loco dicitur beata virgo Maria [1088B] cum felici
et beata prole sua adhuc parvula et infantili quievisse, et eidem lac ibidem praebuisse. Quae res gesta ibi per
picturam exprimitur, et hinc idem locus circum aliquantula aedificatione est a publico usu discretus, qui tamen
sine appositione ecclesiae venerabilis et habetur, et colitur.
Item de platea, a porta S. Stephani, directa sursum ad latus ecclesiae Sancti Sepulcri, non multum
longe ab ea versus septentrionem est parva platea quaedam, juxta quam in quadam Syrorum ecclesia quiescit
sacrum divi Chariton martyris corpus; quod ibi a Syris monachis religiose colitur, et fere adhuc integrum in
quadam lignea arcula reconditum, elevato cooperculo, advenientibus peregrinis ostenditur. Idem sanctus Pater in
coenobio suo juxta [1088C] fluvium Jordanis sito, una cum monachis suis pro confessione nominis Christi ab
infidelibus fuit occisus, sicut supra retulimus.
Atque sic describendo venerabilia loca in sancta civitate Jerusalem, incipiendo ab ecclesia Sancti
Sepulcri, circumeundo a porta David, usque ad eamdem iterum reversi sumus, plures capellas, et minus celebres
ecclesias, quas ibi diversae nationes habent, omittentes. Sciendum namque quod ibi sint Graeci, Latini,
Alemanni, Hungari, Scoti, Navarri, Britones, Angli, Rutheni, Bohemi, Gorgiani, Armeni, Suriani, Jacobitae,
Syri, Nestoriani, Indi, Aegyptii, Copthi, Capheturici, etc., et si quid aliud diversae linguae et nationis datur, quas
longum enumerare [1088D] foret. Nos interim praesenti terrestris Jerusalem descriptioni finem imponimus, cujus
ea, quae vidimus, in descriptione conspicienda dedimus, et unice optamus, ut Deus nos etiam ad videndam
coelestem Jerusalem admittere dignetur. Amen.

CAPUT XIII. Missa in ecclesia S. Sepulcri dici solita die anniversario Dedicationis de
recuperatione urbis Jerosolymitanae per Christianos. Alia de Transfiguratione Domini. Oratio in missa de festo
Praesentationis S. Mariae virginis in templo. Diversae inscriptiones in locis sacris exstantes. Finis operis.
Sequuntur adhuc alia circa Terram Sanctam scitu digniora, quae adhuc, velut ex abundanti, pio
lectori communicamus. Sunt autem ista:
Idibus Julii dedicatio ecclesiae Sancti Sepulcri. [1089A] Item eadem die celebris memoria sanctae
urbis Jerusalem a Christianis recuperatae, et ex potestate paganorum ereptae. In hujus rei memoriam eadem die
celebratur missa ut sequitur. Introitus: Laetare Jerusalem. Kyrie eleyson. Cunctipotens genitor Deus, Oratio:
Omnipotens sempiterne Deus, qui virtute tua mirabili Jerusalem civitatem tuam de manu paganorum eruisti, et
Christianis tradidisti, adesto nobis, quaesumus, propitius, ut qui sanctam solemnitatem annua recolimus
devotione, ad supernae Jerusalem gaudia pervenire mereamur. Per Dominum, etc. Epistola: Surge, illuminare,
Jerusalem, etc. Alleluia: Dies sanctificatus cum Graduali: Omnes de Saba, etc. Evangelium: Cum intraret Jesus
Jerosolymam, etc. Credo in unum. Offertor.: [1089B] Dextera Domini, etc. Secreta. Hanc quaesumus, Domine,
hostiam, quam tibi supplices offerimus, dignanter suscipe, et ejus mysterio dignos nos effice, ut qui de Jerusalem
civitate, de manu paganorum eruta, hanc diem celebrando agimus, coelestis Jerusalem concives fieri tandem
mereamur. Per Dominum, etc. Communio: Jerusalem, surge, etc. Quod sumpsimus, Domine, sacrificium ad
corporis et animae nobis proficiat salutem, ut qui de civitatis tuae Jerusalem libertate gaudemus, in coelesti
Jerusalem haereditari mereamur. Per Dominum, etc.
VIII. Idus Augusti celebratur Transfiguratio Domini in monte Thabor: Introitus, et missa per
totum: Benedicta sit sancta, etc. Oratio: Deus, qui hodierna die Unigenitum tuum mirabiliter transformatum
[1089C] coelitus utriusque Testamenti Patribus revelasti, da nobis, quaesumus, beneplacitis tibi actibus ad ejus
semper contemplandam pertingere gloriam, in quo tuae paternitati bene complacuisse es testatus. Per Dominum,
etc. Secreta: Suscipe, quaesumus, Domine sancte Pater omnipotens, munera quae pro gloriosa Filii tui
transfiguratione deferimus: et concede propitius ut a temporalibus liberemur incommodis et gaudiis connectamur
aeternis. Per Dominum, etc. Communio: Deus, qui hanc diem incarnati Verbi tui transfiguratione, tuaque ad eum
21

