Diximus quod columnae circulariter cum praedicto numero sint appositae: sed modo versus
orientem mutata est earum dispositio et numerus, propter adjectam novae ecclesiae fabricam, utpote ad quam
inde est transitus. Continet autem illud novum, et de novo [1080D] additum aedificium latissimum,
spatiosumque chorum dominorum, et satis longum amplumque sanctuarium, in quo majus altare in honorem
anastasios, id est sanctae resurrectionis consecratum est, quod et superius apposita pictura in opere musivo
decenter declarat. Continetur enim in ea imago Christi, confractis inferni seris resurgentis, et antiquum patrem
nostrum Adam inde extrahentis. Extra hoc altaris sanctuarium, et intra claustri ambitum satis latum spatium est,
circumquaque tam per hoc novum, quam per antiquum praefati monumenti aedificium processioni idoneum: et
fit haec processio singulis Dominicis noctibus, a Pascha usque ad Adventum Domini in vesperis ad sanctum
sepulcrum cum antiphona: Christus resurgens, etc. Cujus antiphonae [1081A] textus etiam extra in extremo
margine monumenti litteris in argento elevatis continetur. Finita ea antiphona cantor statim incipit: Vespere
autem, etc. cum Psalmo Magnificat, et cum collecta de resurrectione: Omnipotens, sempiterne, etc. praemisso
versiculo: Surrexit Dominus NB. de hoc sepulcro. Similiter per hoc integrum tempus, scilicet a Pascha usque ad
Adventum omni die Dominico missa: Resurrexi, nempe de Resurrectione celebratur.
In capite etiam ejusdem ecclesiae novae versus orientem juxta claustrum Dominorum, est locus in
profundo, per modum cryptae, cum magna satis serenitate, in quo regina Helena crucem Domini dicitur
reperisse, hinc in ejusdem sanctae Helenae honorem [1081B] ibidem continetur altare consecratum. Et haec
regina majorem sacri ligni partem secum detulit Constantinopolim: reliqua vero pars Jerosolymis relicta
diligenter et reverenter asservatur in quodam loco, in altera parte ecclesiae, ex opposito loco Calvariae.
Ejusdem loci, licet sanguine Christi ibidem copiose effuso jam ex tunc consecratus et sanctificatus
fuerit, tamen in modernis temporibus (licet ex superabundanti) facta est a viris venerabilibus consecratio quinta
decima die Julii. Cujus testimonium tales versus deaurato opere ibidem conscripti exhibent.
Est locus iste sacer sacratus sanguine Christi; [1081C] Per nostrum sacrare sacro nil additur isti,
Sed domus, huic sacro circum superaedificata, Est quinta decima Quintilis luce sacrata.
Eadem quoque ipsissima die, nempe 15 Julii, licet longe jam anteriori tempore, et longe prioribus
annis, cum jam dudum eadem civitas sancta, sub dominatu et potestate Sarracenorum diversorum generum
detineretur captiva, ab exercitu Christianorum est liberata. Ad cujus liberationis commemorationem eamdem
diem post consecrationis renovationem cum spirituali officio reddunt celebrem in missa de cantando Laetare
Jerusalem, etc. Majorem vero missam, seu officium solemnius celebrant de Dedicatione, quae incipit: Terribilis
est locus. Insuper ea dedicationis hujus ecclesiae die, quatuor etiam altaria ibi posita [1081D] fuerunt consecrata,
nempe altare majus, et illud superius in Calvaria, et duo in latere ecclesiae ex opposita ad invicem parte, unum
videlicet in honorem sancti Petri, et aliud in honorem sancti Stephani protomartyris. Sequenti post annuam
Dedicationis festivitatem die solemnem faciunt tam in eleemosynis, quam in orationibus commemorationem
omnium fidelium defunctorum, praecipue occasione expugnationis hujus urbis occisorum, quorum maxime
sepultura apud portam Auream celebris habetur. In tertia deinde die anniversarium ducis egregii Gotefridi, felicis
memoriae, illius sanctae expeditionis principis et magistri, ex Alemannorum stirpe oriundi, tota civitas
solemniter observat, cum larga eleemosynarum in majori ecclesia distributione, ex ipsius adhuc viventis [1082A]
dispositione. Verumtamen, quamvis sic ibidem honoretur Gotefridus noster, tam expugnatio sanctae civitatis
Jerusalem non ei, et cum eo egregie laborantibus, et exercitatis militibus Alemannis, seu Germanis, sed quasi
solis ascribitur Francis, quod tamen falsissimum. Et hinc detractores nostrae gentis Germanicae, insigne
epitaphium illius famosi Wiggeri per multa fortia facta approbati, quia non poterant eum denegare esse
Alemannum, deleverunt, et alterius cujusdam militis de Francia superposuerunt, sicut adhuc a praesentibus videri
et notari potest. Nam ejus sarcophagus, extra in angulo quodam inter majorem ecclesiam, et sancti Joannis
Baptistae capellam, adhuc hodie exstans apparet, deleto inde nomine suo, et apposito alieno. Ad
comprobationem [1082B] et indicium despectus virorum nostrorum, et ad commendationem Francorum ad hoc
monumentum tale carmen extra in latere appositum legitur.
Anno centeno milleno quo minus uno. Virginis a partu, Domini qui claruit ortu, Quindecies Julio
jam Phoebi lumine tacto Jerusalem Franci capiunt virtute potenti.
Sed contra hos merito dictorum vertitur ordo.
Non Franci, sed Francones gladio potiores Jerusalem sanctam longo sub tempore captam A
paganorum solvere jugo variorum Franco, non Francus, Wigger, Gundram, Gotefridus Dux, argumento sunt haec
fore cognita vero.
17

