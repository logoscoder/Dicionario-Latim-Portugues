sinistra parte ejusdem ecclesiae, in loco superiori, depicta apparet coena, in inferiori autem, scilicet in crypta,
lavatio pedum discipulorum ostenditur exhibita. His itaque consummatis mysteriis orationis causa cum discipulis
suis rediit ad montem Oliveti, in cujus montis pede et accubitu dimittens discipulos suos solus secessit ab eis,
quantum jactus est lapidis. Hic oravit ad Patrem suum dicens: Pater, si fieri potest, etc., ubi et ex tremore carnis
sudorem fudit quasi sanguineum; et ad discipulos suos reversus, et inveniens eos dormientes, specialiter Petrum
increpavit dicens: Sic non potuistis una hora vigilare mecum, etc.? Et iterum: Dormite [1075C] jam, et
requiescite, etc. Sic usque tertio in eumdem locum ab eis secedens, et easdem preces Deo Patri suo porrigens,
tandem secundum quod homo, confortatus ab angelo est, et a seipso, secundum quod Deus, tertio reversus ad
discipulos dixit: Vigilate et orate.
Istorum locorum distinctio, videlicet, ubi discipuli remanserant, et ubi Dominus oraverat,
manifeste in valle Josaphat apparet; nam juxta majorem ecclesiam, in qua sepultura beatae Mariae virginis, de
qua postea dicemus, adhuc hodie exstat, in dextera parte, capella cum caverna in qua tristes et dormitantes
remanserant discipuli, Domino post passionem suam ter veniente, et ter recedente ab eis; hoc adhuc indicat
ibidem pictura existens.

CAPUT VIII. De ecclesia Salvatoris, praetorio Pilati, turri Davidica, et monte Calvariae. [1075D]
Locus vero ubi Dominus oravit circumdatus est nova ecclesia, quae dicitur ecclesia Salvatoris; in
hujus ecclesiae pavimento eminent tres non operati lapides, velut rupes quaedam. In his dicitur Dominus orasse
et ter genu flexisse. Quare hi lapides apud Christi fideles in hodiernum usque diem in maxima devotione et
veneratione habentur. Ad paulo ante dictam cavernam Dominus noster, noscens Judam cum turbis appropinquare
(Judas enim, aliis discipulis post coenam cum Domino remanentibus, solus abiit ad Judaeos, tracians cum eis de
[1076A] proditionis et traditionis Magistri sui mercede, pactis et acceptis triginta argenteis, aggressus est
infandum scelus), hoc, inquam, sciens Jesus, in eadem caverna illa dixit discipulis suis: Surgite, eamus, ecce
appropinquavit, etc. Sic egressus Gethsemani, per osculum Judae traditus, et a transmissa cohorte exinde
cognitus, ab iis detentus, vinctus et deductus est. Verumtamen in praefata caverna ostenduntur quinque foramina
in uno lapide, tanquam per quinque digitos manus Domini impressa. Domini dico, sed jam capti, atque a
persecutoribus violenter tracti, ac si in eodem illius loci lapide sese voluisset retinere.
Quidquid autem de hoc sit, nos procul dubio scimus eum majoris potestatis et virtutis ampliora
[1076B] facere potuisse. Traditus itaque Dominus noster suo a discipulo, captus et ligatus a milite Romano,
reductus est ad montem Sion, ubi tunc erat praetorium Pilati, nuncupatum Lithostrotos, Hebraice autem Gabatha.
Tunc enim temporis optima pars et fortitudo totius urbis erat in altitudine ejusdem montis, sicut etiam turris
David, quae erat specula et tutamen reliquae civitatis, esset in eo elevata; et hinc ratione maternae generationis,
et procurationis seu potius protectionis, inferior ejusdem civitatis pars dicitur filia ejus; secundum istud: Dicite
filiae Sion, etc. Postea autem destructa ibidem civitate, et in alium locum, ubi nunc exstat, translata ac sub Aelio
imperatore aedificata, idem quoque mons in sua celsitudine valde est humiliatus et [1076C] adaequatus, turre et
aliis aedificiis, et fortalitiis exinde dejectis, ne ex eodem loco novae urbi cum tempore hostis noceret.
Interim tamen adhuc hodie ostenditur locus ille, ubi et praetorium et turris David exstiterunt. Tunc
temporis quoque versus meridiem in monte Sion illud grande aedificium fuit, ubi Dominus cum discipulis suis
ultimam coenam manducavit. Juxta dictum ergo praetorium Pilati, versus orientem, erat atrium, seu potius
carcer, in quo vinctus detinebatur Jesus, et tota nocte illa inter mille sarcasmos, opprobria et ludibria a custodibus
militibus et Judaeorum principibus asservabatur, donec maturo mane eum judicio sisterent. In hoc ipso praetorio
Petrus ter negavit Dominum ante galli [1076D] cantum. Ubi deinde audito galli cantu, et Domino eum
respiciente, pie reminiscens verbi suavissimi Magistri sui, vere poenituit, amare flevit, et in cavernam, quae
modo galli cantus, vulgariter vero Galilaea appellatur, refugit.
Porro, ut caetera, quae tunc in Sion aut erant aut contigerant absolvamus, memoratu dignum est
quod Dominus Jesus post resurrectionem suam in Sion suis discipulis apparuerit. Unde in testimonium ejus hi
versus in dextero latere ecclesiae ibidem appositi leguntur.
Christus discipulis apparuit hic Galilaeis Surgens; propterea locus est dictus Galilaea. In via qua
de Sion descenditur in vallem Josaphat, [1077A] sub porta montis Sion, super saepe dictam cavernam est
ecclesia aedificata, quam hodie incolunt Graeci monachi.

14

