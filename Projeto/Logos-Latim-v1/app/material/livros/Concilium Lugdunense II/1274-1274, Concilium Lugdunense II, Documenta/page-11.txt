Si vero de dispensationis exhibitae sufficientia dubitetur super hoc erit ad sedem apostolicam recurrendum cuius
est aestimare quem modum sui beneficii esse velit.
In conferendis insuper personatibus dignitatibus et aliis beneficiis curam habentibus animarum annexam iidem
ordinarii diligentiam illam observent ut personatum dignitatem vel aliquod beneficium similem curam habens
alicui plura similia obtinenti non ante conferre praesumant quam eis super obtentis dispensatio evidenter
sufficiens ostendatur.
Qua etiam ostensa ita demum ad collationem procedi volumus si appareat per eamdem quod is cui est collatio
facienda huiusmodi personatum dignitatem vel beneficium retinere licite valeat cum obtentis vel si ea quae sic
obtinet libere ac sponte resignet.
Aliter autem de personatibus dignitatibus et beneficiis talibus facta collatio nullius penitus sit momenti.
Properandum nobis visum est ut malitiosis litium protractionibus occurratur quod speramus efficaciter provenire
si eos qui circa iudicia suum ministerium exhibent ad id congruis remediis dirigamus.
Cum igitur ea quae ad hoc salubriter fuerant circa patronos causarum legali sanctione provisa desuetudine abolita
videantur nos sanctionem eandem praesentis redivivae constitutionis suffragio cum aliqua tamen adiectione
necnon et moderamine renovantes statuimus ut omnes et singuli advocationis officium in foro ecclesiastico sive
apud sedem apostolicam sive alibi exercentes praestent tactis sacrosanctis evangeliis iuramentum quod in
omnibus causis ecclesiasticis et aliis in eodem foro tractandis quarum assumpserunt patrocinium vel assument
omni virtute sua omni que ope id quod verum et iustum existimaverint suis clientulis inferre procurent nihil in
hoc studii quod eis sit possibile relinquentes quod que in quacunque parte iudicii eis innotuerit improbam fore
causam quam in sua fide receperant amplius non patrocinabuntur eidem immo ab ea omnino recedent a
communione illius se penitus separantes reliquis quae circa haec sunt in eadem sanctione statuta inviolabiliter
observandis.
Procuratores insuper iuramento simili astringantur.
Huiusmodi quoque iuramentum tam advocati quam procuratores in foro in quo idem assumpserunt officium
teneantur annis singulis iterare.
Qui vero ad eamdem sedem veniunt vel ad curiam cuiuslibet ecclesiastici iudicis in qua nondum tale
praestiterant iuramentum accedunt in aliquibus singularibus causis patrocinium vel procurationis ministerium
praestituri praestent in singulis causis eisdem mota controversia simile iuramentum.
Advocati autem et procuratores qui iuxta praedictam formam iurare noluerint executionem officiorum suorum
huiusmodi noluntate durante sibi noverint interdictam.
Quod si iuramentum praestitum violare praesumpserint praeter reatum periurii consiliarii etiam qui scienter
iniquam causam foverint divinam et nostram maledictionem incurrant a qua non aliter liberentur nisi duplum
eius restituerint quod pro tam iniquis advocatione procuratione vel consilio receperunt ac nihilominus de damnis
quae per iniqua huiusmodi ministeria partibus irrogarunt illis satisfacere teneantur.
Ceterum ne cupiditatis ardor aliquos ad haec salubria statuta contemnenda praecipiet districtius inhibemus ne
aliquis advocatus in quacunque causa ultra viginti procurator vero ultra duodecim libras turonensium recipere
salarii nomine vel etiam sub palmarii colore praesumant.
Qui autem ultra receperint nequaquam dominium eorum quae praedictam quantitatem excedunt acquirant sed ad
restitutionem integram teneantur illorum ita quod nihil horum ad quae restituenda eos teneri praemisimus in
fraudem praesentis constitutionis remitti possit eisdem.

11

