Cupientes itaque competentibus remediis vacationum diuturnitatibus obviare hoc perpetuo decreto statuimus ut
si quando fuerit electio in aliqua ecclesia celebrata electores electionem ipsam quam citius commode poterunt
electo praesentare ac petere consensum ipsius electus vero illum adhibere infra mensem a tempore
praesentationis huiusmodi teneantur.
Quem si electus ipse praestare ultra distulerit iure si quod ei ex sua electione fuerat acquisitum extunc se noverit
eo ipso privatum nisi forsan ea sit electae personae conditio ut electioni de se celebratae absque superioris sui
licentia ex prohibitione seu quavis provisione sedis apostolicae consentire non possit.
Quo casu idem electus seu electores ipsius consentiendi licentiam ab eius superiore cum ea celeritate quam
superioris ipsius praesentia vel absentia permiserit petere studeant et habere.
Alioquin si lapso tempore pro eiusdem superioris praesentia vel absentia ut praemittitur moderando huiusmodi
licentiam eos nequaquam obtinere contingat electores extunc ad electionem aliam procedendi liberam habeant
facultatem.
Ceterum quivis electus infra tres menses post consensum electioni de se celebratae praestitum confirmationem
electionis ipsius petere non omittat.
Quod si iusto impedimento cessante infra huiusmodi trimestre tempus omiserit electio eadem eo ipso viribus
vacuetur.
Perpetuae sanctionis oraculo declaramus quod scienter in electionibus nominantes indignum propter suffragium
in scrutinio praestitum nisi adeo in eo perstiterint quod ex eo votis eorum communis electio subsequatur
nequaquam eligendi potestate privantur licet pro eo quod indignum nominando scienter contra conscientias suas
agunt et divinam vindictam et apostolicae ultionis motum quem qualitas facti suaserit possint non immerito
formidare.
Nulli licere decernimus postquam in scrutinio nominaverit aliquem et electio fuerit subsecuta vel postquam
praestiterit electioni de ipso ab aliis celebratae consensum illum super electione ipsa nisi ex causis postea
emergentibus impugnare vel nisi ei morum ipsius antea celata de novo pandatur improbitas seu alicuius alterius
latentis vitii vel defectus quae verisimiliter ignorare potuerit veritas reveletur.
De huiusmodi autem ignorantia fidem proprio faciat iuramento.
Si quando contigerit duabus electionibus celebratis partem alteram eligentium duplo maiorem numero inveniri
contra electores qui partem reliquam sic excedunt ad extenuationem zeli meriti vel auctoritatis ipsorum reliquis
vel electo ab eis aliquid opponendi omnem praesenti decreto interdicimus facultatem.
Si quid autem opponere voluerint quod votum illius cui opponitur nullum redderet ipso iure id eis non
intelligimus interdictum.
Quamvis constitutio felicis recordationis Alexandri papae iv praedecessoris nostri causas electionum
episcopalium seu super electionibus episcoporum exortas non immerito maioribus causis annumerans
cognitiones ipsarum per appellationes quaslibet devolvi asserat ad apostolicae sedis examen nos tamen et
temerariam appellantium audaciam et effrenatam appellationum frequentiam refrenare volentes hac generali
constitutione duximus providendum ut si extra iudicium in praedictis electionibus vel in aliis de dignitatibus
episcopatu maioribus celebratis expressa causa manifeste frivola contigerit appellari per appellationem
huiusmodi nequaquam ad sedem eamdem negotium devolvatur.
Sed cum in electionum earumdem negotiis in iudicio vel extra iudicium appellatur in scriptis ex causa probabili
quae probata deberet legitima reputari ad sedem ipsam huiusmodi negotia deferantur.
Ceterum in praemissis casibus liceat partibus ab huiusmodi appellationibus nulla tamen interveniente pravitate
recedere antequam praefatae sedi fuerint praesentatae.
8

