Nemo deinceps parochialem ecclesiam alicui non constituto in aetate legitima et sacerdotio commendare
praesumat nec tali etiam nisi unam et evidenti necessitate vel utilitate ipsius ecclesiae suadente.
Huiusmodi autem commendam ut praemittitur rite factam declaramus ultra semestris temporis spatium non
durare statuentes quicquid secus de commendis ecclesiarum parochialium actum fuerit esse irritum ipso iure.
Eos qui clericos parochiae alienae absque superioris ordinandorum licentia scienter seu affectata ignorantia vel
quocumque alio figmento quaesito praesumpserint ordinare per annum a collatione ordinum decernimus esse
suspensos iis quae iura statuunt contra taliter ordinatos in suo robore duraturis.
Clericis quoque parochiae taliter suspensorum postquam eorum suspensio fuerit manifesta absque ipsorum etiam
licentia interim recipiendi ordines ab aliis vicinis episcopis alias tamen canonice liberam concedimus facultatem.
Altercationis antiquae praesentis declarationis oraculo decidentes bigamos omni privilegio clericali declaramus
esse nudatos et coercioni fori saecularis addictos consuetudine contraria non obstante.
Ipsis quoque sub anathemate prohibemus deferre tonsuram vel habitum clericalem.
Si canonici a divinis cessare voluerint prout in ecclesiis aliquibus sibi ex consuetudine vel alias vendicant
antequam ad cessationem huiusmodi quoquo modo procedant in instrumento publico vel patentibus litteris
sigillorum suorum aut alterius authentici munimine roboratis cessationis ipsius causam exprimant et illud vel
illas ei contra quem cessare intendunt assignent scituri quod si hoc praetermisso cessaverint vel causa quam
expresserint non fuerit inventa canonica omnia quae de quibuscumque proventibus illius ecclesiae in qua
cessatum fuerit cessationis tempore perceperunt restituent.
Illa vero quae pro eodem tempore debentur eisdem nullo modo percipient sed ipsi ecclesiae cedere ac
nihilominus ei contra quem cessaverant de damnis et iniuriis satisfacere tenebuntur.
Si autem causa eadem canonica fuerit iudicata is qui occasionem cessationi dederat ad omne interesse dictis
canonicis et ecclesiae cui debitum officium eius est culpa subtractum ad certam quantitatem taxandam et in
divini cultus augmentum convertendam superioris arbitrio condemnetur.
Ceterum detestabilem abusum horrendae indevotionis illorum qui crucis beatae virginis aliorum ve sanctorum
imagines seu statuas irreverenti ausu tractantes eas in aggravationem cessationis huiusmodi prosternunt in terram
urticis spinis que supponunt penitus reprobantes aliquid tale de cetero fieri districtius prohibemus statuentes ut in
eos qui contra fecerint ultrix procedat dura sententia quae delinquentes sic graviter puniat quod alios a similium
praesumptione compescat.
Ordinarii locorum subditos suos plures dignitates vel ecclesias quibus animarum cura imminet obtinentes seu
personatum aut dignitatem cum alio beneficio cui cura similis est annexa districte compellant dispensationes
auctoritate quarum huiusmodi ecclesias personatus seu dignitates canonice tenere se asserunt infra tempus pro
facti qualitate ipsorum ordinariorum moderandum arbitrio exhibere.
Quod si forte iusto impedimento cessante nullam dispensationem infra idem tempus contigerit exhiberi ecclesiae
beneficia personatus seu dignitates quae sine dispensatione aliqua eo ipso illicite detineri constabit per eos ad
quos eorumdem collatio pertinet libere personis idoneis conferantur.
Ceterum si dispensatio exhibita sufficiens evidenter appareat exhibens nequaquam in beneficiis huiusmodi quae
canonice obtinet molestetur.
Provideat tamen ordinarius qualiter nec animarum cura in eisdem ecclesiis personatibus seu dignitatibus
negligatur nec beneficia ipsa debitis obsequiis defraudentur.

10

