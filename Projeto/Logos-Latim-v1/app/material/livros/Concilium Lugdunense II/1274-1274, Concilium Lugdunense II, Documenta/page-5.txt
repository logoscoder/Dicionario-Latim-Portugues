censentes nihil enim illis detrahere intendimus sed quod experientia deesse probavit praesenti constitutione
supplere.
Sacro concilio approbante statuimus ut si eumdem pontificem in civitate in qua cum sua curia residebat diem
claudere contingat extremum cardinales qui fuerint in civitate ipsa praesentes absentes expectare decem diebus
tantummodo teneantur.
Quibus elapsis sive absentes venerint sive non extunc omnes conveniant in palatio in quo idem pontifex
habitabat contenti singuli singulis tantummodo servientibus clericis vel laicis prout duxerint eligendum.
Illis tamen quibus patens necessitas id suggerit indulgeri duos habere permittimus eiusdem electionis arbitrio
reservato.
In eodem autem palatio unum conclave nullo intermedio pariete seu alio velamine omnes habitent in communi
quod servato libero ad secretam cameram aditu ita claudatur undique ut nullus illud intrare valeat vel exire nulli
ad eosdem cardinales aditus pateat vel facultas secrete loquendi cum eis nec ipsi aliquos ad se venientes
admittant nisi eos qui de voluntate omnium cardinalium inibi praesentium pro iis tantum quae ad electionis
instantis negotium pertinent vocarentur.
Nulli etiam fas sit ipsis cardinalibus vel eorum alicui nuntium mittere vel scripturam.
Qui vero contra fecerit scripturam mittendo vel nuntium aut cum aliquo ipsorum secreto loquendo ipso facto
sententiam excommunicationis incurrat.
In conclavi tamen praedicto aliqua fenestra competens dimittatur per quam eisdem cardinalibus ad victum
necessaria commode ministrentur sed per eam nulli ad ipsos patere possit ingressus.
Verum si quod absit infra tres dies postquam ut praedicitur conclave praedictum iidem cardinales intraverint non
fuerit ipsi ecclesiae de pastore provisum per spatium quinque dierum immediate sequentium singulis diebus tam
in prandio quam in cena uno solo ferculo sint contenti.
Quibus provisione non facta decursis extunc tantummodo panis vinum et aqua ministrentur eisdem donec eadem
provisio subsequatur.
Provisionis quoque huiusmodi pendente negotio dicti cardinales nihil de camera papae recipiant nec de aliis
eidem ecclesiae tempore vacationis obvenientibus undecunque sed ea omnia ipsa vacatione durante sub eius
cuius fidei et diligentiae camera eadem est commissa custodia maneant per eum dispositioni futuri pontificis
reservanda.
Qui autem aliquid receperint teneantur extunc a perceptione quorumlibet redituum ad ipsos spectantium
abstinere donec de receptis taliter plenariam satisfactionem impendant.
Iidem quoque cardinales accelerandae provisioni sic vacent attentius quod se nequaquam de alio negotio
intromittant nisi forsan necessitas adeo urgens incideret quod eos oporteret de terra ipsius ecclesiae defendenda
vel eius parte aliqua providere vel nisi aliquod tam grande tam evidens periculum immineret quod omnibus et
singulis cardinalibus praesentibus concorditer videretur illi celeriter occurrendum.
Sane si aliquis de praedictis cardinalibus conclave praedictum ut supra exprimitur non intraverit aut intrans
absque manifesta causa infirmitatis exierit ipso minime requisito nec in eiusdem electionis negotio ulterius
admittendo per alios ad eligendum substituendum pontificem libere procedatur.
Si vero infirmitate superveniente idem conclave aliquem ex eis exire contingat ipsa etiam infirmitate durante
poterit eius suffragio non requisito procedi.
5

