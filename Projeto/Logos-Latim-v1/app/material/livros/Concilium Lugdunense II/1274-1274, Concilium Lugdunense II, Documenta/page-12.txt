Et insuper advocati constitutionem praesentem taliter violantes ab advocationis officio triennio suspendantur.
Procuratores vero extunc sibi sciant cuiuslibet procurationis in iudicio licentiam denegatam.
Absolutionis beneficium ab excommunicationis sententia vel quamcumque revocationem ipsius aut suspensionis
seu etiam interdicti per vim vel metum extorta praesentis constitutionis auctoritate omnino viribus vacuamus.
Ne autem sine vindicta violentiae crescat audacia eos qui absolutionem sive revocationem huiusmodi vi vel metu
extorserint excommunicationis sententiae decernimus subiacere.
Statutum felicis recordationis Clementis papae iv praedecessoris nostri de dignitatibus et beneficiis in curia
Romana vacantibus nequaquam per alium quam per Romanum pontificem conferendis decrevimus taliter
moderandum ut ii ad quos eorumdem beneficiorum et dignitatum spectat collatio statuto non obstante praedicto
demum post mensem a die quo dignitates seu beneficia ipsa vacaverint numerandum ea conferre valeant
tantummodo per seipsos vel ipsis agentibus in remotis per suos vicarios generales in eorum dioecesibus
exsistentes quibus id canonice sit commissum.
Hoc consultissimo prohibemus edicto universos et singulos praelatos ecclesias sibi commissas bona immobilia
seu iura ipsarum laicis submittere subicere seu supponere absque capituli sui consensu et sedis apostolicae
licentia speciali non concedendo bona ipsa vel iura in emphitheosim seu alias alienando in forma et casibus a
iure permissis sed constituendo vel recognoscendo seu profitendo ab illis ea tanquam a superioribus se tenere seu
ab ipsis eadem advocando prout in quibusdam partibus vulgariter dicitur avoer vel ipsos patronos sive advocatos
ecclesiarum seu bonorum ipsorum perpetuo aut ad tempus non modicum statuendo.
Contractus autem omnes etiam iuramenti poenae vel alterius cuiuslibet firmitatis adiectione vallatos quos de
talibus alienationibus sine huiusmodi licentia et consensu contigerit celebrari et quicquid ex eis secutum fuerit
decernimus adeo viribus omnino carere ut nec ius aliquod tribuant nec praescribendi etiam causam parent.
Et nihilominus praelatos qui secus egerint ipso facto ab officio et administratione clericos etiam qui scientes
contra inhibitionem praedictam aliquid esse praesumptum id superiori denuntiare neglexerint a perceptione
beneficiorum quae in ecclesia sic gravata obtinent triennio statuimus esse suspensos.
Laici vero qui praelatos vel capitula ecclesiarum seu alias personas ecclesiasticas ad submissiones huiusmodi
faciendas hactenus compulerunt nisi post competentem monitionem remissa submissione quam per vim vel
metum exegerant ecclesias et bona ecclesiastica eis submissa taliter in sua libertate dimittant illi etiam qui de
cetero praelatos vel personas easdem ad talia facienda compulerint cuiuscumque sint conditionis aut status
excommunicationis sint sententia innodati.
Ex contractibus praeterea super praemissis huiusmodi licentia et consensu intervenientibus hactenus initis vel
quos in futurum iniri continget seu occasione illorum laici ultra id quod eis ex natura contractuum ipsorum vel
adhibita in illis lege permittitur aliquid non usurpent.
Qui vero secus egerint nisi legitime moniti ab huiusmodi usurpatione destiterint restituendo etiam quae taliter
usurparant eo ipso sententiam excommunicationis incurrant et extunc ad supponendum terram ipsorum si opus
fuerit ecclesiastico interdicto libere procedatur.
Religionum diversitatem nimiam ne confusionem induceret generale concilium consulta prohibitione vitavit.
Sed quia non solum importuna petentium inhiatio illarum postmodum multiplicationem extorsit verum etiam
aliquorum praesumptuosa temeritas diversorum ordinum praecipue mendicantium quorum nondum
approbationes meruere principium effrenatam quasi multitudinem adinvenit repetita constitutione districtius
inhibentes ne aliquis de cetero novum ordinem aut religionem inveniat vel habitum novae religionis assumat
cunctas affatim religiones et ordines mendicantes post dictum concilium adinventos qui nullam confirmationem
sedis apostolicae meruerunt perpetuae prohibitioni subicimus et quatenus processerant revocamus.
12

