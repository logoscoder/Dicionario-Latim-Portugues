1274-1274- Concilium Lugdunense II - Documenta
Concilia oecumenica et generalia Ecclesiae catholicae - Concilium Lugdunense II a. 1274
Zelus fidei fervor devotionis et compassionis pietas excitare debent corda fidelium ut omnes qui christiano
nomine gloriantur de sui contumelia redemptoris tacti dolore cordis intrinsecus potenter et patenter exsurgant ad
terrae sanctae praesidium et adiutorium causae dei.
Quis verae fidei luce perfusus pia mente revolvens eximia beneficia quae salvator noster in terra sancta humano
genere contulit devotione non ferveat et caritate non ardeat et illi terrae sanctae quae funiculus est hereditatis
dominicae ex intimis visceribus et toto mentis non compatiatur affectu.
Cuius cor non emollient ad compassionem ipsius a creatore nostro in terra ipsa tot iudicia caritatis ostensa.
Sed heu proh dolor ipsa terra in qua dominus salutem nostram dignatus est operari et quam ut hominem
commercio mortis suae redimeret proprio sanguine consecravit per nefandissimos hostes nominis christiani
blasphemos et perfidos Sarracenos audacia secuta occupata diutius et temere detinetur et intrepide devastatur.
Trucidatur in ea inhumaniter populus christianus et ad maiorem contumeliam creatoris et iniuriam et dolorem
omnium qui fide catholica profitentur.
Ubi sit deus christianorum improperant multis opprobriis christicolas insultantes.
Ista et alia quae circa hoc nec animus sufficit plene concipere vel lingua referre accenderunt cor nostrum et
excitaverunt animum ut nos qui in transmarinis partibus praemissa non tantum audivimus sed oculis nostris
aspeximus et manus nostrae contractaverunt exsurgeremus quantum se possibilitatis nostrae conatus extendit ad
vindicandam iniuriam crucifixi illorum interveniente auxilio quos ad hoc zelus fidei et devotionis accendet.
Et quia praefatae terrae liberatio tangere debet omnes qui fidem catholicam profitentur concilium mandavimus
evocari ut deliberatione habita in eodem cum praelatis regibus et principibus et aliis prudentibus viris illa
statueremus et ordinaremus in Christo per quae dictae terrae liberatio proveniret et nihilominus reducerentur
Graecorum populi ad ecclesiae unitatem qui superba cervice nitentes scindere quodammodo inconsutilem domini
tunicam se a sedis apostolicae devotione ac oboedientia subtraxerunt et reformarentur mores qui sunt peccatis
exigentibus et clero et populo quam plurimum deformati illo in praemissis omnibus nostros actus et consilia
dirigente cui nihil est impossibile sed cum vult res difficiles faciles facit et aspera sua virtute complanans prava
dirigit in directa.
Sane ut praemissa perduci possent liberius ad effectum attendentes guerrarum pericula et viarum discrimina quae
subire poterant illis quos ad idem concilium duximus evocandos nobis et nostris fratribus non parcentes sed
appetentes labores spontaneos ut quietem aliis praeparare possemus ad civitatem Lugdunensem in qua
credebamus ad concilium evocatos minori onere laborum et expensarum convenire accessimus cum fratribus
nostris et curia nostra periculis variis ac diversis incommoditatibus et multis discriminibus praegravati ubi
convenientibus tam per se quam per procuratores idoneos universis ad ipsum concilium evocatis frequenter de
praefatae terrae subsidio deliberavimus cum eisdem et quod debuerint ad vindictam iniuriae salvatoris accensi
pro ipsius terrae succursu vias excogitantes laudabiles probatu dederunt consilia et discreta.
Nos autem auditis eorum consiliis ipsorum voluntates et affectus laudabiles quos ostendunt de terrae liberatione
praedictae merito commendamus.
Sed ne in humeros hominum onera gravia et importabilia imponere videamur quae digito nostro movere nolimus
incipientes a nobis ipsis qui profitemur nos omnia quae habemus possidere ab unigenito dei filio Iesu Christo
cuius munere vivimus cuius beneficio sustentamur quin etiam cuius sanguine redempti sumus nos et fratres
nostri sanctae Romanae ecclesiae cardinales plenarie usque ad vi annos continuos de omnibus reditibus fructibus
et proventibus nostris ecclesiasticis pro praedictae terrae subsidio decimam persolvamus approbante hoc sacro
1

