Qui vero contrarium fecerint si personae fuerint ecclesiasticae patriarchae archiepiscopi episcopi suspensionis
minores vero personae singulares excommunicationis collegium autem seu alia universitas interdicti sententiam
ipso facto se noverint incursuros.
Quam si per mensem animo sustinuerint indurato terrae ipsorum quandiu in eis iidem usurarii commorantur
extunc ecclesiastico subiaceant interdicto.
Ceterum si laici fuerint per suos ordinarios ab huiusmodi excessu omni privilegio cessante per censuram
ecclesiasticam compescantur.
Quamquam usurarii manifesti de usuris quas receperant satisfieri expressa quantitate vel indistincte in ultima
voluntate mandaverint nihilominus tamen eis sepultura ecclesiastica denegetur donec vel de usuris ipsis fuerit
prout patiuntur facultates eorum plenarie satisfactum vel illis quibus est facienda restitutio si praesto sint ipsi aut
alii qui eis possint acquirere vel eis absentibus loci ordinario aut eius vices gerenti sive rectori parochiae in qua
testator habitat coram aliquibus fidedignis de ipsa parochia quibus quidem ordinario vicario et rectori praedicto
modo cautionem huiusmodi eorum nomine liceat praesentis constitutionis auctoritate recipere ita quod illis
proinde actio acquiratur aut servo publico de ipsius ordinarii mandato idonee de restitutione facienda sit cautum.
Ceterum si receptarum usurarum sit quantitas manifesta illam semper in cautione praedicta exprimi volumus
alioquin aliam recipientis cautionem huiusmodi arbitrio moderandam.
Ipse tamen scienter non minorem quam verisimiliter creditur moderetur et si secus fecerit ad satisfactionem
residui teneatur.
Omnes autem religiosos et alios qui manifestos usurarios contra praesentis sanctionis formam ad ecclesiasticam
admittere ausi fuerint sepulturam poenae in Lateranensi concilio contra usurarios promulgatae statuimus
subiacere.
Nullus manifestorum usurariorum testamentis intersit aut eos ad confessionem admittat sive ipsos absolvat nisi
de usuris satisfecerint vel de satisfaciendo pro suarum viribus facultatum praestent ut praemittitur idoneam
cautionem.
Testamenta quoque manifestorum usurariorum aliter facta non valeant sed sint irrita ipso iure.
Etsi pignorationes quas vulgaris elocutio represalias nominat in quibus alius pro alio praegravatur tanquam
graves legibus et aequitati naturali contrariae civili sint constitutione prohibitae ut tamen earum prohibitio in
personis ecclesiasticis tanto amplius timeatur quanto in illis specialius inhibentur eas concedi contra personas
praedictas seu bona ipsarum aut quantumcumque generaliter praetextu cuiusvis consuetudinis quam potius
reputamus abusum forte concessas ad illas extendi praesenti decreto districtius inhibemus.
Illi autem qui contra fecerint adversus personas easdem pignorationes seu represalias concedendo vel
extendendo ad eas nisi praesumptionem huiusmodi revocaverint a concessionis vel extensionis tempore infra
mensem si personae singulares fuerint sententiam excommunicationis incurrant si vero universitas ecclesiastico
subiaceat interdicto.
Constitutionem felicis recordationis Innocentii papae iv praedecessoris nostri quae prohibet participantes
excommunicatis ea participatione quae solam minorem excommunicationem inducit monitione canonica non
praemissa maiori excommunicatione ligari decernens promulgatam aliter excommunicationis sententiam non
tenere ad tollendum omnem ambiguitatis scrupulum declarantes decernimus ita demum monitionem esse
canonicam in hoc casu si aliis rite servatis eos qui monentur exprimat nominatim.
Statuimus quoque ut inter monitiones quas ut canonicae promulgetur excommunicationis sententia statuunt iura
permitti iudices sive monitionibus tribus utantur sive una pro omnibus observent aliquorum dierum competentia
intervalla nisi facti necessitas ea suaserit aliter moderanda.
15

