Praesenti generali declaramus edicto beneficium relaxationis ad cautelam quoad interdicti sententias in civitates
castra vel quaelibet alia loca generaliter promulgatas locum aliquatenus non habere.
Quicunque pro eo quod in reges principes barones nobiles ballivos vel quoslibet ministros eorum aut quoscunque
alios excommunicationis suspensionis seu interdicti sententia fuerit promulgata licentiam alicui dederint
occidendi capiendi seu alias in personis aut bonis suis vel suorum gravandi eos qui tales sententias protulerunt
sive quorum sunt occasione prolatae vel easdem sententias observantes seu taliter excommunicatis communicare
nolentes nisi licentiam ipsam re integra revocaverint vel si ad bonorum captionem occasione ipsius licentiae sit
processum nisi bona ipsa sint infra octo dierum spatium restituta aut satisfactio pro ipsis impensa in
excommunicationis sententiam incidant ipso facto.
Eadem quoque sint sententia innodati omnes qui ausi fuerint praedicta licentia data uti vel aliquid praemissorum
ad quae committenda licentiam dari prohibuimus alias committere suo motu.
Qui autem in eadem sententia permanserint duorum mensium spatio extunc ab ea non possint nisi per sedem
apostolicam absolutionis beneficium obtinere.

16

