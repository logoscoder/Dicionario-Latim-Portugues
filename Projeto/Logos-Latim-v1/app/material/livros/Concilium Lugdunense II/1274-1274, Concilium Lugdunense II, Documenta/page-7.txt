non servatae sed non indignae laudis titulum potius mereatur cum lex etiam humana testetur deo magis
transgressiones huiusmodi quam iurisiurandi observationes acceptas.
Quia vero fidelibus non est tam de sollicita quantumcumque inventione fidendum quam de instantia orationis
humilis et devotae sperandum huic adicimus sanctioni ut in omnibus civitatibus ceteris que locis insignibus ubi
primum de memorati pontificis obitu certitudo claruerit a clero et populo solemnibus pro eo exequiis celebratis
singulis diebus donec de ipsius ecclesiae provisione indubitatus rumor pertulerit veritatem humiles preces
fundantur ad dominum apud eum devotis orationibus insistatur ut ipse qui concordiam facit in sublimibus suis
sic efficiat eorumdem cardinalium corda in eligendo concordia quod provisio celer concors et utilis prout
animarum salus exigit et totius requirit orbis utilitas ex ipsorum unanimitate sequatur.
Et ne tam salubre praesentis sanctionis edictum ignorantiae negligi praetextu contingat districte praecipimus ut
patriarchae archiepiscopi episcopi et alii ecclesiarum praelati ceteri que quibus concessum est proponere verbum
dei clerum et populum propter hoc specialiter frequentius congregandos in suis sermonibus ad supplicum precum
suffragia pro celeri et felici exitu tanti negotii frequentanda sollerter hortentur et ipsis eadem auctoritate non
solum orationum frequentiam sed et observantiam prout circumstantiae pensandae suaserint ieiuniorum indicant.
Ut circa electiones postulationes et provisiones ecclesiasticas viam malitiis prout est possibile praecludamus nec
diutius periculose vacent ecclesiae vel personatuum dignitatum et aliorum ecclesiasticorum beneficiorum
provisio differatur edicto perpetuo providemus ut si quando aliqui electionibus postulationibus vel provisionibus
se opponunt proponendo aliqua contra electionis postulationis seu provisionis formam aut personas eligentium
vel electi sive illius cui provisio erat facienda vel facta et propter hoc contigerit appellari appellantes in
instrumento publico seu litteris super appellatione confectis omnia et singula exprimant quae in formam
intendunt obicere vel personas coram personis authenticis aut persona quae super hoc testimonium perhibeant
veritati corporali praestito iuramento quod credunt ea quae sic exprimunt esse vera et se posse probare.
Alioquin tam opponentes quam tempore appellationis interpositae vel postmodum adhaerentes eisdem obiciendi
aliqua quae non fuerint in huiusmodi litteris vel instrumentis expressa potestatem sibi noverint interdictam nisi
aliquid postea forsan emerserit vel super antiquis supervenerit probandi facultas aut aliqua antiqua in
opponentium notitiam de novo pervenerint quae appellantes appellationis emissae tempore verisimiliter ignorare
potuerint et etiam ignorarint.
Super huiusmodi autem ignorantia et superveniente facultate probandi fidem per proprium praestandum
corporaliter faciant iuramentum hoc adiciendo in iuramento eodem quod ad ea probanda credunt se sufficientes
probationes habere.
Illa sane quae felicis recordationis Innocentius papa iv contra non plene probantes ea quae in formam vel
personam obiecerant statuit in suo volumus robore permanere.
Avaritiae caecitas et damnandae ambitionis improbitas aliquorum animos occupantes eos in illam temeritatem
impellunt ut quae sibi a iure interdicta noverunt exquisitis fraudibus usurpare conentur.
Nonnulli siquidem ad regimen ecclesiarum electi quia eis iure prohibente non licet se ante confirmationem
electionis celebratae de ipsis administrationi ecclesiarum ad quas vocantur ingerere ipsam sibi tanquam
procuratoribus seu oeconomis committi procurant.
Cum itaque non sit malitiis hominum indulgendum nos latius providere volentes hac generali constitutione
sancimus ut nullus de cetero administrationem dignitatis ad quam electus est priusquam celebrata de ipso electio
confirmetur sub oeconomatus vel procurationis nomine aut alio de novo quaesito colore in spiritualibus vel
temporalibus per se vel per alium pro parte vel in totum gerere vel recipere aut illi se immiscere praesumat
omnes illos qui secus fecerint iure si quod eis per electionem quaesitum fuerit decernentes eo ipso privatos.
Quam sit ecclesiis ipsarum dispendiosa vacatio quam periculosa etiam esse soleat animabus non solum iura
testantur sed et magistra rerum efficax experientia manifestat.
7

