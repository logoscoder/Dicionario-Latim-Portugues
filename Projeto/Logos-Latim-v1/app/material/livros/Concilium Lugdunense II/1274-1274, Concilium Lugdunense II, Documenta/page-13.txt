Confirmatos tamen per sedem eamdem post idem concilium institutos quibus ad congruam sustentationem
reditus aut possessiones habere professio sive regula vel constitutiones quaelibet interdicunt sed per quaestum
publicum tribuere victum solet incerta mendicitas modo subsidere decernimus infrascripto ut professoribus
eorumdem ordinum ita liceat in illis remanere si velint quod nullum deinceps ad eorum professionem admittant
nec de novo domum aut aliquem locum acquirant nec domos seu loca quae habent alienare valeant sine sedis
eiusdem licentia speciali.
Nos enim ea dispositioni sedis apostolicae reservamus in terrae sanctae subsidium vel pauperum aut alios pios
usus per locorum ordinarios vel eos quibus sedes ipsa commiserit convertenda.
Si vero secus praesumptum fuerit nec personarum receptio nec domorum vel locorum acquisitio aut ipsorum
ceterorum que bonorum alienatio valeat et nihilominus contrarium facientes sententiam excommunicationis
incurrant.
Personis quoque ipsorum ordinum omnino interdicimus quoad extraneos praedicationis et audiendae
confessionis officium ac etiam sepulturam.
Sane ad praedicatorum et minorum ordines quos evidens ex eis utilitas ecclesiae universali proveniens perhibet
approbatos praesentem non patimur constitutionem extendi.
Ceterum Carmelitarum et eremitarum sancti Augustini ordines quorum institutio dictum concilium generale
praecessit in suo statu manere concedimus donec de ipsis fuerit aliter ordinatum.
Intendimus siquidem tam de illis quam de reliquis etiam non mendicantibus ordinibus prout animarum saluti et
eorum statui expedire viderimus providere.
Ad haec personis ordinum ad quos constitutio praesens extenditur transeundi ad reliquos ordines approbatos
licentiam concedimus generalem ita quod nullus ordo ad alium vel conventus ad conventum se ac loca totaliter
transferat sedis eiusdem permissione super hoc specialiter non obtenta.
Exigit perversorum audacia ut non simus sola delictorum prohibitione contenti sed poenam etiam delinquentibus
imponamus.
Constitutionem itaque felicis recordationis Innocentii papae iv praedecessoris nostri editam super non recipiendis
in pecunia procurationibus et super receptione munerum visitantibus eorum que familiis interdicta quam
multorum fertur temeritas praeterire volentes inviolabiliter observari eam decrevimus poenae adiectione
iuvandam statuentes ut universi et singuli qui ob procurationem sibi ratione visitationis debitam exigere
pecuniam vel etiam a volente recipere aut alias constitutionem ipsam recipiendo munera sive visitationis officio
non impenso procurationem in victualibus aut aliquid aliud procurationis occasione violare praesumpserint
duplum eius quod receperint ecclesiae a qua id receptum fuerit infra mensem reddere teneantur alioquin extunc
patriarchae archiepiscopi episcopi duplum ipsum ultra praedictum tempus restituere differentes ingressum sibi
ecclesiae interdictum.
Inferiores vero ab officio et beneficio noverint se suspensos quousque de duplo huiusmodi gravatis ecclesiis
plenariam satisfactionem impendant nulla eis in hoc dantium remissione liberalitate seu gratia valitura.
Decet domum domini sanctitudo decet ut cuius in pace factus est locus eius sit cultus cum debita veneratione
pacificus.
Sit itaque ad ecclesias humilis et devotus ingressus sit in eis quieta conversatio deo grata inspicientibus placida
quae considerantes non solum instruat sed reficiat.

13

