Praecipientes ut per omnes urbes maritimas diebus dominicis et festivis huiusmodi sententia publice innovetur et
talibus ecclesiae gremium non aperiatur nisi totum quod de commercio tam damnato perceperint et tantundem de
suo in subsidium terrae sanctae transmittant ut aequo iudicio in quo delinquunt puniantur.
Quod si forte solvendo non fuerint sic alias reatus talium castigetur quod in poena ipsorum aliis interdicatur
audacia similia praesumendi.
Prohibemus insuper omnibus christianis et sub anathemate interdicimus ne in terris Sarracenorum qui partes
orientales inhabitant usque ad vi annos transmeant aut transvehant naves suas ut per hoc volentibus transfretare
in subsidium terrae sanctae maior copia navigii praeparetur et Sarracenis subtrahatur auxilium quod eis consuevit
ex hoc non modicum provenire.
Et quia ad hoc negotium prosequendum permaxime est necessarium ut principes et populi christiani ad pacem
observent hac sancta universali synodo approbante statuimus ut in toto orbe inter christianos pax generaliter
observetur ita quod per ecclesiarum praelatos discordantes ducantur ad plenam concordiam sive pacem aut ad
firmam treugam per vi annos inviolabiliter observandam et qui acquiescere forte contempserint per
excommunicationis sententiam in personas et interdictum in terras arctissime compellantur nisi tanta fuerit
iniuriatorum malitia quod tali non debeant pace gaudere.
Quod si forte censuram ecclesiasticam vilipenderint poterunt non immerito formidare ne per auctoritatem
ecclesiae contra eos tamquam perturbatores negotii crucifixi saecularis potentia inducatur.
Nos igitur de omnipotentis dei misericordia et beatorum Petri et Pauli auctoritate confisi ex illa quam nobis licet
indignis deus ligandi atque solvendi contulit potestate omnibus qui transfretandi pro subsidio terrae sanctae in
propriis personis laborem subierint et in expensis plenam suorum peccaminum de quibus veraciter fuerint corde
contriti et ore confessi veniam indulgemus et retributionem iustorum salutis aeternae pollicemur augmentum.
Eis autem qui non in propriis personis illic accesserint sed in suis dumtaxat expensis iuxta facultatem et
qualitatem suam viros idoneos destinaverint et illis similiter qui licet in alienis expensis in propriis tamen
personis accesserint plenam suorum concedimus veniam peccatorum.
Huiusmodi quoque remissionis volumus et concedimus esse participes iuxta qualitatem subsidii et devotionis
affectum omnes qui ad subventionem ipsius terrae de bonis suis congrue ministrabunt aut circa praedicta
consilium et auxilium impenderint oportunum nec omnes illos qui pro subsidio terrae sanctae naves proprias
exhibebunt aut eos qui propter hoc opus naves studuerint fabricare.
Omnibus etiam pie proficientibus in hoc opere pia et sancta universalis synodus orationum et beneficiorum
suffragium impertitur ut eis digne proficiat ad salutem.
Non nobis sed domino damus gloriam et honorem et ipsi gratias reddamus quod ad tam sacrum concilium
patriarcharum primatum archiepiscoporum episcoporum abbatum priorum praepositorum decanorum
archidiaconorum et aliorum ecclesiarum praelatorum tam per se quam per procuratores idoneos nec capitulorum
collegiorum et conventuum procuratorum ad vocationem nostram copiosa multitudo convenit.
Sane licet pro felici prosecutione tanti negotii esset eorum consilium oportunum et in ipsorum tanquam
dilectorum filiorum praesentia delectemur et quodammodo spirituali gaudio affluamus contra nonnullos tamen
eorum propter varia incommoda quae ipsorum copiositas ingerit ne prae turba nimia se diutius comprimant et
eorum absentia ipsis et ipsorum ecclesiis posset esse damnosa quadam provida pietate commoti de fratrum
nostrorum consilio super hoc salubriter providere decrevimus ut sic eorum gravaminibus occurratur quod
prosecutio huius negotii quod ferventi spiritu et sollicitudine indefessa prosequimur nullatenus derogetur.
Omnes igitur patriarchas primates archiepiscopos episcopos abbates et priores per nos nominatim et specialiter
evocatos sic remanere decrevimus ut ante diffinitum concilium absque nostra speciali licentia non discedant.

3

