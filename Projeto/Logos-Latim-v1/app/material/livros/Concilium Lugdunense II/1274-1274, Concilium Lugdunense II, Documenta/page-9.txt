Inferiores autem iudices quorum erat ipsarum causarum cognitio appellatione cessante an in hoc pravitas
intercesserit ante omnia diligenter inquirant et si eam intercessisse reppererint se de causis ipsis nullatenus
intromittant sed praefigant dictis partibus terminum peremptorium competentem in quo cum omnibus actis et
monimentis suis apostolico se conspectui repraesentent.
Si forte inter cetera quae obiciuntur electo aut postulato seu alias promovendo ad aliquam dignitatem evidentem
scientiae vel alium personae defectum opponi contingat in discussione obiectorum illum statuimus ordinem
incommutabiliter observandum ut promovendus super defectu ipso ante omnia subiciatur examini cuius eventus
examinandis aliis aut dabit initium aut negabit.
Ceterum si praemissi examinis exitus huiusmodi oppositiones docuerit veritate destitui opponentes omnino a
prosecutione causae in qua talia obiecerunt excludimus et perinde puniri decernimus ac penitus in probatione
omnium quae obiecerant defecissent.
Sciant cuncti qui clericos vel quaslibet alias personas ecclesiasticas ad quos in aliquibus ecclesiis monasteriis aut
aliis piis locis spectat electio pro eo quod rogati seu alias inducti eum pro quo rogabantur sive inducebantur
eligere noluerunt vel consanguineos eorum aut ipsas ecclesias monasteria seu loca cetera beneficiis sive aliis
bonis suis per se vel per alios spoliando seu alias iniuste persequendo gravare praesumpserint se ipso facto
excommunicationis sententia innodatos.
Generali constitutione sancimus universos et singulos qui regalia custodiam sive guardiam advocationis vel
defensionis titulum in ecclesiis monasteriis sive quibuslibet aliis piis locis de novo usurpare conantes bona
ecclesiarum monasteriorum aut locorum ipsorum vacantium occupare praesumunt quantaecunque dignitatis
honore praefulgeant clericos etiam ecclesiarum monachos monasteriorum et personas ceteras locorum eorumdem
qui haec fieri procurant eo ipso excommunicationis sententiae subiacere.
Illos vero clericos qui se ut debent talia facientibus non opponunt de proventibus ecclesiarum seu locorum
ipsorum pro tempore quo praemissa sine debita contradictione permiserint aliquid percipere districtius
inhibemus.
Qui autem ab ipsarum ecclesiarum ceterorum que locorum fundatione vel ex antiqua consuetudine iura sibi
huiusmodi vendicant ab illorum abusu sic prudenter abstineant et suos ministros in eis sollicite faciant abstinere
quod ea quae non pertinent ad fructus sive reditus provenientes vacationis tempore non usurpent nec bona cetera
quorum se asserunt habere custodiam dilabi permittant sed in bono statu conservent.
Licet canon a felicis recordationis Alexandro papa iii praedecessore nostro editus inter cetera statuerit ut nullus
regimen ecclesiae parochialis suscipiat nisi vigesimum quintum annum aetatis attigerit ac scientia et moribus
commendandus exsistat quod que talis ad regimen assumptus huiusmodi si monitus non fuerit praefixo a
canonibus tempore in presbyterum ordinatus a regiminis eiusdem amoveatur officio et alii conferatur quia tamen
in observatione canonis memorati se multi exhibent negligentes nos periculosam negligentiam volentes iuris
executione suppleri praesenti decreto statuimus ut nullus ad regimen parochialis ecclesiae assumatur nisi sit
idoneus scientia moribus et aetate decernentes collationes de parochialibus ecclesiis hiis qui non attigerunt
vigesimum quintum annum de cetero faciendas viribus omnino carere.
Is etiam qui ad huiusmodi regimen assumetur ut gregis sibi crediti diligentius gerere curam possit in parochiali
ecclesia cuius rector exstiterit residere personaliter teneatur et infra annum a sibi commissi regiminis tempore
numerandum se faciat ad sacerdotium promoveri.
Quod si infra idem tempus promotus non fuerit ecclesia sibi commissa nulla etiam praemissa monitione sit
praesentis constitutionis auctoritate privatus.
Super residentia vero ut praemittitur facienda possit ordinarius gratiam dispensative ad tempus facere prout
causa rationabilis id exposcet.
9

