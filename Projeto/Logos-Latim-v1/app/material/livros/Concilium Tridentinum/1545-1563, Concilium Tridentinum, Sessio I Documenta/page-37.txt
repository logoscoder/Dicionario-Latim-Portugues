ordines a suo praelato ex quacunque causa etiam ob occultum crimen quomodolibet etiam extraiudicialiter fuerit
interdictus aut qui a suis ordinibus seu gradibus vel dignitatibus ecclesiasticis fuerit suspensus nulla contra ipsius
praelati voluntatem concessa licentia de se promoveri faciendo aut ad priores ordines gradus dignitates sive
honores restitutio suffragetur.
Et quoniam nonnulli episcopi ecclesiarum quae in partibus infidelium consistunt clero carentes et populo
christiano cum fere vagabundi sint et permanentem sedem non habeant non quae Iesu christi sed alienas oves
inscio proprio pastore quaerentes dum per hanc sanctam synodum se pontificalia officia in alterius dioecesi nisi
de loci ordinarii expressa licentia et in personas eidem ordinario subiectas tantum exercere prohibitos vident in
legis fraudem et contemptum quasi episcopalem cathedram in loco nullius dioecesis sua temeritate eligunt et
quoscunque ad se venientes etiam si suorum episcoporum seu praelatorum literas commendatitias non habeant
clericali caractere insignire et ad sacros etiam presbyteratus ordines promovere praesumunt quo plerunque fit ut
minus idonei et rudes ac ignari et qui a suo episcopo tanquam inhabiles et indigni reiecti fuerint ordinati nec
divina officia peragere nec ecclesiastica sacramenta recte valeant ministrare: nemo episcoporum qui titulares
vocantur etiam si in loco nullius dioecesis etiam exempto aut aliquo monasterio cuiusvis ordinis resederint aut
moram traxerint vigore cuiusvis privilegii sibi de promovendo quoscunque ad se venientes pro tempore concessi
alterius subditum etiam praetextu familiaritatis continuae commensalitatis suae absque sui proprii praelati
expresso consensu aut literis dimissoriis ad aliquos sacros aut minores ordines vel primam tonsuram promovere
seu ordinare valeat.
Contrafaciens ab exercitio pontificalium per annum taliter vero promotus ab executione ordinum sic susceptorum
donec suo praelato visum fuerit ipso iure sint suspensi.
Episcopus quoscunque suos clericos praesertim in sacris constitutos absque suo praecedenti examine et
commendatitiis literis quacunque auctoritate promotos licet tanquam habiles ab eo a quo ordinati sunt probatos
quos tamen ad divina officia celebranda seu ecclesiastica sacramenta ministranda minus idoneos et capaces
repererit a susceptorum ordinum exercitio ad tempus de quo ei videbitur suspendere et illis ne in altari aut aliquo
ordine ministrent interdicere possit.
Omnes ecclesiarum praelati qui ad corrigendos subditorum excessus diligenter intendere debent et a quibus
nullus clericus per huius sanctae synodi statuta cuiusvis privilegii praetextu tutus censetur quominus iuxta
canonicas sanctiones visitari puniri et corrigi possit si in ecclesiis suis resederint quoscunque saeculares clericos
qualitercunque exemptos qui alias suae iurisdictioni subessent de eorum excessibus criminibus et delictis quoties
et quando opus fuerit etiam extra visitationem tanquam ad hoc apostolicae sedis delegati corrigendi et castigandi
facultatem habeant: quibuscunque exemptionibus declarationibus consuetudinibus sententiis iuramentis
concordiis quae suos tantum obligent auctores ipsis clericis ac eorum consanguineis capellanis familiaribus
procuratoribus et aliis quibuslibet ipsorum exemptorum contemplatione et intuitu minime suffragantibus.
Insuper cum nonnulli qui sub praetextu quod super bonis et rebus ac iuribus suis diversae eis iniuriae ac
molestiae inferantur certos iudices per literas conservatorias deputari obtinent qui illos a molestiis et iniuriis
huiusmodi tueantur ac defendant et in possessione seu quasi bonorum rerum ac iurium suorum manu teneant et
conservent neque super illis eos molestari permittant eiusmodi literas in plerisque contra concedentis mentem in
reprobum sensum detorqueant: idcirco nemini omnino cuiuscunque dignitatis et conditionis sit etiam si
capitulum fuerit conservatoriae literae cum quibuscunque clausulis aut decretis et quorumcunque iudicum
deputatione quocunque etiam alio praetextu aut colore concessae suffragentur ad hoc ut coram suo episcopo sive
alio superiore ordinario in criminalibus et mixtis causis accusari et conveniri ac contra eum inquiri et procedi non
possit aut quominus si qua iura ei ex concessione competierint super illis libere valeat apud iudicem ordinarium
conveniri.
In civilibus etiam causis si ipse actor extiterit aliquem ei apud suos conservatores iudices in iudicium trahere
minime liceat.
Quod si in iis causis in quibus ipse reus fuerit contigerit ut electus ab eo conservator ab actore suspectus esse
dicatur aut si qua inter ipsos iudices conservatorem et ordinarium controversia super competentia iurisdictionis
orta fuerit nequaquam in causa procedatur donec per arbitros in forma iuris electos super suspicione aut
iurisdictionis competentia fuerit iudicatum.
37

