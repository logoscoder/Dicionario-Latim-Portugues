Declarat tamen haec ipsa sancta synodus non esse suae intentionis comprehendere in hoc decreto ubi de peccato
originali agitur beatam et immaculatam virginem Mariam dei genitricem sed observandas esse constitutiones
felicis recordationis Sixti papae iv sub poenis in eis constitutionibus contentis quas innovat.
Eadem sacrosancta synodus piis summorum pontificum et probatorum conciliorum constitutionibus inhaerens
eas que amplectens et illis adiiciens ne coelestis ille sacrorum librorum thesaurus quem spiritus sanctus summa
liberalitate hominibus tradidit neglectus iaceat statuit ac decrevit quod in illis ecclesiis in quibus praebenda aut
praestimonium seu aliud quovis nomine nuncupatum stipendium pro lectoribus sacrae theologiae deputatum
reperitur episcopi archiepiscopi primates et alii locorum ordinarii eos qui praebendam aut praestimonium seu
stipendium huiusmodi obtinent ad ipsius sacrae scripturae expositionem et interpretationem per se ipsos si idonei
fuerint alioqui per idoneum substitutum ab ipsis episcopis archiepiscopis primatibus et aliis locorum ordinariis
eligendum etiam per subtractionem fructuum cogant et compellant.
De cetero vero praebenda praestimonium aut stipendium huiusmodi nonnisi personis idoneis et qui per se ipsos
id munus explicare possint conferantur.
Et aliter facta provisio nulla sit et invalida.
In ecclesiis autem metropolitanis vel cathedralibus si civitas insignis vel populosa ac etiam in collegiatis
existentibus in aliquo insigni oppido etiam nullius dioecesis si ibi clerus numerosus fuerit ubi nulla praebenda
aut praestimonium seu stipendium huiusmodi deputatum reperitur: praebenda quomodocunque praeterquam ex
causa resignationis primo vacatura cui aliud onus incompatibile iniunctum non sit ad eum usum ipso facto
perpetuo constituta et deputata intelligatur.
Et quatenus in ipsis ecclesiis nulla vel non sufficiens praebenda foret metropolitanus vel episcopus ipse per
assignationem fructuum alicuius simplicis beneficii (eiusdem tamen debitis supportatis oneribus) vel per
contributionem beneficiatorum suae civitatis et dioecesis vel alias prout commodius fieri poterit de capituli
consilio ita provideat ut ipsa sacrae scripturae lectio habeatur.
Ita tamen ut quaecunque aliae lectiones vel consuetudine vel quavis alia ratione institutae propter id minime
praetermittantur.
Ecclesiae vero quarum annui proventus tenues fuerint vel ubi tam exigua est cleri et populi multitudo ut
theologiae lectio in eis commode haberi non possit saltem magistrum habeant ab episcopo cum consilio capituli
eligendum qui clericos alios que scholares pauperes grammaticam gratis doceat ut deinceps ad ipsa sacrae
scripturae studia (annuente deo) transire possint.
Ideo que illi magistro grammatices vel alicuius simplicis beneficii fructus quos tamdiu percipiat quamdiu in
docendo perstiterit assignentur dum tamen beneficium ipsum suo debito non fraudetur obsequio vel ex capitulari
vel episcopali mensa condigna aliqua merces persolvatur vel alias episcopus ipse aliquam rationem ineat suae
ecclesiae et dioecesi accommodam ne pia haec utilis ac fructuosa provisio quovis quaesito colore negligatur.
In monasteriis quoque monachorum ubi commode fieri queat etiam lectio sacrae scripturae habeatur.
Qua in re si abbates negligentes fuerint episcopi locorum in hoc ut sedis apostolicae delegati eos ad id opportunis
remediis compellant.
In conventibus vero aliorum regularium in quibus studia commode vigere possunt sacrae scripturae lectio
similiter habeatur quae lectio a capitulis generalibus vel provincialibus assignetur dignioribus magistris.
In gymnasiis etiam publicis ubi tam honorifica et ceterorum omnium maxime necessaria lectio hactenus instituta
non fuerit religiosissimorum principum ac rerum publicarum pietate et caritate ad catholicae fidei defensionem et
incrementum sanae que doctrinae conservationem et propagationem instituatur.
6

