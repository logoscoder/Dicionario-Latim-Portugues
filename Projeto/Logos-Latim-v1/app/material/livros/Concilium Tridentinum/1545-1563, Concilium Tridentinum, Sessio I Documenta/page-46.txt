Neque huiusmodi ordinationes et erectiones possint tolli nec impediri ex quibuscumque provisionibus etiam
vigore resignationis aut quibusvis aliis derogationibus vel suspensionibus.
Ut etiam ecclesiarum status ubi sacra deo officia ministrantur ex dignitate conservetur possint episcopi etiam
tamquam apostolicae sedis delegati iuxta formam iuris sine tamen praeiudicio obtinentium facere uniones
perpetuas quarumcumque ecclesiarum parochialium et baptismalium et aliorum beneficiorum curatorum vel non
curatorum cum curatis propter earum paupertatem et in ceteris casibus a iure permissis etiam si dictae ecclesiae
vel beneficia essent generaliter vel specialiter reservata aut qualitercumque affecta.
Quae uniones etiam non possint revocari nec quoquo modo infringi vigore cuiuscumque provisionis etiam ex
causa resignationis aut derogationis aut suspensionis.
Quia illitterati et imperiti parochialium ecclesiarum rectores sacris minus apti sunt officiis et alii propter eorum
vitae turpitudinem potius destruunt quam aedificant; episcopi etiam tamquam apostolicae sedis delegati eisdem
illitteratis et imperitis si alias honestae vitae sint coadiutores aut vicarios pro tempore deputare partem que
fructuum eisdem pro sufficienti victu assignare vel aliter providere possint quacumque appellatione et
exemptione remota.
Eos vero qui turpiter et scandalose vivunt postquam praemoniti fuerint coerceant ac castigent et si adhuc
incorrigibiles in sua nequitia perseverent eos beneficiis iuxta sacrorum canonum institutiones exemptione et
appellatione quacumque remota privandi facultatem habeant.
Cum illud quoque valde curandum sit ne ea quae sacris ministeriis dicata sunt temporum iniuria obsolescant et
ex hominum memoria excidant: episcopi etiam tamquam apostolicae sedis delegati transferre possint beneficia
simplicia etiam iuris patronatus ex ecclesiis quae vetustate vel alias collapsae sint et ob eorum inopiam nequeant
instaurari vocatis iis quorum interest in matrices aut alias ecclesias locorum eorundem seu viciniorum arbitrio
suo atque in eisdem ecclesiis erigant altaria vel capellas sub eisdem invocationibus vel in iam erecta altaria vel
capellas transferant cum omnibus emolumentis et oneribus prioribus ecclesiis impositis.
Parochiales vero ecclesias etiam si iuris patronatus sint ita collapsas refici et instaurari procurent ex fructibus et
proventibus quibuscumque ad easdem ecclesias quomodocumque pertinentibus; qui si non fuerint sufficientes
omnes patronos et alios qui fructus aliquos ex dictis ecclesiis provenientes percipiunt aut in illorum defectum
parochianos omnibus remediis opportunis ad praedicta cogant quacumque appellatione exemptione et
contradictione remota.
Quodsi nimia egestate omnes laborent ad matrices seu viciniores ecclesias transferantur cum facultate tam dictas
parochiales quam alias ecclesias dirutas in profanos usus non sordidos erecta tamen ibi cruce convertendi.
Quaecumque in dioecesi ad dei cultum spectant ab ordinario diligenter curari atque iis ubi oportet provideri
aequum est.
Propterea commendata monasteria etiam abbatiae prioratus et praepositurae nuncupata in quibus non viget
regularis observantia nec non beneficia tam curata quam non curata saecularia et regularia qualitercumque
commendata etiam exempta ab episcopis etiam tamquam apostolicae sedis delegatis annis singulis visitentur.
Curent que iidem episcopi congruentibus remediis etiam per sequestrationem fructuum ut quae renovatione
indigent aut restauratione reficiantur et cura animarum si qua illis vel eorum annexis immineat alia que debita
obsequia recte exerceantur appellationibus quibuscumque privilegiis consuetudinibus etiam immemorabili
tempore praescriptis conservatoriis iudicum deputationibus et eorum inhibitionibus non obstantibus.
Et si in eis vigeret observantia regularis provideant episcopi paternis admonitionibus ut eorum regularium
superiores iuxta eorum regularia instituta debitam vivendi rationem observent et observari faciant et sibi subditos
in officio contineant ac moderentur.
46

