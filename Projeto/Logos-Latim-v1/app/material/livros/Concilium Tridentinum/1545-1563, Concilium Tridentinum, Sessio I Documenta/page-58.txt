Abbatibus ac aliis quibuscumque quantumvis exemptis non liceat in posterum intra fines alicuius dioecesis
consistentibus etiam si nullius dioecesis vel exempti esse dicantur: cuiquam qui regularis subditus sibi non sit
tonsuram vel minores ordines conferre nec ipsi abbates et alii exempti aut collegia vel capitula quaecumque
etiam ecclesiarum cathedralium litteras dimissorias aliquibus clericis saecularibus ut ab aliis ordinentur
concedant sed horum omnium ordinatio servatis omnibus quae in huius sanctae synodi decretis continentur ad
episcopos intra quorum dioecesis fines exsistant pertineat; non obstantibus quibusvis privilegiis
praescriptionibus aut consuetudinibus etiam immemorabilibus.
Poenam quoque impositam his qui contra huius sanctae synodi sub Paulo iii decretum a capitulo episcopali sede
vacante litteras dimissorias impetrant ad illos qui easdem litteras non a capitulo sed ab aliis quibusvis in
iurisdictione episcopi loco capituli sede vacante succedentibus obtinerent mandat extendi.
Concedentes autem dimissorias contra formam decreti ab officio et beneficio per annum sint ipso iure suspensi.
Minores ordines iis qui saltem latinam linguam intelligant per temporum interstitia nisi aliud episcopo expedire
magis videretur conferantur ut eo accuratius quantum sit huius disciplinae pondus possint edoceri; ac in
unoquoque munere iuxta praescriptum episcopi se exerceant id que in ea cui adscripti erunt ecclesia nisi forte ex
causa studiorum absint atque ita de gradu in gradum ascendant ut in eis cum aetate vitae meritum et doctrina
maior accrescat.
Quod et bonorum morum exemplum et assiduum in ecclesia ministerium atque maior erga presbyteros et
superiores ordines reverentia et crebrior quam antea corporis christi communio maxime comprobabunt.
Cum que hinc ad altiores gradus et sacratissima mysteria sit ingressus nemo iis initietur quem non scientiae spes
maioribus ordinibus dignum ostendat.
Hi vero non nisi post annum a susceptione postremi gradus minorum ordinum ad sacros ordines promoveantur
nisi necessitas aut ecclesiae utilitas iudicio episcopi aliud exposcat.
Nullus in posterum ad subdiaconatus ordinem ante vigesimum secundum ad diaconatus ante vigesimum tertium
ad presbyteratus ante vigesimum quintum aetatis suae annum promoveatur.
Sciant tamen episcopi non singulos in ea aetate constitutos debere ad hos ordines assumi sed dignos dumtaxat et
quorum probata vita senectus sit.
Regulares quoque nec in minori aetate nec sine diligenti episcopi examine ordinentur; privilegiis quibuscumque
quoad hoc penitus exclusis.
Subdiaconi et diaconi ordinentur habentes bonum testimonium et in minoribus ordinibus iam probati ac litteris et
iis quae ad ordinem exercendum pertinent instructi qui sperent deo auctore se continere posse ecclesiis quibus
adscribentur inserviant sciant que maxime decere si saltem diebus dominicis et solemnibus cum altari
ministraverint sacram communionem perceperint.
Promoti ad sacrum subdiaconatus ordinem si per annum saltem in eo non sint versati ad altiorem gradum nisi
aliud episcopo videatur ascendere non permittantur.
Duo sacri ordines non eodem die etiam regularibus conferantur; privilegiis ac indultis quibusvis concessis non
obstantibus quibuscumque.
Qui pie et fideliter in ministeriis anteactis se gesserint ad presbyteratus ordinem assumantur; bonum habeant
testimonium et hi sint qui non modo in diaconatu ad minus annum integrum nisi ob ecclesiae utilitatem ac
necessitatem aliud episcopo videretur ministraverint sed etiam ad populum docendum ea quae scire omnibus
necessarium est ad salutem ac administranda sacramenta diligenti examine praecedente idonei comprobentur
58

