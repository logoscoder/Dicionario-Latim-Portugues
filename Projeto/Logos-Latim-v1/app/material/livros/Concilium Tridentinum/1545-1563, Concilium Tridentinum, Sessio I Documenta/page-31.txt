Verum cum universa mortalia peccata etiam cogitationis homines irae filios et dei inimicos reddant necessum est
omnium etiam veniam cum aperta et verecunda confessione a deo quaerere.
Itaque dum omnia quae memoriae occurrunt peccata christi fideles confiteri student procul dubio omnia
misericordiae divinae ignoscenda exponunt.
Qui vero secus faciunt et scienter aliqua retinent nihil divinae bonitati per sacerdotem remittendum proponunt.
Si enim erubescat aegrotus vulnus medico detegere quod ignorat medicina non curat.
Colligitur praeterea etiam eas circunstantias in confessione explicandas esse quae speciem peccati mutant quod
sine illis peccata ipsa nec a poenitentibus integre exponantur nec iudicibus innotescant et fieri nequeat ut de
gravitate criminum recte censere possint et poenam quam oportet pro illis poenitentibus imponere.
Unde alienum a ratione est docere circunstantias has ab hominibus ociosis excogitatas fuisse aut unam tantum
circunstantiam confitendam esse nempe peccasse in fratrem.
Sed et impium est confessionem quae hac ratione fieri praecipitur impossibilem dicere aut carnificinam illam
conscientiarum appellare; constat enim nihil aliud in ecclesia a poenitentibus exigi quam ut postquam quisque
diligentius se excusserit et conscientiae suae sinus omnes et latebras exploraverit ea peccata confiteatur quibus se
dominum et deum suum mortaliter offendisse meminerit; reliqua autem peccata quae diligenter cogitanti non
occurrunt in universum eadem confessione inclusa esse intelliguntur; pro quibus fideliter cum propheta dicimus:
ab occultis meis munda me domine.
Ipsa vero huiusmodi confessionis difficultas ac peccata detegendi verecundia gravis quidem videri posset nisi tot
tantis que commodis et consolationibus levaretur quae omnibus digne ad hoc sacramentum accedentibus per
absolutionem certissime conferuntur.
Caeterum quoad modum confitendi secreto apud solum sacerdotem etsi christus non vetuerit quin aliquis in
vindictam suorum scelerum et sui humiliationem cum ob aliorum exemplum tum ob ecclesiae offensae
aedificationem delicta sua publice confiteri possit non est tamen hoc divino praecepto mandatum nec satis
consulte humana aliqua lege praeciperetur ut delicta praesertim secreta publica essent confessione aperienda.
Unde cum a sanctissimis et antiquissimis patribus magno unanimi que consensu secreta confessio sacramentalis
qua ab initio ecclesia sancta usa est et modo etiam utitur fuerit semper commendata manifeste refellitur inanis
eorum calumnia qui eam a divino mandato alienam et inventum humanum esse atque a patribus in concilio
Lateranensi congregatis initium habuisse docere non verentur; neque enim per Lateranense concilium ecclesia
statuit ut christi fideles confiterentur quod iure divino necessarium et institutum esse intellexerat sed ut
praeceptum confessionis saltem semel in anno ab omnibus et singulis cum ad annos discretionis pervenissent
impleretur.
Unde iam in universa ecclesia cum ingenti animarum fidelium fructu observatur mos ille salutaris confitendi
sacro illo et maxime acceptabili tempore quadragesimae quem morem haec sancta synodus maxime probat et
amplectitur tanquam pium et meritum retinendum.
Circa ministrum autem huius sacramenti declarat sancta synodus falsas esse et a veritate evangelii penitus alienas
doctrinas omnes quae ad alios quosvis homines praeter episcopos et sacerdotes clavium ministerium perniciose
extendunt putantes verba illa domini: quaecumque alligaveritis super terram erunt ligata et in coelo et
quaecunque solveritis super terram erunt soluta et in coelo; et: quorum remiseritis peccata remittuntur eis et
quorum retinueritis retenta sunt ad omnes christifideles indifferenter et promiscue contra institutionem huius
sacramenti ita fuisse dicta ut quivis potestatem habeat remittendi peccata publica quidem per correptionem si
correptus acquieverit secreta vero per spontaneam confessionem cuicunque factam.

31

