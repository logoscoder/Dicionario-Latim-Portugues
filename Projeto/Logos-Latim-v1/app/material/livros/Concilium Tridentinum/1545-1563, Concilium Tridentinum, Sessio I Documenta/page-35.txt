Si quis dixerit in catholica ecclesia poenitentiam non esse vere et proprie sacramentum pro fidelibus quoties post
baptismum in peccata labuntur ipsi deo reconciliandis a christo domino nostro institutum: a(nathema) s(it).
Si quis sacramenta confundens ipsum baptismum poenitentiae sacramentum esse dixerit quasi haec duo
sacramento distincta non sint atque ideo poenitentiam non recte secundam post naufragium tabulam appellari:
a(nathema) s(it).
Si quis dixerit verba illa domini salvatoris: accipite spiritum sanctum: quorum remiseritis peccata remittuntur eis
et quorum retinueritis retenta sunt non esse intelligenda de potestate remittendi et retinendi peccata in
sacramento poenitentiae sicut ecclesia catholica ab initio semper intellexit: detorserit autem contra institutionem
huius sacramenti ad auctoritatem praedicandi evangelium: a(nathema) s(it).
Si quis negaverit ad integra et perfectam peccatorum remissionem requiri tres actus in poenitente quasi materiam
sacramenti poenitentiae videlicet contritionem confessionem et satisfactionem quae tres poenitentiae partes
dicuntur; aut dixerit duas tantum esse poenitentiae partes terrores scilicet incussos conscientiae agnito peccato et
fidem conceptam ex evangelio vel absolutione qua credit quis sibi per christum remissa peccata: a(nathema)
s(it).
Si quis dixerit eam contritionem quae paratur per discussionem collectionem et detestationem peccatorum qua
quis recogitat annos suos in amaritudine animae suae ponderando peccatorum suorum gravitatem multitudinem
foeditatem amissionem aeternae beatitudinis et aeternae damnationis incursum cum proposito melioris vitae non
esse verum et utilem dolorem nec praeparare ad gratiam sed facere hominem hypocritam et magis peccatorem;
demum illam esse dolorem coactum et non liberum ac voluntarium: a(nathema) s(it).
Si quis negaverit confessionem sacramentalem vel institutam vel ad salutem necessariam esse iure divino; aut
dixerit modum secrete confitendi soli sacerdoti quem ecclesia catholica ab initio semper observavit et observat
alienum esse ab institutione et mandato christi et inventum esse humanum: a(nathema) s(it).
Si quis dixerit in sacramento poenitentiae ad remissionem peccatorum necessarium non esse iure divino confiteri
omnia et singula peccata mortalia quorum memoria cum debita et diligenti praemeditatione habeatur etiam
occulta et quae sunt contra duo ultima decalogi praecepta et circunstantias quae peccati speciem mutant; sed eam
confessionem tantum esse utilem ad erudiendum et consolandum poenitentem et olim observatam fuisse tantum
ad satisfactionem canonicam imponendam; aut dixerit eos qui omnia peccata confiteri student nihil relinquere
velle divinae misericordiae ignoscendum; aut demum non licere confiteri peccata venialia: a(nathema) s(it).
Si quis dixerit confessionem omnium peccatorum qualem ecclesia servat esse impossibilem et traditionem
humanam a piis abolendam; aut ad eam non teneri omnes et singulos utriusque sexus christifideles iuxta magni
consilii lateranensis constitutionem semel in anno et ob id suadendum es christifidelibus ut non confiteantur
tempore quadragesimae: a(nathema) s(it).
Si quis dixerit absolutionem sacramentalem sacerdotis non esse actum iudicialem sed nudum ministerium
pronunciandi et declarandi remissa esse peccata confitenti modo tantum credat se esse absolutum aut sacerdos
non serio sed ioco absolvat; aut dixerit non requiri confessionem poenitentis ut sacerdos ipsum absolvere possit:
a(nathema) s(it).
Si quis dixerit sacerdotes qui in peccato mortali sunt potestatem ligandi et solvendi non habere; aut non solos
sacerdotes esse ministros absolutionis sed omnibus et singulis christifidelibus esse dictum: quaecumque
ligaveritis super terram erunt ligata et in coelo et quaecumque solveritis super terram erunt soluta et in coelo; et:
quorum remiseritis peccata remittuntur eis et quorum retinueritis retenta sunt quorum verborum virtute quilibet
absolvere possit peccata publica quidem per correptionem duntaxat si correptus acquieverit secreta vero per
spontaneam confessionem: a(nathema) s(it).
Si quis dixerit episcopos non habere ius reservandi sibi casus nisi quoad externam politiam atque ideo casuum
reservationem non prohibere quominus sacerdos a reservatis vere absolvat: a(nathema) s(it).
35

