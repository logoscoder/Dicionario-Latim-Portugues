Si vero (quod absit) praedicator errores aut scandala disseminaverit in populum etiam si in monasterio sui vel
alterius ordinis praedicet episcopus ei praedicationem interdicat.
Quod si haereses praedicaverit contra eum secundum iuris dispositionem aut loci consuetudinem procedat etiam
si praedicator ipse generali vel speciali privilegio exemptum se esse praetenderet.
Quo casu episcopus auctoritate apostolica et tamquam sedis apostolicae delegatus procedat.
Curent autem episcopi ne quis praedicator vel ex falsis informationibus vel alias calumniose vexetur iustam ve
de eis conquerendi occasionem habeat.
Caveant praeterea episcopi ne aliquem vel eorum qui cum sint nomine regulares extra claustra tamen et
obedientiam religionum suarum vivunt vel presbyterorum saecularium (nisi ipsis noti sint et moribus atque
doctrina probati) etiam quorumlibet privilegiorum praetextu in sua civitate vel dioecesi praedicare permittant
donec ab ipsis episcopis super ea re sancta sedes apostolica consulatur a qua privilegia huiusmodi nisi tacita
veritate et expresso mendacio ab indignis extorqueri verisimile non est.
Quaestores vero eleemosynarii qui etiam quaestuarii vulgo dicuntur cuiuscunque conditionis existant ullo modo
nec per se nec per alium praedicare praesumant.
Et contrafacientes ab episcopis et ordinariis locorum privilegiis quibuscunque non obstantibus opportunis
remediis omnino arceantur.
Item haec sacrosancta synodus statuit et decernit primam futuram sessionem tenendam et celebrandam esse die
iovis feria quinta post festum beati iacobi apostoli.
Cum hoc tempore non sine multarum animarum iactura et gravi ecclesiasticae unitatis detrimento erronea
quaedam disseminata sit de iustificatione doctrina: ad laudem et gloriam omnipotentis dei ecclesiae
tranquillitatem et animarum salutem sacrosancta oecumenica et generalis Tridentina synodus in spiritu sancto
legitime congregata praesidentibus in ea nomine sanctissimi in christo patris et domini nostri Pauli divina
providentia papae tertii reverendissimis dominis dominis Ioanne Maria episcopo Praenestino de Monte et
Marcello t(itulato) s(anctae) crucis in Hierusalem presbytero sacrae Romanae ecclesiae cardinalibus et
apostolicis de latere legatis exponere intendit omnibus christifidelibus veram sanam que doctrinam ipsius
iustificationis quam sol iustitiae christus Iesus fidei nostrae auctor et consummator docuit apostoli tradiderunt et
catholica ecclesia spiritu sancto suggerente perpetuo retinuit; districtius inhibendo ne deinceps audeat quisquam
aliter credere praedicare aut docere quam praesenti decreto statuitur ac declaratur.
Primum declarat sancta synodus ad iustificationis doctrinam probe et sincere intelligendam oportere ut
unusquisque agnoscat et fateatur quod cum omnes homines in praevaricatione Adae innocentiam perdidissent
facti immundi et (ut apostolus inquit) natura filii irae quemadmodum in decreto de peccato originali exposuit
usque adeo servi erant peccati et sub potestate diaboli ac mortis ut non modo gentes per vim naturae sed ne
Iudaei quidem per ipsam etiam litteram legis Moysi inde liberari aut surgere possent tametsi in eis liberum
arbitrium minime extinctum esset viribus licet attenuatum et inclinatum.
Quo factum est ut coelestis pater pater misericordiarum et deus totius consolationis christum Iesum filium suum
et ante legem et legis tempore multis sanctis patribus declaratum ac promissum cum venit beata illa plenitudo
temporis ad homines miserit ut et Iudaeos qui sub lege erant redimeret et gentes quae non sectabantur iustitiam
iustitiam apprehenderent atque omnes adoptionem filiorum reciperent.
Hunc proposuit deus propitiatorem per fidem in sanguine ipsius pro peccatis nostris non solum autem pro nostris
sed etiam pro totius mundi.
Verum etsi ille pro omnibus mortuus est non omnes tamen mortis eius beneficium recipiunt sed ii dumtaxat
quibus meritum passionis eius communicatur.
8

