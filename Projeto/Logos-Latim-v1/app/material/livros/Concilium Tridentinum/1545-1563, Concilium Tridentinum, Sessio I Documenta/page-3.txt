Eadem sacrosancta oecumenica et generalis Tridentina synodus in spiritu sancto legitime congregata in ea
praesidentibus eisdem tribus apostolicae sedis legatis intelligens multos praelatos ex diversis partibus accinctos
esse itineri nonnullos etiam in via esse quo huc veniant cogitans que omnia ab ipsa sacra synodo decernenda eo
maioris apud omnes existimationis et honoris videri posse quo maiori fuerint et pleniori patrum consilio et
praesentia sancita et corroborata: statuit et decrevit futuram sessionem post praesentem celebrandam esse die
iovis quae subsequetur dominicam laetare proxime futuram.
Interim tamen non differri discussionem et examinationem eorum quae ipsi synodo discutienda et examinanda
videbuntur.
Sacrosancta oecumenica et generalis Tridentina synodus in spiritu sancto legitime congregata praesidentibus in
ea eisdem tribus apostolicae sedis legatis hoc sibi perpetuo ante oculos proponens ut sublatis erroribus puritas
ipsa evangelii in ecclesia conservetur quod promissum ante per prophetas in scripturis sanctis dominus noster
Iesus christus dei filius proprio ore primum promulgavit deinde per suos apostolos tamquam fontem omnis et
salutaris veritatis et morum disciplinae omni creaturae praedicari iussit perspiciens que hanc veritatem et
disciplinam contineri in libris scriptis et sine scripto traditionibus quae ab ipsius christi ore ab apostolis acceptae
aut ab ipsis apostolis spiritu sancto dictante quasi per manus traditae ad nos usque pervenerunt orthodoxorum
patrum exempla secuta omnes libros tam veteris quam novi testamenti cum utriusque unus deus sit auctor nec
non traditiones ipsas tum ad fidem tum ad mores pertinentes tamquam vel oretenus a christo vel a spiritu sancto
dictatas et continua successione in ecclesia catholica conservatas pari pietatis affectu ac reverentia suscipit et
veneratur.
Sacrorum vero librorum indicem huic decreto adscribendum censuit ne cui dubitatio suboriri possit quinam sint
qui ab ipsa synodo suscipiuntur.
Sunt veri infrascripti.
Testamenti veteris: quinque Moysis id est Genesis Exodus Leviticus Numeri Deuteronomium; Iosue Iudicum
Ruth quatuor Regum duo Paralipomenon Esdrae primus et secundus qui dicitur Nehemias Tobias Iudith Esther
Iob psalterium Davidicum centum quinquaginta psalmorum parabolae Ecclesiastes canticum canticorum
sapientia Ecclesiasticus Isaias Ieremias cum Baruch Ezechiel Daniel duodecim prophetae minores id est Osea
Ioel Amos Abdias Ionas Michaeas Nahum Habacuc Sophonias Aggaeus Zacharias Malachias; duo
Machabaeorum primus et secundus.
Testamenti novi: quatuor evangelia secundum Matthaeum Marcum Lucam Ioannem; actus apostolorum a Luca
evangelista conscripti quatuordecim epistolae Pauli apostoli ad Romanos duae ad Corinthios ad Galatas ad
Ephesios ad Philippenses ad Colossenses duae ad Thessalonicenses duae ad Timotheum ad Titum ad
Philemonem ad Hebraeos; Petri apostoli duae Ioannis apostoli tres Iacobi apostoli una Iudae apostoli una et
apocalypsis Ioannis apostoli.
Si quis autem libros ipsos integros cum omnibus suis partibus prout in ecclesia catholica legi consueverunt et in
veteri vulgata latina editione habentur pro sacris et canonicis non susceperit et traditiones praedictas sciens et
prudens contempserit: anathema sit.
Omnes itaque intelligant quo ordine et via ipsa synodus post iactum fidei confessionis fundamentum sit
progressura et quibus potissimum testimoniis ac praesidiis in confirmandis dogmatibus et instaurandis in ecclesia
moribus sit usura.
Insuper eadem sacrosancta synodus considerans non parum utilitatis accedere posse ecclesiae dei si ex omnibus
latinis editionibus quae circumferuntur sacrorum librorum quaenam pro authentica habenda sit innotescat: statuit
et declarat ut haec ipsa vetus et vulgata editio quae longo tot saeculorum usu in ipsa ecclesia probata est in
publicis lectionibus disputationibus praedicationibus et expositionibus pro authentica habeatur et quod nemo
illam reiicere quovis praetextu audeat vel praesumat.

3

