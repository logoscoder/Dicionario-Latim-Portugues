Et quia sancta synodus desiderat ut omnia et singula supradicta quamprimum exsecutioni demandentur: praecipit
omnibus episcopis in monasteriis sibi subiectis et in omnibus aliis ipsis in superioribus decretis specialiter
commissis atque omnibus abbatibus ac generalibus et aliis superioribus ordinum supradictorum: ut statim
praedicta exsequantur; et si quid exsecutioni mandatum non sit episcoporum negligentiam concilia provincialia
suppleant et coerceant.
Regularium vero capitula provincialia et generalia et in defectum capitulorum generalium concilia provincialia
per deputationem aliquorum eiusdem ordinis provideant.
Hortatur etiam sancta synodus omnes reges principes res publicas et magistratus et in virtute sanctae obedientiae
praecipit ut velint praedictis episcopis abbatibus ac generalibus et ceteris praefectis in superius contentae
reformationis exsecutione suum auxilium et auctoritatem interponere quoties fuerint requisiti ut sine ullo
impedimento praemissa recte exsequantur ad laudem dei omnipotentis.
Optandum est ut ii qui episcopale ministerium suscipiunt quae suae sint partes agnoscant ac se non ad propria
commoda non ad divitias aut luxum sed ad labores et sollicitudines pro dei gloria vocatos esse intelligant.
Nec enim dubitandum est et fideles reliquos ad religionem innocentiam que facilius inflammandos si praepositos
suos viderint non ea quae mundi sunt sed animarum salutem ac coelestem patriam cogitantes.
Haec cum ad restituendam ecclesiasticam disciplinam praecipua esse sancta synodus animadvertat: admonet
episcopos omnes ut se cum ea saepe meditantes factis etiam ipsis ac vitae actionibus quod est veluti perpetuum
quoddam praedicandi genus se muneri suo conformes ostendant.
In primis vero ita mores suos omnes componant ut reliqui ab eis frugalitatis modestiae continentiae ac quae nos
tantopere commendat deo sanctae humilitatis exempla petere possint.
Quapropter exemplo patrum nostrorum in concilio Carthaginensi non solum iubet ut episcopi modesta
suppellectili et mensa ac frugali victu contenti sint verum etiam in reliquo vitae genere ac tota eius domo caveant
ne quid appareat quod a sancto hoc instituto sit alienum quodque non simplicitatem dei zelum ac vanitatum
contemptum prae se ferat.
Omnino vero eis interdicit ne ex reditibus ecclesiae consanguineos familiares ve suos augere studeant cum et
apostolorum canones prohibeant ne res ecclesiasticas quae dei sunt consanguineis donent sed si pauperes sint iis
ut pauperibus distribuant eas autem non distrahant nec dissipent illorum causa.
Immo quam maxime potest eos sancta synodus monet ut omnem humanum hunc erga fratres nepotes propinquos
que carnis affectum unde multorum malorum in ecclesia seminarium exstat penitus deponant.
Quae vero de episcopis dicta sunt eadem non solum in quibuscumque beneficia ecclesiastica tam saecularia
quam regularia obtinentibus pro gradus sui conditione observari sed et ad sanctae Romanae ecclesiae cardinales
pertinere decernit quorum consilio apud sanctissimum Romanum pontificem cum universalis ecclesiae
administratio nitatur nefas videri potest non iis etiam virtutum insignibus ac vivendi disciplina eos fulgere quae
merito omnium in se oculos convertant.
Cogit temporum calamitas et invalescentium haeresum malitia ut nihil sit praetermittendum quod ad populorum
aedificationem et catholicae fidei praesidium videatur posse pertinere.
Praecipit igitur sancta synodus patriarchis primatibus archiepiscopis episcopis et omnibus aliis qui de iure vel
consuetudine in concilio provinciali interesse debent ut in ipsa prima synodo provinciali post finem praesentis
concilii habenda ea omnia et singula quae ab hac sancta synodo diffinita et statuta sunt palam recipiant necnon
veram obedientiam summo Romano pontifici spondeant et profiteantur simul que haereses omnes a sacris
84

