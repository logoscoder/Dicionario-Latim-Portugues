Nemo autem quantumvis iustificatus liberum se esse ab observatione mandatorum putare debet nemo temeraria
illa et a patribus sub anathemate prohibita voce uti dei praecepta homini iustificato ad observandum esse
impossibilia.
Nam deus impossibilia non iubet sed iubendo monet et facere quod possis et petere quod non possis et adiuvat ut
possis; cuius mandata gravia non sunt cuius iugum suave est et onus leve.
Qui enim sunt filii dei christum diligunt; qui autem diligunt eum (ut ipsemet testatur) servant sermones eius quod
utique cum divino auxilio praestare possunt.
Licet enim in hac mortali vita quantumvis sancti et iusti in levia saltem et quotidiana quae etiam venialia
dicuntur peccata quandoque cadant non propterea desinunt esse iusti.
Nam iustorum illa vox est et humilis et verax: dimitte nobis debita nostra.
Quo fit ut iusti ipsi eo magis se obligatos ad ambulandum in via iustitiae sentire debeant quo liberati iam a
peccato servi autem facti deo sobrie et iuste et pie viventes proficere possunt per christum Iesum per quem
accessum habuerunt in gratiam istam.
Deus namque sua gratia semel iustificatos non deserit nisi ab eis prius deseratur.
Itaque nemo sibi in sola fide blandiri debet putans fide sola se haeredem esse constitutum haereditatem que
consecuturum etiamsi christo non compatiatur ut et conglorificetur.
Nam et christus ipse (ut inquit apostolus) cum esset filius dei didicit ex his quae passus est oboedientiam et
consummatus factus est omnibus obtemperantibus sibi causa salutis aeternae.
Propterea apostolus ipse monet iustificatos dicens: nescitis quod ii qui in stadio currunt omnes quidem currunt
sed unus accipit bravium; sic currite ut comprehendatis.
Ego igitur sic curro non quasi in incertum sic pugno non quasi aerem verberans sed castigo corpus meum et in
servitutem redigo ne forte cum aliis praedicaverim ipse reprobus efficiar.
Item princeps apostolorum Petrus: satagite ut per bona opera certam vestram vocationem et electionem faciatis;
haec enim facientes non peccabitis aliquando.
Unde constat eos orthodoxae religionis doctrinae adversari qui dicunt iustum in omni bono opere saltem
venialiter peccare aut (quod intolerabilius est) poenas aeternas mereri; atque etiam eos qui statuunt in omnibus
operibus iustos peccare si in illis suam ipsorum socordiam excitando et sese ad currendum in stadio cohortando
cum hoc ut in primis glorificetur deus mercedem quoque intuentur aeternam cum scriptum sit: inclinavi cor
meum ad faciendas iustificationes tuas propter retributionem et de Moyse dicat apostolus quod aspiciebat in
remuneratione.
Nemo quoque quamdiu in hac mortalitate vivitur de arcano divinae praedestinationis mysterio usque adeo
praesumere debet ut certo statuat se omnino esse in numero praedestinatorum quasi verum esset quod iustificatus
aut amplius peccare non possit aut si peccaverit certam sibi resipiscentiam promittere debeat.
Nam nisi ex speciali revelatione sciri non potest quos deus sibi elegerit.
Similiter de perseverantiae munere de quo scriptum est: qui perseveraverit usque in finem hic salvus erit (quod
quidem aliunde haberi non potest nisi ab eo qui potens est eum qui stat statuere ut perseveranter stet et eum qui

11

