Et ubi instituta foret et negligeretur restituatur.
Et ne sub specie pietatis impietas disseminetur statuit eadem sancta synodus neminem ad huiusmodi lectionis
officium tam publice quam privatim admittendum esse qui prius ab episcopo loci de vita moribus et scientia
examinatus et approbatus non fuerit.
Quod tamen de lectoribus in claustris monachorum non intelligatur.
Docentes vero ipsam sacram scripturam dum publice in scholis docuerint et scholares qui in ipsis scholis student
privilegiis omnibus de perceptione fructuum praebendarum et beneficiorum suorum in absentia a iure communi
concessis plene gaudeant et fruantur.
Quia vero christianae rei publicae non minus necessaria est praedicatio evangelii quam lectio et hoc est
praecipuum episcoporum munus: statuit et decrevit eadem sancta synodus omnes episcopos archiepiscopos
primates et omnes alios ecclesiarum praelatos teneri per se ipsos si legitime impediti non fuerint ad
praedicandum sanctum Iesu christi evangelium.
Si vero contigerit episcopos et alios praedictos legitimo detineri impedimento iuxta formam generalis concilii
viros idoneos assumere teneantur ad huiusmodi praedicationis officium salubriter exequendum.
Si quis autem hoc adimplere contempserit districtae subiaceat ultioni.
Archipresbyteri quoque plebani et quicunque parochiales vel alias curam animarum habentes ecclesias
quocunque modo obtinent per se vel alios idoneos si legitime impediti fuerint diebus saltem dominicis et festis
solemnibus plebes sibi commissas pro sua et earum capacitate pascant salutaribus verbis docendo ea quae scire
omnibus necessarium est ad salutem annuntiando que eis cum brevitate et facilitate sermonis vitia quae eos
declinare et virtutes quas sectari oporteat ut poenam aeternam evadere et coelestem gloriam consequi valeant.
Id vero si quis eorum praestare negligat etiam si ab episcopi iurisdictione quavis ratione exemptum se esse
praetenderet etiam si ecclesiae quovis modo exemptae dicerentur aut alicui monasterio etiam extra dioecesim
existenti forsan annexae vel unitae modo re ipsa in dioecesi sint: provida pastoralis episcoporum sollicitudo non
desit ne illud impleatur: parvuli petierunt panem et non erat qui frangeret eis.
Itaque ubi ab episcopo moniti trium mensium spatio muneri suo defuerint per censuras ecclesiasticas seu alias ad
ipsius episcopi arbitrium cogantur ita ut etiam si ei sic expedire visum fuerit ex beneficiorum fructibus alteri qui
id praestet honesta aliqua merces persolvatur donec principalis ipse resipiscens officium suum impleat.
Si quae vero parochiales ecclesiae reperiantur subiectae monasteriis in nulla dioecesi existentibus si abbates et
regulares praelati in praedictis negligentes fuerint a metropolitanis in quorum provinciis dioecesis ipsae sitae
sunt tamquam quoad hoc sedis apostolicae delegatis compellantur.
Neque huius decreti executionem consuetudo vel exemptio aut appellatio aut reclamatio sive recursus impedire
valeat quousque desuper a competenti iudice qui summarie et sola facti veritate inspecta procedat cognitum et
decisum fuerit.
Regulares vero cuiuscunque ordinis nisi a suis superioribus de vita moribus et scientia examinati et approbati
fuerint ac de eorum licentia etiam in ecclesiis suorum ordinum praedicare non possint; cum qua licentia
personaliter se coram episcopis praesentare et ab benedictionem petere teneantur antequam praedicare incipiant.
In ecclesiis vero quae suorum ordinum non sunt ultra licentiam suorum superiorum etiam episcopi licentiam
habere teneantur sine qua in ipsis ecclesiis non suorum ordinum nullo modo praedicare possint.
Ipsam autem licentiam gratis episcopi concedant.
7

