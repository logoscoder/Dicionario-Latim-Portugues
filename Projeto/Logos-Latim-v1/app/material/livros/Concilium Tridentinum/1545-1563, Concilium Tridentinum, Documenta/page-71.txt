Ad ceteras autem dignitates vel personatus quibus animarum cura nulla subest clerici alioqui idonei et viginti
duobus annis non minores adsciscantur.
Provisi etiam de beneficiis quibuscumque curam animarum habentibus teneantur a die adeptae possessionis ad
minus intra duos menses in manibus ipsius episcopi vel eo impedito coram generali eius vicario seu officiali
orthodoxae suae fidei publicam facere professionem et in Romanae ecclesiae obedientia se permansuros
spondeant ac iurent.
Provisi autem de canonicatibus et dignitatibus in ecclesiis cathedralibus non solum coram episcopo seu eius
officiali sed etiam in capitulo idem facere teneantur; alioquin praedicti omnes provisi ut supra fructus non faciant
suos nec illis possessio suffragetur.
Neminem etiam deinceps ad dignitatem canonicatum aut portionem recipiant nisi qui eo ordine sacro aut sit
initiatus quem illa dignitas praebenda aut portio requirit aut in tali aetate ut infra tempus a iure et ab hac sancta
synodo statutum initiari valeat.
In omnibus vero ecclesiis cathedralibus omnes canonicatus ac portiones habeant annexum ordinem presbyterii
diaconatus vel subdiaconatus.
Episcopus autem cum consilio capituli designet ac distribuat prout viderit expedire quibus quisque ordo ex sacris
annexus in posterum esse debeat ita tamen ut dimidia saltem pars presbyteri sint ceteri vero diaconi aut
subdiaconi; ubi vero consuetudo laudabilior habet ut plures vel omnes sint presbyteri omnino observetur.
Hortatur etiam sancta synodus ut in provinciis ubi id commode fieri potest dignitates omnes et saltem dimidia
pars canonicatuum in cathedralibus ecclesiis et collegiatis insignibus conferatur tantum magistris vel doctoribus
aut etiam licentiatis in theologia vel iure canonico.
Praeterea obtinentibus in eisdem cathedralibus aut collegiatis dignitates canonicatus praebendas aut portiones
non liceat vigore cuiuslibet statuti aut consuetudinis ultra tres menses ab eisdem ecclesiis quolibet anno abesse
salvis nihilominus earum ecclesiarum constitutionibus quae longius servitii tempus requirunt; alioquin primo
anno privetur unusquisque dimidia parte fructuum quos ratione etiam praebendae ac residentiae fecit suos.
Quodsi iterum eadem fuerit usus negligentia privetur omnibus fructibus quos eodem anno lucratus fuerit;
crescente vero contumacia contra eos iuxta sacrorum canonum constitutiones procedatur.
Distributiones vero qui statis horis interfuerint recipiant; reliqui quavis collusione aut remissione exclusa his
careant iuxta Bonifatii viii decretum quod incipit consuetudinem quod sancta synodus in usum revocat; non
obstantibus quibuscumque statutis et consuetudinibus.
Omnes vero divina per se et non per substitutos compellantur obire officia et episcopo celebranti aut alia
pontificalia exercenti adsistere et inservire atque in choro ad psallendum instituto hymnis et canticis dei nomen
reverenter distincte devote que laudare.
Vestitu insuper decenti tam in ecclesia quam extra assiduo utantur ab illicitis que venationibus aucupiis choreis
tabernis lusibus que abstineant atque ea morum integritate polleant ut merito ecclesiae senatus dici possit.
Cetera quae ad debitum in divinis officiis regimen spectant de que congrua in his canendi seu modulandi ratione
de certa lege in choro conveniendi et permanendi simul que de omnibus ecclesiae ministris quae necessaria erunt
et si qua huiusmodi: synodus provincialis pro cuiusque provinciae utilitate et moribus certam cuique formulam
praescribet.
Interea vero episcopus non minus quam cum duobus canonicis quorum unus ab episcopo alter a capitulo eligatur
in his quae expedire fidebuntur poterit providere.
71

