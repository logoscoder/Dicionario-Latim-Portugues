Declarat praeterea sancta synodus pie et religiose admodum in dei ecclesiam inductum fuisse hunc morem ut
singulis annis peculiari quodam et festo die praecelsum hoc et venerabile sacramentum singulari veneratione ac
solemnitate celebraretur ut que in processionibus reverenter et honorifice illud per vias et loca publica
circunferretur.
Aequissimum est enim sacros aliquos statutos esse dies cum christiani omnes singulari ac rara quadam
significatione gratos et memores testentur animos erga communem dominum et redemptorem pro tam ineffabili
et plane divino beneficio quo mortis eius victoria et triumphus repraesentatur.
Ac sic quidem oportuit victricem veritatem de mendacio et haeresi triumphum agere ut eius adversarii in
conspectu tanti splendoris et in tanta universae ecclesiae laetitia positi vel debilitati et fracti tabescant vel pudore
affecti et confusi aliquando resipiscant.
Consuetudo asservandi in sacrario sanctam eucharistiam adeo antiqua est ut eam saeculum etiam Niceni concilii
agnoverit.
Porro deferri ipsam sacram eucharistiam ad infirmos et in hunc usum diligenter in ecclesiis conservari
praeterquam quod cum summa aequitate et ratione coniunctum est tum multis in conciliis praeceptum invenitur
et vetustissimo catholicae ecclesiae more est observatum.
Quare sancta haec synodus retinendum omnino salutarem hunc et necessarium morem statuit.
Si non decet ad sacras ullas functiones quempiam accedere nisi sancte certe quo magis sanctitas et divinitas
coelestis huius sacramenti viro christiano comperta est eo diligentius cavere ille debet ne absque magna
reverentia et sanctitate ad id percipiendum accedat praesertim cum illa plena formidinis verba apud apostolum
legamus: qui manducat et bibit indigne iudicium sibi manducat et bibit non diiudicans corpus domini.
Quare communicare volenti revocandum est in memoriam eius praeceptum: probet autem se ipsum homo.
Ecclesiastica autem consuetudo declarat eam probationem necessariam esse ut nullus sibi conscius peccati
mortalis quantumvis sibi contritus videatur absque praemissa sacramentali confessione ad sacram eucharistiam
accedere debeat.
Quod a christianis omnibus etiam ab iis sacerdotibus quibus ex officio incubuerit celebrare haec sancta synodus
perpetuo servandum esse decrevit modo non desit illis copia confessoris.
Quod si necessitate urgente sacerdos absque praevia confessione celebraverit quam primum confiteatur.
Quoad usum autem recte et sapienter patres nostri tres rationes hoc sanctum sacramentum accipiendi
distinxerunt.
Quosdam enim docuerunt sacramentaliter duntaxat id sumere ut peccatores; alios tantum spiritualiter illos
nimirum qui voto propositum illum coelestem panem edentes fide viva quae per dilectionem operatur fructum
eius et utilitatem sentiunt; tertios porro sacramentaliter simul et spiritaliter ii autem sunt qui ita se prius probant
et instruunt ut vestem nuptialem induti ad divinam hanc mensam accedant.
In sacramentali autem sumptione semper in ecclesia dei mos fuit ut laici a sacerdotibus communionem
acciperent sacerdotes autem celebrantes se ipsos communicarent; qui mos tanquam ex traditione apostolica
descendens iure ac merito retineri debet.
Demum vero paterno affectu admonet sancta synodus hortatur rogat et obsecrat per viscera misericordiae dei
nostri ut omnes et singuli qui christiano nomine censentur in hoc unitatis signo in hoc vinculo charitatis in hoc
concordiae symbolo iam tandem aliquando conveniant et concordent memores que tantae maiestatis et tam
eximii amoris Iesu christi domini nostri qui dilectam animam suam in nostrae salutis precium et carnem suam
24

