In sententiis vero dicendis iuxta Toletani concilii statutum in loco benedictionis considentibus domini
sacerdotibus nullus debeat aut immodestis vocibus perstrepere aut tumultibus perturbare nullis etiam falsis vanis
ve aut obstinatis disceptationibus contendere; sed quidquid dicatur sic mitissima verborum prolatione temperetur
ut nec audientes offendantur nec recti iudicii acies perturbato animo inflectatur.
Insuper ipsa sacra synodus statuit ac decrevit quod si forte contigerit aliquos debito in loco non sedere et
sententiam etiam sub verbo placet proferre congregationibus interesse et alios quoscumque actus facere concilio
durante nulli propterea praeiudicium generetur nulli que novum ius acquiratur.
In nomine sanctae et individuae trinitatis patris et filii et spiritus sancti.
Haec sacrosancta oecumenica et generalis Tridentina synodus in spiritu sancto legitime congregata in ea
praesidentibus eisdem tribus apostolicae sedis legatis magnitudinem rerum tractandarum considerans praesertim
earum quae duobus illis capitibus de extirpandis haeresibus et moribus reformandis continentur quorum causa
praecipue est congregata; agnoscens autem cum apostolo non esse sibi colluctationem adversum carnem et
sanguinem sed adversus spirituales nequitias in coelestibus: cum eodem omnes et singulos in primis hortatur ut
confortentur in domino et in potentia virtutis eius in omnibus sumentes scutum fidei in quo possint omnia tela
nequissimi ignea extinguere atque galeam spei salutis accipiant cum gladio spiritus quod est verbum dei.
Itaque ut haec pia eius sollicitudo principium et progressum suum per dei gratiam habeat ante omnia statuit et
decernit praemittendam esse confessionem fidei patrum exempla in hoc secuta qui sacratioribus conciliis hoc
scutum contra omnes haereses in principio suarum actionum apponere consuevere quo solo aliquando et
infideles ad fidem traxerunt haereticos expugnarunt et fideles confirmarunt.
Quare symbolum fidei quo sancta Romana ecclesia utitur tanquam principium illud in quo omnes qui fidem
christi profitentur necessario conveniunt ac fundamentum firmum et unicum contra quod portae inferi nunquam
praevalebunt totidem verbis quibus in omnibus ecclesiis legitur exprimendum esse censuit.
Quod quidem eiusmodi est: credo in unum deum patrem omnipotentem factorem coeli et terrae visibilium
omnium et invisibilium.
Et in unum dominum Iesum christum filium dei unigenitum et ex patre natum ante omnia saecula deum de deo
lumen de lumine deum verum de deo vero genitum non factum consubstantialem patri per quem omnia facta
sunt.
Qui propter nos homines et propter nostram salutem descendit de coelis et incarnatus est de spiritu sancto ex
Maria virgine et homo factus est.
Crucifixus etiam pro nobis sub Pontio Pilato passus et sepultus est.
Et resurrexit tertia die secundum scripturas et ascendit in coelum sedet ad dexteram patris.
Et iterum venturus est cum gloria iudicare vivos et mortuos cuius regni non erit finis.
Et in spiritum sanctum dominum et vivificantem qui ex patre filioque procedit.
Qui cum patre et filio simul adoratur et conglorificatur qui locutus est per prophetas.
Et unam sanctam catholicam et apostolicam ecclesiam.
Confiteor unum baptisma in remissionem peccatorum.

2

