Item haec sacrosancta synodus statuit et decrevit proximam futuram sessionem habendam et celebrandam esse
die iovis feria quinta post sequentem dominicam in albis quae erit 21 mensis aprilis praesentis annis 1547.
Placet ne vobis decernere et declarare de huiusmodi morbo ex praemissis et aliis allegatis ita manifeste et notorie
constare ut praelati in hac civitate sine vitae discrimine commorari et in ea idcirco inviti minime retineri possint
et debeant?
item que attento recessu multorum praelatorum post proxime praeteritam sessionem et attentis protestationibus
aliorum quamplurium praelatorum in congregationibus generalibus factis hinc omnino timore ipsius morbi abire
volentium qui iuste detineri non possunt et ex quorum discessu concilium vel dissolveretur vel ex paucitate
praelatorum bonus eius progressus impediretur et attento etiam imminenti periculo vitae et aliis causis per
aliquos ex patribus in ipsis congregationibus allegatis utpote notorie veris et legitimis: placet ne vobis similiter
decernere et declarare pro conservatione et prosecutione ipsius concilii securitate vitae ipsorum praelatorum
concilium ipsum ad civitatem Bononiae veluti ad locum magis paratum salubrem et idoneum pro tempore
transferendum esse et ex nunc transferri et ibidem sessionem iam indictam statuta die vigesima prima aprilis
celebrandam esse et celebrari et successive ad ulteriora procedendum donec sanctissimo domino nostro et sacro
concilio expedire videbitur ut ad hunc seu alium locum communicato etiam consilio cum invictissimo Caesare et
christianissimo rege et aliis regibus et principibus christianis ipsum concilium reduci possit ac debeat?
haec sacrosancta oecumenica et generalis synodus quae dudum in civitate Tridenti congregata erat nunc
Bononiae in spiritu sancto legitime congregata praesidentibus in ea nomine sanctissimi in christo patris et domini
nostri domini Pauli divina providentia papae iii eisdem reverendissimis dominis Ioanne Maria episcopo
Praenestino de Monte et Marcello tituli sanctae crucis in Hierusalem presbytero sanctae Romanae ecclesiae
cardinalibus et apostolicis de latere legatis considerans quod die undecima mensis martii praesentis anni in
generali publica sessione in eadem civitate Tridenti et in loco consueto celebrata omnibus que agendis de more
peractis ex causis tunc instantibus urgentibus et legitimis interveniente etiam auctoritate sanctae sedis apostolicae
eiusdem reverendissimis praesidentibus etiam specialiter concessa decrevit et ordinavit concilium ex eo loco in
hanc civitatem transferendum esse sicuti transtulit item que sessionem pro praesenti die vigesima prima aprilis
illic indictam (ut de sacramentorum et reformationis materiis de quibus tractandum proposuerat canones
sancirentur et promulgarentur) in hac ipsa civitate Bononiae celebrari debere.
Considerans que nonnullos ex patribus qui in hoc concilio interesse consueverunt his superioribus maioris
ebdomadae et solemnitatis paschalis diebus in propriis ecclesiis occupatos aliquos etiam aliis impedimentis
detentos huc nondum accessisse quos tamen brevi affuturos sperandum est ac propterea factum esse ut non ea
quam sancta synodus desiderabat praelatorum frequentia potuerint materiae ipsae sacramentorum et
reformationis examinari ac discuti: ut omnia maturo consilio et cum dignitate et gravitate debita fiant bonum
opportunum et expediens censuit censet que sessionem praedictam quae hoc ipso die (ut praefertur) celebranda
erat ad diem iovis infra octavam penthecostes proxime futuram quoad ipsas materias expediendas differendam et
prorogandam esse quemadmodum differt et prorogat.
Quam diem et rei gerendae maxime opportunam et patribus praesertim absentibus percommodam iudicavit et
iudicat.
Hoc tamen adiecto quod terminum ipsum ipsa sancta synodus pro eius arbitrio et voluntate sicuti rebus concilii
putaverit expedire etiam in privata congregatione restringere et imminuere possit et valeat.
Quamvis haec sacrosancta oecumenica et generalis synodus sessionem quae die vigesima prima mensis aprilis
proxime praeteriti super sacramentorum et reformationis materiis in hac inclyta civitate Bononiae ex decreto in
urbe Tridentina in publica sessione die undecima mensis martii promulgato celebranda erat propter aliquas
causas ac praesertim propter absentiam nonnullorum patrum quos brevi affuturos sperabat ad hunc praesentem
diem differendam et prorogandam esse censuerit volens tamen cum iis qui non venerunt etiam adhuc benigne
agere eadem sacrosancta synodus in spiritu sancto legitime congregata praesidentibus in eadem eisdem sanctae
Romanae ecclesiae cardinalibus et apostolicae sedis legatis statuit et decrevit sessionem ipsam quam hac die
secunda mensis iunii praesentis anni millesimi quingentesimi quadragesimi septimi celebrare decreverat ad diem
iovis post festum nativitatis beatae Mariae virginis quae erit decima quinta mensis septembris proxime futuri
quoad praedictas et alias materias expediendas differendam et prorogandam esse quemadmodum differt et
prorogat ita tamen quod prosecutio discussionis et examinationis tam eorum quae ad dogmata quam ad
21

