Ita plerumque temporalium dominorum ac magistratuum mentis oculos terreni affectus atque cupiditates
excaecant ut viros et mulieres sub eorum iurisdictione degentes maxime divites vel spem magnae haereditatis
habentes minis et poenis adigant cum iis matrimonium invitos contrahere quos ipsi domini vel magistratus illis
praescripserint.
Quare cum maxime nefarium sit matrimonii libertatem violare et ab eis iniurias nasci a quibus iura exspectantur:
praecipit sancta synodus omnibus cuiuscumque gradus dignitatis et conditionis exsistant sub anathematis poena
quam ipso facto incurrant ne quovis modo directe vel indirecte subditos suos vel quoscumque alios cogant
quominus libere matrimonia contrahant.
Ab adventu domini nostri Iesu christi usque in diem epiphaniae et a feria quarta cinerum usque in octavam
paschatis inclusive antiquas solemnium nuptiarum prohibitiones diligenter ab omnibus observari sancta synodus
praecipit.
In aliis vero temporibus nuptias solemniter celebrari permittit quas episcopi ut ea qua decet modestia et honestate
fiant curabunt.
Sancta enim res est matrimonium et sancte tractandum.
Eadem sacrosancta synodus reformationis materiam prosequens haec in praesenti sessione statuenda decernit.
Si in quibuslibet ecclesiae gradibus providenter scienter que curandum est ut in domini domo nihil sit
inordinatum nihil que praeposterum: multo magis elaborandum est ut in electione eius qui supra omnes gradus
constituitur non erretur.
Nam totius familiae domini status et ordo mutabit si quod requiritur in corpore non inveniatur in capite; unde etsi
alias sancta synodus de promovendis ad cathedrales et superiores ecclesias nonnulla utiliter decrevit: hoc tamen
munus huiusmodi esse censet ut si pro rei magnitudine expendatur numquam satis cautum de eo videri possit.
Itaque statuit ut cum primum ecclesia vacaverit supplicationes ac preces publice privatim que habeantur atque a
capitulo per civitatem et dioecesim indicantur quibus clerus populus que bonum a deo pastorem valeat impetrare.
Omnes vero et singulos qui ad promotionem praeficiendorum quodcumque ius quacumque ratione a sede
apostolica habent aut alioquin operam suam praestant: nihil in his pro praesenti temporum ratione innovando
hortatur et monet ut in primis meminerint nihil se ad dei gloriam et populorum salutem utilius posse facere quam
si bonos pastores et ecclesiae gubernandae idoneos promoveri studeant eos que alienis peccatis communicantes
mortaliter peccare nisi quos digniores et ecclesiae magis utiles ipsi iudicaverint non quidem precibus vel humano
affectu aut ambientium suggestionibus sed eorum exigentibus meritis praefici diligenter curaverint et quos ex
legitimo matrimonio natos et vita aetate doctrina atque aliis omnibus qualitatibus praeditos sciant quae iuxta
sacros canones et Tridentinae huius synodi decreta requiruntur.
Quoniam vero in sumendo de praedictis omnibus qualitatibus gravi idoneo que bonorum et doctorum virorum
testimonio non uniformis ratio ubique ex nationum populorum ac morum varietate potest adhiberi: mandat
sancta synodus ut in provinciali synodo per metropolitanum habenda praescribatur quibusque locis et provinciis
propria examinis seu inquisitionis aut instructionis faciendae forma sanctissimi Romani pontificis arbitrio
approbanda quae magis eisdem locis utilis atque opportuna esse videbitur ita tamen ut cum deinde hoc examen
seu inquisitio de persona promovenda perecta fuerit ea in instrumentum publicum redacta cum toto testimonio ac
professione fidei ab eo facta quamprimum ad sanctissimum Romanum pontificem omnino transmittatur ut ipse
summus pontifex plena totius negotii ac personarum notitia habita pro gregis dominici commodo de illis si
idonei per examen seu per inquisitionem factam reperti fuerint ecclesiis possit utilius providere.
Omnes vero inquisitiones informationes testimonia ac probationes quaecumque de promovendi qualitatibus et
ecclesiae statu a quibuscumque etiam in Romana curia habitae per cardinalem qui relationem facturus erit in
consistorio et alios tres cardinales diligenter examinentur ac relatio ipsa cardinalis relatoris et trium cardinalium
66

