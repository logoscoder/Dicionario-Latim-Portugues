patrum consensus semper intellexit et Novatianos remittendi potestatem olim pertinaciter negantes magna
ratione ecclesia catholica tanquam haereticos explosit atque condemnavit.
Quare verissimum hunc illorum verborum domini sensum sancta haec synodus probans et recipiens damnat
eorum commentitias interpretationes qui verba illa ad potestatem praedicandi verbum dei et christi evangelium
annunciandi contra huiusmodi sacramenti institutionem falso detorquent.
Caeterum hoc sacramentum multis rationibus a baptismo differre dignoscitur.
Nam praeterquam quod materia et forma quibus sacramenti essentia perficitur longissime dissidet constat certe
baptismi ministrum iudicem esse non oportere cum ecclesia in neminem iudicium exerceat qui non prius in
ipsam per baptismi ianuam fuerit ingressus.
Quid enim mihi (inquit apostolus) de iis qui foris sunt iudicare?
secus est de domesticis fidei quos christus dominus lavacro baptismi sui corporis membra semel effecit.
Nam hos si se postea crimine aliquo contaminaverint non iam repetito baptismo ablui (cum id in ecclesia
catholica nulla ratione liceat) sed ante hoc tribunal tanquam reos sisti voluit ut per sacerdotum sententiam non
semel sed quoties ab admissis peccatis ad ipsum poenitentes confugerent possent liberari.
Alius praeterea est baptismi et alius poenitentiae fructus.
Per baptismum enim christum induentes nova prorsus in illo efficimur creatura plenam et integram peccatorum
omnium remissionem consequentes; ad quam tamen novitatem et integritatem per sacramentum poenitentiae sine
magnis nostris fletibus et laboribus divina id exigente iustitia pervenire nequaquam possumus ut merito
poenitentia laboriosus quidam baptismus a sanctis patribus dictis fuerit.
Est autem hoc sacramentum poenitentiae lapsis post baptismum ad salutem necessarium ut nondum regeneratis
ipse baptismus.
Docet praeterea sancta synodus sacramenti poenitentiae formam in qua praecipue ipsius vis sita est in illis
ministri verbis positam esse: ego te absolvo et cetera quibus de ecclesiae sanctae more preces quaedam
laudabiliter adiunguntur ad ipsius tamen formae essentiam nequaquam spectant neque ad ipsius sacramenti
administrationem sunt necessariae.
Sunt autem quasi materia huius sacramenti ipsius poenitentis actus, nempe contritio confessio et satisfactio.
Qui quatenus in poenitente ad integritatem sacramenti ad plenam que et perfectam peccatorum remissionem ex
dei institutione requiruntur hac ratione poenitentiae partes dicuntur.
Sane vero res et effectus huius sacramenti quantum ad eius vim et efficaciam pertinet reconciliatio est cum deo
quam interdum in viris piis et cum devotione hoc sacramentum percipientibus conscientiae pax ac serenitas cum
vehementi spiritus consolatione consequi solet.
Haec de partibus et effectu huius sacramenti sancta synodus tradens simul eorum sententias damnat qui
poenitentiae partes incussos conscientiae terrores et fidem esse contendunt.
Contritio quae primum locum inter dictos poenitentis actus habet animi dolor ac detestatio est de peccato
commisso cum proposito non peccandi de caetero.

29

