Quanta cura adhibenda sit ut sacrosanctum missae sacrificium omni religionis cultu ac veneratione celebretur
quivis facile existimare poterit qui cogitarit maledictum in sacris litteris eum vocari qui facit opus dei
negligenter.
Quodsi necessario fatemur nullum aliud opus adeo sanctum ac divinum a christifidelibus tractari posse quam hoc
ipsum tremendum mysterium quo vivifica illa hostia qua deo patri reconciliati sumus in altari per sacerdotes
quotidie immolatur: satis etiam apparet omnem operam et diligentiam in eo ponendam esse ut quanta maxima
fieri potest interiori cordis munditia et puritate atque exterioris devotionis ac pietatis specie peragatur.
Cum igitur multa iam sive temporum vitio sive hominum incuria et improbitate irrepsisse videantur quae a tanti
sacrificii dignitate aliena sunt: ut et debitus honor et cultus ad dei gloriam et fidelis populi aedificationem
restituatur: decernit sancta synodus ut ordinarii locorum episcopi ea omnia prohibere atque e medio tollere
sedulo curent ac teneantur quae vel avaritia idolorum servitus vel irreverentia quae ab impietate vix seiuncta esse
potest vel superstitio verae pietatis falsa imitatrix induxit.
Atque ut multa paucis comprehendantur in primis quod ad avaritiam pertinet cuiusvis generis mercedum
conditiones pacta et quidquid pro missis novis celebrandis datur necnon importunas atque illiberales
eleemosynarum exactiones potius quam postulationes alia que huiusmodi quae a simoniaca labe vel certe a turpi
quaestu non longe absunt omnino prohibeant.
Deinde ut irreverentia vitetur singuli in suis dioecesibus interdicant ne cui vago et ignoto sacerdoti missas
celebrare liceat.
Neminem praeterea cui publice et notorie criminosus sit aut sancto altari ministrare aut sacris interesse
permittant neve patiantur privatis in domibus atque omnino extra ecclesiam et ad divinum tantum cultum
dedicata oratoria ab eisdem ordinariis designanda et visitanda sanctum hoc sacrificium a saecularibus aut
regularibus quibuscumque peragi ac nisi prius qui intersint decenter composito corporis habitu declaraverint se
mente etiam ac devoto cordis affectu non solum corpore adesse.
Ab ecclesiis vero musicas eas ubi sive organo sive cantu lascivum aut impurum aliquid miscetur item saeculares
omnes actiones vana atque adeo profana colloquia deambulationes strepitus clamores arceant ut domus dei vere
domus orationis esse videatur ac dici possit.
Postremo ne superstitioni locus aliquis detur edicto et poenis propositis caveant ne sacerdotes aliis quam debitis
horis celebrent neve ritus alios aut alias caeremonias et preces in missarum celebratione adhibeant praeter eas
quae ab ecclesia probatae ac frequenti et laudabili usu receptae fuerint.
Quarundam vero missarum et candelarum certum numerum qui magis a superstitioso cultu quam a vera religione
inventus est omnino ab ecclesia removeant doceant que populum quis sit et a quo potissimum proveniat huius
sanctissimi sacrificii tam pretiosus ac coelestis fructus.
Moneant etiam eundem populum ut frequenter ad suas parochias saltem diebus dominicis et maioribus festis
accedant.
Haec igitur omnia quae summatim enumerata sunt omnibus locorum ordinariis ita proponuntur ut non solum ea
ipsa sed quaecumque alia huc pertinere visa fuerint ipsi pro data sibi a sacrosancta synodo potestate ac etiam ut
delegati sedis apostolicae prohibeant mandent corrigant statuant atque ad ea inviolate servanda censuris
ecclesiasticis aliis que poenis quae illorum arbitrio constituentur fidelem populum compellant.
Non obstantibus privilegiis exemptionibus appellationibus et consuetudinibus quibuscumque.
Eadem sacrosancta oecumenica et generalis Tridentina synodus in spiritu sancto legitime congregata
praesidentibus in ea eisdem apostolicae sedis legatis: ut reformationis negotium prosequatur haec in praesenti
sessione statuenda censuit.
50

