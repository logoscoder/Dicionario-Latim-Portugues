Quapropter sciant universi sacratissimos canones exacte ab omnibus et quoad eius fieri poterit indistincte
observandos.
Quodsi urgens iusta que ratio et maior quandoque utilitas postulaverit cum aliquibus dispensandum esse: id
causa cognita ac summa maturitate atque gratis a quibuscumque ad quos dispensatio pertinebit erit praestandum;
aliter que facta dispensatio surreptitia censeatur.
Detestabilis duellorum usus fabricante diabolo introductus ut cruenta corporum morte animarum etiam perniciem
lucretur: ex christiano orbe penitus exterminetur.
Imperator reges duces principes marchiones comites et quocumque alio nomine domini temporales qui locum ad
monomachiam in terris suis inter christianos concesserint: ex ipso sint excommunicati ac iurisdictione et
dominio civitatis castri aut loci in quo vel apud quem duellum fieri permiserint quod ab ecclesia obtinent privati
intelligantur et si feudalia sint directis dominis statim acquirantur.
Qui vero pugnam commiserint et qui eorum patrini vocantur: excommunicationis ac omnium bonorum suorum
proscriptionis ac perpetuae infamiae poenam incurrant et ut homicidae iuxta sacros canones puniri debeant et si
in ipso conflictu decesserint perpetuo careant ecclesiastica sepultura.
Illi etiam qui consilium in causa duelli tam in iure quam facto dederint aut alia quacumque ratione ad id
quemquam suaserint necnon spectatores excommunicationis ac perpetuae maledictionis vinculo teneantur.
Non obstante quocumque privilegio seu prava consuetudine etiam immemorabili.
Cupiens sancta synodus ecclesiasticam disciplinam in christiano populo non solum restitui sed etiam perpetuo
sarctam tectam a quibuscumque impedimentis conservari: praeter ea quae de ecclesiasticis personis constituit
saeculares quoque principes officii sui admonendos esse censuit confidens eos ut catholicos quos deus sanctae
fidei ecclesiae que protectores esse voluit ius suum ecclesiae restitui non tantum esse concessuros sed etiam
subditos suos omnes ad debitam erga clerum parochos et superiores ordines reverentiam revocaturos nec
permissuros ut officiales aut inferiores magistratus ecclesiae et personarum ecclesiasticarum immunitatem dei
ordinatione et canonicis sanctionibus constitutam aliquo cupiditatis studio seu inconsideratione aliqua violent sed
una cum ipsis principibus debitam sacris summorum pontificum et conciliorum constitutionibus observantiam
praestent.
Decernit itaque et praecipit sacros canones et concilia generalia omnia necnon alias apostolicas sanctiones in
favorem ecclesiasticarum personarum libertatis ecclesiasticae et contra eius violatores editas quae omnia
praesenti etiam decreto innovat exacte ab omnibus observari debere.
Propterea que admonet imperatorem reges res publicas principes et omnes et singulos cuiuscumque status et
dignitatis exstiterint ut quo largius bonis temporalibus atque in alios potestate sunt ornati eo sanctius quae
ecclesiastici iuris sunt tamquam dei praecipua eius que patrocinio tecta venerentur nec ab ullis baronibus
domicellis rectoribus aliis ve dominis temporalibus seu magistratibus maxime que ministris ipsorum principum
laedi patiantur sed severe in eos qui illius libertatem immunitatem atque iurisdictionem impediunt
animadvertant; quibus etiam ipsimet exemplo ad pietatem religionem ecclesiarum que protectionem exsistant
imitantes anteriores optimos religiosissimos que principes qui res ecclesiae sua in primis auctoritate ac
munificentia auxerunt nedum ab aliorum iniuria vindicarunt.
Adeo que ea in re quisque officium suum sedulo praestet quo cultus divinus devote exerceri et praelati ceteri que
clerici in residentiis et officiis suis quieti et sine impedimentis cum fructu et aedificatione populi permanere
valeant.
Postremo sancta synodus omnia et singula sub quibuscumque clausulis et verbis quae de morum reformatione
atque ecclesiastica disciplina tam sub felicis recordationis Paulo iii ac Iulio iii quam sub sanctissimo pio iv
pontificibus maximis in hoc sacro concilio statuta sunt declarat ita decreta fuisse ut in his salva semper auctoritas
sedis apostolicae et sit et esse intelligatur.
92

