nobis dedit ad manducandum haec sacra mysteria corporis et sanguinis eius ea fidei constantia et firmitate ea
animi devotione ea pietate et cultu credant et venerentur ut panem illum supersubstantialem frequenter suscipere
possint et is vere eis sit animae vita et perpetua sanitas mentis cuius vigore confortati ex huius miserae
peregrinationis itinere ad coelestem patriam pervenire valeant eundem panem angelorum quem modo sub sacris
velaminibus edunt absque ullo velamine manducaturi.
Quoniam autem non est satis veritatem dicere nisi et detegantur et refellantur errores placuit sanctae synodo hos
canones subiungere ut omnes iam agnita doctrina catholica intelligant quoque quae ab illis hereses caveri vitari
que debeant.
Si quis negaverit in sanctissimo eucharistiae sacramento contineri vere realiter et substantialiter corpus et
sanguinem una cum anima et divinitate domini nostri Iesu christi ac proinde totum christum sed dixerit
tantummodo esse in eo ut in signo vel figura aut virtute: a(nathema) s(it).
Si quis dixerit in sacrosancto eucharistiae sacramento remanere substantiam panis et vini una cum corpore et
sanguine domini nostri Iesu christi negaverit que mirabilem illam et singularem conversionem totius substantiae
panis in corpus et totius substantiae vini in sanguinem manentibus dumtaxat speciebus panis et vini quam
quidem conversionem catholica ecclesia aptissime transsubstantiatione appellat: a(nathema) s(it).
Si quis negaverit in venerabili sacramento eucharistiae sub unaquaque specie et sub singulis cuiusque speciei
partibus separatione facta totum christum contineri: a(nathema) s(it).
Si quis dixerit peracta consecratione in admirabili eucharistiae sacramento non esse corpus et sanguinem domini
nostri Iesu christi sed tantum in usu dum sumitur non autem ante vel post et in hostiis seu particulis consecratis
quae post communionem reservantur vel supersunt non remanere verum corpus domini: a(nathema) s(it).
Si quis dixerit vel praecipuum fructum sanctissimae eucharistiae esse remissionem peccatorum vel ex ea non
alios effectus provenire: a(nathema) s(it).
Si quis dixerit in sancto eucharistiae sacramento christum unigenitum dei filium non esse cultu latriae etiam
externo adorandum atque ideo nec festiva peculiari celebritate venerandum neque in processionibus secundum
laudabilem et universalem ecclesiae sanctae ritum et consuetudinem solemniter circumgestandum vel non
publice ut adoretur populo proponendum et eius adoratores esse idolatras: a(nathema) s(it).
Si quis dixerit non licere sacram eucharistiam in sacrario reservari sed statim post consecrationem astantibus
necessario distribuendam aut non licere ut illa ad infirmos honorifice deferatur: a(nathema) s(it).
Si quis dixerit christum in eucharistiae exhibitum spiritualiter tantum manducari et non etiam sacramentaliter ac
realiter: a(nathema) s(it).
Si quis negaverit omnes et singulos christifideles utriusque sexus cum ad annos discretionis pervenerint teneri
singulis annis saltem in paschate ad communicandum iuxta praeceptum sanctae matris ecclesiae: a(nathema)
s(it).
Si quis dixerit non licere sacerdoti celebranti se ipsum communicare: a(nathema) s(it).
Si quis dixerit solam fidem esse sufficientem praeparationem ad sumendum sanctissimae eucharistiae
sacramentum: a(nathema) s(it).
Et ne tantum sacramentum indigne atque ideo in mortem et condemnationem sumatur statuit et declarat ipsa
sancta synodus illis quos conscientia peccati mortalis gravat quantumcunque etiam se contritos existiment habita
copia confessoris necessario praemittendam esse confessionem sacramentalem.

25

