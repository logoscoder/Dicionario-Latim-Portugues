intelligantur non obstante quacumque in iis verborum forma seu derogatione quae habeatur pro expressa; nec
exsecutioni amplius demandentur sed beneficia ipsa unita cum vacaverint libere ut antea conferantur.
Quae vero a quadraginta annis citra factae effectum et plenam incorporationem sunt consecutae: hae nihilominus
ab ordinariis tamquam a sede apostolica delegatis revideantur et examinentur ac quae per subreptionem vel
obreptionem obtentae fuerint simul cum unionibus irritae declarentur ac beneficia ipsa separentur et aliis
conferantur.
Similiter quoque patronatus quicumque in ecclesiis et quibuscumque aliis beneficiis etiam dignitatibus antea
liberis acquisiti a quadraginta annis citra et in futurum acquirendi seu ex augmento dotis seu ex nova
constructione vel alia simili causa: etiam auctoritate sedis apostolicae ab eisdem ordinariis uti delegatis ut supra
qui nullius in his facultatibus aut privilegiis impediantur diligenter cognoscantur; et quos non repererint ob
maxime evidentem ecclesiae vel beneficii seu dignitatis necessitatem legitime constitutos esse: in totum revocent
atque beneficia huiusmodi sine damno illa possidentium et restituto patronis eo quod ab eis idcirco datum est in
pristinum libertatis statum reducant non obstantibus privilegiis constitutionibus et consuetudinibus etiam
immemorabilibus.
Quoniam ob malitiosam petentium suggestionem et quandoque ob locorum longinquitatem personarum notitia
quibus causae mandantur usque adeo haberi non potest hinc que interdum iudicibus non undequaque idoneis
causae in partibus delegantur: statuit sancta synodus in singulis conciliis provincialibus aut dioecesanis aliquot
personas quae qualitates habeant iuxta constitutionem Bonifatii viii quae incipit statutum et alioquin ad id aptas
designari ut praeter ordinarios locorum iis etiam posthac causae ecclesiasticae ac spirituales et ad forum
ecclesiasticum pertinentes in partibus delegandae committantur.
Et si aliquem interim ex designatis mori contigerit substituat ordinarius loci cum consilio capituli alium in eius
locum usque ad futuram provincialem aut dioecesanam synodum ita ut habeat quaeque dioecesis quatuor saltem
aut etiam plures probatas personas ac ut supra qualificatas quibus huiusmodi causae a quolibet legato vel nuntio
atque etiam a sede apostolica committantur; alioquin post designationem factam quam statim episcopi ad
summum Romanum pontificem transmittant delegationes quaecumque aliorum iudicum aliis quam his factae
surreptitiae censeantur.
Admonet dehinc sancta synodus tam ordinarios quam alios quoscumque iudices ut terminandis causis quanta
fieri poterit brevitate studeant ac litigatorum artibus seu in litis contestatione seu alia parte iudicii differenda
modis omnibus: aut termini praefixione aut competenti alia ratione occurrant.
Magnam ecclesiis perniciem afferre solet cum earum bona repraesentata pecunia in successorum praeiudicium
aliis locantur.
Omnes igitur hae locationes si anticipatis solutionibus fient nullatenus in praeiudicium successorum validae
intelligantur quocumque indulto aut privilegio non obstante.
Nec huiusmodi locationes in Romana curia vel extra eam confirmentur.
Non liceat etiam iurisdictiones ecclesiasticas seu facultates nominandi aut deputandi vicarios in spiritualibus
locare nec conductoribus per se aut alios ea exercere; aliter que concessiones etiam a sede apostolica factae
surreptitiae censeantur.
Locationes vero rerum ecclesiasticarum etiam auctoritate apostolica confirmatas sancta synodus irritas decernit
quas a triginta annis citra ad longum tempus seu ut in nonnullis partibus ad viginti novem seu bis viginti novem
annos vocant factas: synodus provincialis vel deputandi ab ea in damnum ecclesiae et contra canonicas
sanctiones contractas fuisse iudicabunt.

89

