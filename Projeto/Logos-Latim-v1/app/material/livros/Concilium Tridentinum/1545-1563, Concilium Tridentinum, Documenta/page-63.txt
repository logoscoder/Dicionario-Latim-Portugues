Si quis dixerit clericos in sacris ordinibus constitutos vel regulares castitatem solemniter professos posse
matrimonium contrahere contractum que validum esse non obstante lege ecclesiastica vel voto et oppositum nil
aliud esse quam damnare matrimonium; posse que omnes contrahere matrimonium qui non sentiunt se castitatis
(etiam si eam voverint) habere donum: a(nathema) s(it).
Cum deus id recte petentibus non deneget nec patiatur nos supra id quod possumus tentari.
Si quis dixerit statum coniugalem anteponendum esse statui virginitatis vel coelibatus et non esse melius ac
beatius manere in virginitate aut coelibatu quam iungi matrimonio: a(nathema) s(it).
Si quis dixerit prohibitionem solemnitatis nuptiarum certis anni temporibus superstitionem esse tyrannicam ab
ethnicorum superstitione profectam; aut benedictiones et alias caeremonias quibus ecclesia in illis utitur
damnaverit: a(nathema) s(it).
Si quis dixerit causas matrimoniales non spectare ad iudices ecclesiasticos: a(nathema) s(it).
Tametsi dubitandum non est clandestina matrimonia libero contrahentium consensu facta rata et vera esse
matrimonia quamdiu ecclesia ea irrita non fecit et proinde iure damnandi sint illi ut eos sancta synodus
anathemate damnat qui ea vera ac rata esse negant qui que falso affirmant matrimonia a filiis familias sine
consensu parentum contracta irrita esse et parentes ea rata vel irrita facere posse: nihilominus sancta dei ecclesia
ex iustissimis causis illa semper detestata est atque prohibuit.
Verum cum sancta synodus animadvertat prohibitiones illas propter hominum inobedientiam iam non prodesse
et gravia peccata perpendat quae ex eisdem clandestinis coniugiis ortum habent praesertim vero eorum qui in
statu damnationis permanent dum priore uxore cum qua clam contraxerant relicta cum alia palam contrahunt et
cum ea in perpetuo adulterio vivunt; cui malo cum ab ecclesia quae de occultis non iudicat succurri non possit
nisi efficacius aliquod remedium adhibeatur: idcirco sacri Lateranensis concilii sub Innocentio iii celebrati
vestigiis inhaerendo praecipit ut in posterum antequam matrimonium contrahatur ter a proprio contrahentium
parocho tribus continuis diebus festivis in ecclesia inter missarum solemnia publice denuntietur inter quos
matrimonium sit contrahendum; quibus denuntiationibus factis si nullum legitimum opponatur impedimentum ad
celebrationem matrimonii in facie ecclesiae procedatur ubi parochus viro et muliere interrogatis et eorum mutuo
consensu intellecto vel dicat: ego vos in matrimonium coniungo in nomine patris et filii et spiritus sancti vel aliis
utatur verbis iuxta receptum uniuscuiusque provinciae ritum.
Quodsi aliquando probabilis fuerit suspicio matrimonium malitiose impediri posse si tot praecesserint
denuntiationes: tunc vel una tantum denuntiatio fiat vel saltem parocho et duobus vel tribus testibus praesentibus
matrimonium celebretur; deinde ante illius consummationem denuntiationes in ecclesia fiant ut si aliqua subsunt
impedimenta facilius detegantur nisi ordinarius ipse expedire iudicaverit ut praedictae denuntiationes remittantur
quod illius prudentiae et iudicio sancta synodus relinquit.
Qui aliter quam praesente parocho vel alio sacerdote de ipsius parochi seu ordinarii licentia et duobus vel tribus
testibus matrimonium contrahere attentabunt: eos sancta synodus ad sic contrahendum omnino inhabiles reddit et
huiusmodi contractus irritos et nullos esse decernit prout eos praesenti decreto irritos facit et annullat.
Insuper parochum vel alium sacerdotem qui cum minori testium numero et testes qui sine parocho vel sacerdote
huiusmodi contractui interfuerint necnon ipsos contrahentes graviter arbitrio ordinarii puniri praecipit.
Praeterea eadem sancta synodus hortatur ut coniuges ante benedictionem sacerdotalem in templo suscipiendam
in eadem domo non cohabitent.
Statuit que benedictionem a proprio parocho fieri neque a quoquam nisi ab ipso parocho vel ab ordinario
licentiam ad praedictam benedictionem faciendam alii sacerdoti concedi posse quacumque consuetudine etiam
immemorabili quae potius corruptela dicenda est vel privilegio non obstante.
63

