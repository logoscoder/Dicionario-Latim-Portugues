Itaque si praedicti omnes et singuli cuiuscumque ordinis vel religionis et dignitatis etiam si laici fuerint qui
administrationem hospitalium habent non tamen regularibus subiecti ubi viget regularis observantia: ab ordinario
moniti hospitalitatis munus adhibitis omnibus ad quae tenentur necessariis re ipsa obire cessaverint: non solum
per ecclesiasticas censuras et alia iuris remedia ad id compelli possint se etiam hospitalis ipsius administratione
cura ve perpetuo privari possint alii que eorum loco ab his ad quos spectabit substituantur et praedicti
nihilominus etiam ad fructuum restitutionem quos contra ipsorum hospitalium institutionem perceperunt quae
nulla eis remissione aut compositione indulgeatur in foro conscientiae teneantur.
Nec administratio seu gubernatio huiusmodi locorum uni et eidem personae ultra triennium deinceps
committatur nisi aliter in fundatione cautum reperiatur.
Non obstante quoad omnia supradicta quacumque unione exemptione et consuetudine in contrarium etiam
immemorabili seu privilegiis aut indultis quibuscumque.
Sicuti legitima patronatuum iura tollere pias que fidelium voluntates in eorum institutione violare aequum non
est: sic etiam ut hoc colore beneficia ecclesiastica in servitutem quod a multis impudenter fit redigantur non est
permittendum.
Ut igitur debita in omnibus ratio observetur decernit sancta synodus ut titulus iuris patronatus sit ex fundatione
vel dotatione qui ex authentico documento et aliis iure requisitis ostendatur sive etiam ex multiplicatis
praesentationibus per antiquissimum temporis cursum qui hominum memoriam excedat alias ve secundum iuris
dispositionem; in iis vero personis seu communitatibus vel universitatibus in quibus id ius plerumque ex
usurpatione potius quaesitum praesumi solet plenior et exactior probatio ad docendum verum titulum requiratur
nec immemorabilis temporis probatio aliter eis suffragetur quam si praeter reliqua ad eam necessaria
praesentationes etiam continuatae non minori saltem quam quinquaginta annorum spatio quae omnes effectum
sortitae sint authenticis scripturis probentur.
Reliqui patronatus omnes in beneficiis tam saecularibus quam regularibus seu parochialibus vel dignitatibus aut
quibuscumque aliis beneficiis in cathedrali vel collegiata ecclesia seu facultates et privilegia concessa tam in vim
patronatus quam alio quocumque iure nominandi eligendi praesentandi ad ea cum vacant (exceptis patronatibus
super cathedralibus ecclesiis competentibus et exceptis aliis quae ad imperatorem et reges seu regna possidentes
alios que sublimes ac supremos principes iura imperii in dominiis suis habentes pertinent et quae in favorem
studiorum generalium concessa sunt): in totum prorsus abrogata et irrita cum quasi possessione inde secuta
intelligantur; beneficia que huiusmodi tamquam libera a suis collatoribus conferantur ac provisiones huiusmodi
plenum effectum consequantur.
Ad haec liceat episcopo praesentatos a patronis si idonei non fuerint repellere.
Quodsi ad inferiores institutio pertineat: ab episcopo tamen iuxta alias statuta ab hac sancta synodo examinentur;
alioquin institutio ab inferioribus facta irrita sit et inanis.
Patroni autem beneficiorum cuiuscumque ordinis et dignitatis etiam si communitates universitates collegia
quaecumque clericorum vel laicorum exsistant in perceptione fructuum proventuum obventionum
quorumcumque beneficiorum etiam si vere de iure patronatus ipsorum ex fundatione et dotatione essent
nullatenus nulla ve causa vel occasione se ingerant sed illos libere rectori seu beneficiato non obstante etiam
quacumque consuetudine distribuendos dimittant; nec dictum ius patronatus venditionis aut alio quocumque
titulo in alios contra canonicas sanctiones transferre praesumant; si secus fecerint excommunicationis et
interdicti poenis subiiciantur et dicto iure patronatus ipso iure privati exsistant.
Insuper accessiones per viam unionis factae de beneficiis liberis ad ecclesias iuris patronatui etiam laicorum
subiectas tam ad parochiales quam ad alia quaecumque beneficia etiam simplicia seu dignitates vel hospitalia ita
ut praedicta beneficia libera eiusdem naturae cum iis quibus cum uniuntur efficiantur atque sub iure patronatus
constituantur: hae si nondum plenarium sortitae sunt effectum vel deinceps ad cuiusvis instantiam fient
quacumque auctoritate etiam apostolica concessae fuerint: simul cum unionibus ipsis per subreptionem obtentae
88

