Procul dubio enim magnopere a peccato revocant et quasi freno quodam cohercent hae satisfactoriae poenae
cautiores que et vigilantiores in futurum poenitentes efficiunt; medentur quoque peccatorum reliquiis et vitiosos
habitus male vivendo comparatos contrariis virtutum actionibus tollunt.
Neque vero securior ulla via in ecclesia dei unquam existimata fuit ad amovendam imminentem a domino
poenam quam ut haec poenitentiae opera homines cum vero animi dolore frequentent.
Accedit ad haec quod dum satisfaciendo patimur pro peccatis christo Iesu qui pro peccatis nostris satisfecit ex
quo omnis nostra sufficientia est conformes efficimur certissimam quoque inde arrham habentes quod si
compatimur et conglorificabimur.
Neque vero ita nostra est satisfactio haec quam pro peccatis nostris exsolvimus ut non sit per christum Iesum;
nam qui ex nobis tanquam ex nobis nihil possumus eo cooperante qui nos confortat omnia possumus.
Ita non habet homo unde glorietur; sed omnis gloriatio nostra in christo est in quo vivimus in quo meremur in
quo satisfacimus facientes fructus dignos poenitentiae qui ex illo vim habent ab illo offeruntur patri et per illum
acceptantur a patre.
Debent ergo sacerdotes domini quantum spiritus et prudentia suggesserit pro qualitate criminum et poenitentium
facultate salutares et convenientes satisfactiones iniungere ne si forte peccatis conniveant et indulgentius cum
poenitentibus agant levissima quaedam opera pro gravissimis delictis iniungendo alienorum peccatorum
participes efficiantur.
Habeant autem prae oculis ut satisfactio quam imponunt non sit tantum ad novae vitae custodiam et infirmitatis
medicamentum sed etiam ad praeteritorum peccatorum vindictam et castigationem; nam claves sacerdotum non
ad solvendam dumtaxat sed et ad ligandum concessas etiam antiqui patres et credunt et docent.
Nec propterea existimarunt sacramentum poenitentiae esse forum irae vel poenarum sicut nemo unquam
catholicus sensit ex huiusmodi nostris satisfactionibus vim meriti et satisfactionis domini nostri Iesu christi vel
obscurari vel aliqua ex parte imminui; quod dum novatores intelligere nolunt ita optimam poenitentiam novam
vitam esse docent ut omnem satisfactionis vim et usum tollant.
Docet praeterea tantam esse divinae munificentiae largitatem ut non solum poenis sponte a nobis pro vindicando
peccato susceptis aut sacerdotis arbitrio pro mensura delicti impositis sed etiam (quod maximum amoris
argumentum est) temporalibus flagellis a deo inflictis et a nobis patienter toleratis apud deum patrem per
christum Iesum satisfacere valeamus.
Visum est autem sanctae synodo praecedenti doctrinae de poenitentia adiungere ea quae sequuntur de
sacramento extremae unctionis quod non modo poenitentiae sed et totius christianae vitae quae perpetua
poenitentia esse debet consummativum existimatum est a patribus.
Primum itaque circa illius institutionem declarat et docet quod clementissimus redemptor noster qui servis suis
quovis tempore voluit de salutaribus remediis adversus omnia omnium hostium tela esse prospectum
quemadmodum auxilia maxima in sacramentis aliis praeparavit quibus christiani conservare se integros dum
viverent ab omni graviori spiritus incommodo possint ita extremae unctionis sacramento finem vitae tanquam
firmissimo quodam praesidio munivit.
Nam etsi adversarius noster occasiones per omnem vitam quaerat et captet ut devorare animas nostras quoquo
modo possit nullum tamen tempus est quo vehementius ille omnes suae versutiae nervos intendat ad perdendos
nos penitus et a fiducia etiam si possit divinae misericordiae deturbandos quam cum impendere nobis exitum
vitae prospicit.

33

