de quibuscunque negotiis tractandi examinandi discutiendi et omnia quaecunque ipsis libuerit ac articulos
quoslibet tam scripto quam verbo libere offerendi propalandi eos que scripturis sacris et beatorum patrum verbis
sententiis et rationibus declarandi astruendi et persuadendi et si opus fuerit etiam ad obiecta concilii generalis
respondendi et cum iis qui a concilio delecti fuerint disputandi christiane aut charitative absque omni
impedimento conferendi opprobriis conviciis ac contumeliis penitus semotis.
Et signanter quod causae controversae secundum sacram scripturam et apostolorum traditiones probata concilia
et catholicae ecclesiae consensum et sanctorum patrum auctoritates in praedicto concilio Tridentino tractentur
illo etiam addito ut religionis praetextu aut delictorum circa eam commissorum aut committendorum minime
puniantur impartitur ac omnino concedit sic etiam ut propter illorum praesentiam neque in itinere aut quocumque
locorum eundo manendo aut redeundo nec in ipsa civitate Tridentina a divinis officiis quovis modo cessetur et ut
his peractis vel non peractis quandocunque ipsis libuerit aut maiorum suorum mandato et assensu ad propria
reverti optabunt aut aliquis eorum optabit mox absque ulla renitentia et occasione aut mora salvis rebus eorum et
suorum pariter honore et personis viceversa possint iuxta beneplacitum libere et secure redire de scientia tamen
ab eadem synodo deputandorum ut tunc opportune eorum securitati absque dolo et fraude provideatur.
Vult etiam sancta synodus in hac publica fide salvo que conductu omnes quascunque clausulas includi et
contineri ac pro inclusis haberi quae pro plena efficaci et sufficienti securitate in eundo stando ac redeundo
necessariae et opportunae fuerint.
Illud etiam ad maiorem securitatem et pacis ac conciliationis bonum exprimens quod si quispiam aut illorum
aliqui sive in itinere Tridentum veniendo sive ibidem morando aut redeundo aliquod enorme (quod absit) egerint
aut commiserint quo posset huius fidei publicae et assecurationis beneficium eis concessum annullari aut cassari
vult et concedit ut in huiusmodi facinore deprehensi ab ipsis dumtaxat et non ab aliis condigna animadversione
cum emenda sufficienti per partem ipsius synodi merito approbanda et laudanda mox puniantur illorum
assecurationis forma condicionibus et modis omnino manentibus illibatis.
Pariformiter etiam vult ut si quisquam vel aliqui ex ipsa synodo sive in itinere aut manendo aut redeundo aliquod
enorme (quod absit) egerint aut commiserint quo posset huius fidei publicae et assecurationis beneficium violari
aut quoquo modo tolli in huiusmodi facinore deprehensi ab ipsa synodo dumtaxat et non ab aliis condigna
animadversione et emenda sufficienti per partem dominorum Germanorum Augustanae confessionis tunc hic
praesentium merito laudanda et approbanda mox puniantur praesenti assecurationis forma condicionibus et
modis omnino manentibus illibatis.
Vult praeterea ipsa synodus quod liceat ipsis ambasciatoribus omnibus et singulis toties quotiescunque
opportunum fuerit seu necessarium ad auram capiendam exire de civitate Tridentina et reverti ad eandem nec
non nuntium vel nuntios suos ad quaecumque loca pro suis necessariis negotiis ordinandis libere mittere seu
destinare ac ipsos missos seu destinatos seu missum et destinatum suspicere toties quoties eis videbitur expedire
ita quod aliqui vel aliquis per deputandos concilii socientur qui eorum securitati provideant vel provideat.
Qui quidem salvusconductus et securitates stare ac durare debeant et a tempore et per tempus quo in ipsius
synodi et suorum tuitionis curam ipsos suscipi contigerit et usque ad Tridentum perduci ac toto tempore
mansionis eorum ibidem et rursum post sufficientem audientiam habitam spatio viginti dierum praemisso cum
ipsi petierint aut concilium habita huiusmodi audientia ipsis recessum indixerit a Tridento usque in quem quisque
elegerit sibi locum tutum deo favente restituet dolo et fraude prorsus exclusis.
Quae quidem omnia pro universis et singulis christifidelibus pro omnibus principibus tam ecclesiasticis quam
saecularibus quibuscunque atque omnibus aliis ecclesiasticis et saecularibus personis cuiuscunque status et
condicionis existant aut quocunque nomine censeantur inviolabiliter observanda esse promittit et bona fide
spondet.
Insuper omni fraude et dolo exclusis vera et bona fide promittit ipsam synodum nullam vel manifeste vel occulte
occasionem quaerituram aut aliqua auctoritate potentia iure vel statuto privilegio legum vel canonum aut
quorumcunque conciliorum praesertim Constantiensis et Senensis quacunque forma verborum expressa in
aliquod huius fidei publicae et plenissimae assecurationis ac publicae et liberae audientiae ipsis per ipsam
40

