Si quis dixerit praeter sacerdotium non esse in ecclesia catholica alios ordines et maiores et minores per quos
velut per gradus quosdam in sacerdotium tendatur: a(nathema) s(it).
Si quis dixerit ordinem sive sacram ordinationem non esse vere et proprie sacramentum a christo domino
institutum vel esse figmentum quoddam humanum excogitatum a viris rerum ecclesiasticarum imperitis aut esse
tantum ritum quendam eligendi ministros verbi dei et sacramentorum: a(nathema) s(it).
Si quis dixerit per sacram ordinationem non dari spiritum sanctum ac proinde frustra episcopos dicere: accipe
spiritum sanctum; aut per eam non imprimi characterem; vel eum qui sacerdos semel fuit laicum rursus fieri
posse: a(nathema) s(it).
Si quis dixerit sacram unctionem qua ecclesia in sancta ordinatione utitur non tantum non requiri sed
contemnendam et perniciosam esse similiter et alias ordinis caeremonias: a(nathema) s(it).
Si quis dixerit in ecclesia catholica non esse hierarchiam divina ordinatione institutam quae constat ex episcopis
presbyteris et ministris: a(nathema) s(it).
Si quis dixerit episcopos non esse presbyteris superiores vel non habere potestatem confirmandi et ordinandi vel
eam quam habent illis esse cum presbyteris communem; vel ordines ab ipsis collatos sine populi vel potestatis
saecularis consensu aut vocatione irritos esse; aut eos qui nec ab ecclesiastica et canonica potestate rite ordinati
nec missi sunt sed aliunde veniunt legitimos esse verbi et sacramentorum ministros: a(nathema) s(it).
Si quis dixerit episcopos qui auctoritate Romani pontificis assumuntur non esse legitimos et veros episcopos sed
figmentum humanum: a(nathema) s(it).
Eadem sacrosancta Tridentina synodus reformationis materiam prosequens haec quae sequuntur in praesenti
decernenda esse statuit ac decernit.
Cum praecepto divino mandatum sit omnibus quibus animarum cura commissa est oves suas agnoscere pro his
sacrificium offerre verbi que divini praedicatione sacramentorum administratione ac bonorum omnium operum
exemplo pascere pauperum aliarum que miserabilium personarum curam paternam gerere et in cetera munia
pastoralia incumbere quae omnia nequaquam ab his praestari et impleri possunt qui gregi suo non invigilant
neque assistunt sed mercenariorum more deserunt: sacrosancta synodus eos admonet et hortatur ut divinorum
praeceptorum memores facti que forma gregis in iudicio et veritate pascant et regant.
Ne vero ea quae de residentia sancte et utiliter iam antea sub felicis recordationis Paulo tertio sancita fuerunt in
sensus a sacrosanctae synodi mente alienos trahantur ac si vigore illius decreti quinque mensibus continuis
abesse liceat: illis inhaerendo declarat sacrosancta synodus omnes patriarchalibus primatialibus metropolitanis ac
cathedralibus ecclesiis quibuscumque quocumque nomine et titulo praefectos etiam si sanctae Romanae
ecclesiae cardinales sint obligari ad personalem in sua ecclesia vel dioecesi residentiam ubi iniuncto sibi officio
defungi teneantur neque abesse posse nisi ex causis et modis infrascriptis.
Nam cum christiana charitas urgens necessitas debita obedientia ac evidens ecclesiae vel rei publicae utilitas
aliquos nonnumquam abesse postulent et exigant: decernit eadem sacrosancta synodus has legitimae absentiae
causas a beatissimo Romano pontifice aut a metropolitano vel eo absente suffraganeo episcopo antiquiori
residente qui idem metropolitani absentiam probare debebit in scriptis esse approbandas nisi cum absentia
inciderit propter aliquod munus et rei publicae officium episcopatibus adiunctum cuius quoniam causae sunt
notoriae et interdum repentinae ne eas quidem significari metropolitano necesse erit.
Ad eundem tamen cum concilio provinciali spectabit iudicare de licentiis a se vel a suffraganeo datis et videre ne
quis eo iure abutatur et ut poenis canonicis errantes puniantur.
Interea meminerint discessuri ita ovibus suis providendum ut quantum fieri poterit ex ipsorum absentia nullum
damnum accipiant.
55

