Et quoniam per fictas causas quae tamen satis probabiles videntur interdum accidit ut nonnulli eiusmodi gratias
extorqueant per quas poenae illis episcoporum iusta severitate inflictae aut remittuntur omnino aut minuuntur
cum non ferendum sit ut mendacium quod tantopere deo displicet non modo ipsum impunitum sit verum alterius
etiam delicti veniam impetret mentienti iccirco ut sequitur statuit et decrevit: episcopus apud ecclesiam suam
residens de subreptione et obreptione gratiae quae (super absolutione alicuius publici criminis vel delicti de quo
ipse inquirere coeperat aut remissione poenae ad quam criminosus per eum condemnatus fuerit) falsis precibus
impetratur per se ipsum tanquam sedis apostolicae delegatus etiam summarie cognoscat ipsam que gratiam
postquam per falsi narrationem aut veri taciturnitatem obtentam esse legitime constiterit non admittat.
Quoniam vero subditi episcopo tametsi iure correpti fuerint magnopere tamen eum odisse et tanquam iniuria
affecti sint falsa illi crimina obiicere solent ut quoquo pacto possint ei molestiam exhibeant cuius vexationis
timor plerunque illum ad inquirenda et punienda eorum delicta segniorem reddit iccirco ne is magno suo et
ecclesiae incommodo gregem sibi creditum relinquere ac non sine episcopalis dignitatis diminutione vagari
cogatur ita statuit et decrevit: episcopus nisi ob causam ex qua deponendus sive privandus veniret etiam si ex
officio aut per inquisitionem seu denunciationem vel accusationem sive alio quovis modo procedatur ut
personaliter compareat nequaquam citetur vel moneatur.
Testes in causa criminali ad informationem vel indicia seu alias in causa principali contra episcopum nisi
contestes et bonae conversationis existimationis et famae fuerint non recipiantur et si odio temeritate aut
cupiditate aliquid deposuerint gravibus poenis mulctentur.
Causae episcoporum (cum pro criminis obiecti qualitate comparere debeant) coram pontifice maximo referantur
ac per ipsum terminentur.
Eadem sancta synodus errores omnes qui super hoc sanctissimo sacramento repullularunt tanquam vepres ex
agro dominico evellere ac omnium fidelium saluti prospicere cupiens quotidianis precibus deo omnipotenti pie
oblatis inter alios ad hoc sacramentum pertinentes articulos diligentissima veritatis catholicae inquisitione
tractatos plurimis accuratissimis que pro rerum gravitate disputationibus habitis cognitis quoque
praestantissimorum theologorum sententiis hos etiam tractabat: an necessarium sit ad salutem et divino iure
praeceptum ut singuli christifideles sub utraque specie ipsum venerabile sacramentum accipiant?
et: num minus sumat qui sub altera quam qui sub utraque communicat?
et: an erraverit sancta mater ecclesia laicos et non celebrantes sacerdotes sub panis specie dumtaxat
communicando?
et: an parvuli etiam communicandi sint? sed quoniam ex nobilissima Germaniae provincia ii qui se protestantes
nominat super his ipsis articulis antequam diffiniantur audiri a sancta synodo cupiunt et eam ob causam fidem
publicam ab illa postularunt ut ipsis tuto huc venire et in hac urbe commorari ac libere coram synodo dicere ac
proponere quae senserint et postea cum libuerit recedere liceat sancta ipsa synodus licet magno desiderio eorum
adventum multos antea menses expectarit tamen ut pia mater quae ingemiscit et parturit summopere id
desiderans ac laborans ut in iis qui christiano nomine censentur nulla sint schismata sed quemadmodum eundem
omnes deum et redemptorem agnoscunt ita idem dicant idem credant idem sapiant confidens dei misericordia et
sperans fore ut illi in sanctissimam et salutarem unius fidei spei charitatis que concordiam redigantur libenter eis
in hac re morem gerens securitatem et fidem ut petierunt publicam quam salvumconductum vocant quod ad se
pertinet eius qui infrascriptus erit tenoris dedit atque concessit et eorum causa diffinitionem illorum articulorum
ad secundam sessionem distulit quam ut illi commode ei interesse possint in diem festum conversionis divi Pauli
qui erit vigesima quinta die mensis ianuarii anni sequentis indixit.
Illud que praeterea statuit ut in eadem sessione de sacrificio missae agatur propter magnam utriusque rei
connexionem.
Interea sessione proxima de poenitentiae et extremae unctionis sacramentis tractandum illam autem die festo
divae Catharinae virginis et martyris qui erit vigesima quinta novembris habendam esse decrevit simul que ut
utraque materia reformationis prosequatur.
27

