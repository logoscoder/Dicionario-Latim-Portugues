In omnibus etiam cathedralibus ecclesiis ubi id commode fieri poterit poenitentiarius aliquis cum unione
praebendae proxime vacaturae ab episcopo instituatur qui magister sit vel doctor aut licentiatus in theologia vel
iure canonico et annorum quadraginta seu alias qui aptior pro loci qualitate reperiatur; qui dum confessiones in
ecclesia audiet interim praesens in choro censeatur.
Quae alias sub felicis recordationis Paulo iii et nuper sub beatissimo domino nostro Pio iv in hoc eodem concilio
de adhibenda ab ordinariis diligentia in beneficiorum etiam exemptorum visitatione constituta sunt: eadem etiam
in iis ecclesiis saecularibus observentur quae in nullius dioecesi esse dicuntur ut ab episcopo cuius cathedralis
ecclesia est proximior si id constet alioquin ab eo qui semel in concilio provinciali a praelato loci illius electus
fuerit tamquam sedis apostolicae delegato visitentur.
Non obstantibus privilegiis et consuetudinibus quibuscumque etiam immemorabilibus.
Episcopi ut aptius quem regunt populum possint in officio atque obedientia continere in omnibus his quae ad
visitationem ac morum correctionem subditorum suorum spectant ius et potestatem habeant etiam tamquam
apostolicae sedis delegati ea ordinandi moderandi puniendi et exsequendi iuxta canonum sanctiones quae illis ex
prudentia sua pro subditorum emendatione ac dioecesis suae utilitate necessaria videbuntur; nec in his ubi de
visitatione aut morum correctione agitur exemptio aut ulla inhibitio appellatio seu querela etiam ad sedem
apostolicam interposita exsecutionem eorum quae ab his mandata decreta aut iudicata fuerint quoquo modo
impediat aut suspendat.
Quoniam privilegia et exemptiones quae variis titulis plerisque conceduntur hodie perturbationem in
episcoporum iurisdictione excitare et exemptis occasionem laxioris vitae praebere dignoscuntur: decernit sancta
synodus ut si quando iustis gravibus et fere necessariis suadentibus causis aliquos honorariis titulis
protonotariatus acolythatus comitis palatini capellani regii aut aliis huiusmodi in Romana curia vel extra
insignibus decorandos esse placuerit necnon alios cuicumque monasterio oblatos vel quomodocumque addictos
aut sub nomine servientium militiis seu monasteriis hospitalibus collegiis aut quocumque alio titulo assumi: nihil
ex privilegiis detractum esse ordinariis intelligatur quominus ii quibus ea iam concessa sunt vel in posterum
concedi contigerit ipsis ordinariis tamquam apostolicae sedis delegatis plene in omnibus et quoad capellanos
regios iuxta constitutionem Innocentii iii quae incipit cum capella subiecti exsistant; exceptis tamen iis, qui
praedictis locis aut militiis actu serviunt et intra eorum septa ac domos resident sub que eorum obedientia vivunt
sive iis qui legitime et secundum regulam earundem militiarum professionem fecerint de qua ordinario constare
debeat.
Non obstantibus privilegiis quibuscumque etiam religionis s(ancti) Ioannis Hierosolymitani et aliarum
militiarum.
Quae vero privilegia residentibus in curia Romana vigore Eugenianae constitutionis aut familiaritatis
cardinalium competere solent ea in his qui beneficia ecclesiastica obtinent ratione praedictorum beneficiorum
minime intelligantur sed ordinarii iurisdictione subiecti permaneant.
Non obstantibus quibuscumque inhibitionibus.
Cum dignitates in ecclesiis praesertim cathedralibus ad conservandam augendam que ecclesiasticam disciplinam
fuerint institutae ut qui eas obtinerent pietate praecellerent aliis que exemplo essent atque episcopos opera et
officio iuvarent: merito qui ad eas vocantur tales esse debent qui suo muneri respondere possint.
Nemo igitur deinceps ad dignitates quascumque quibus animarum cura subest promoveatur nisi qui saltem
vigesimum quintum suae aetatis annum attigerit et in clericali ordine versatur doctrina ad suum munus
exsequendum necessaria ac morum integritate commendetur iuxta constitutionem Alexandri iii in concilio
Lateranensi promulgatam quae incipit cum in cunctis.
Archidiaconi etiam qui oculi dicuntur episcopi sint in omnibus ecclesiis ubi fieri poterit magistri in theologia seu
doctores et licentiati in iure canonico.
70

