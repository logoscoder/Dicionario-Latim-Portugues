Nullus autem saecularis sive regularis etiam in ecclesiis suorum ordinum contradicente episcopo praedicare
praesumat.
Iidem etiam saltem dominicis et aliis festivis diebus pueros in singulis parochiis fidei rudimenta et obedientiam
erga deum et parentes diligenter ab iis ad quos spectabit doceri curabunt et si opus sit etiam per censuras
ecclesiasticas compellent.
Non obstantibus privilegiis et consuetudinibus.
In reliquis ea quae de praedicationis munere sub eodem Paulo iii decreta fuerunt suum robur obtineant.
Causae criminales graviores contra episcopos etiam haeresis (quod absit) quae depositione aut privatione dignae
sunt: ab ipso tantum summo Romano pontifice cognoscantur et terminentur.
Quodsi eiusmodi sit causa quae necessario extra Romanam curiam sit committenda: nemini prorsus ea
committatur nisi metropolitanis aut episcopis a beatissimo papa eligendis.
Haec vero commissio et specialis sit et manu ipsius sanctissimi pontificis signata nec unquam plus his tribuat
quam ut solam facti instructionem sumant processum que conficiant quam statim ad Romanum pontificem
transmittant reservata eidem sanctissimo sententia diffinitiva.
Cetera alias sub felicis recordationis Iulio iii super his decreta necnon et constitutio sub Innocentio iii in concilio
generali quae incipit qualiter et quando quam sancta synodus in praesenti innovat ab omnibus observetur.
Minores vero criminales causae episcoporum in concilio tantum provinciali cognoscantur et terminentur vel a
deputandis per concilium provinciale.
Liceat episcopis in irregularitatibus omnibus et suspensionibus ex delicto occulto provenientibus excepta ea quae
oritur ex homicidio voluntario et exceptis aliis deductis ad forum contentiosum dispensare et in quibuscumque
casibus occultis etiam sedi apostolicae reservatis delinquentes quoscumque sibi subditos in dioecesi sua per se
ipsos aut vicarium ad id specialiter deputandum in foro conscientiae gratis absolvere imposita poenitentia
salutari.
Idem et in haeresis crimine in eodem foro conscientiae eis tantum non eorum vicariis sit permissum.
Ut fidelis populus ad suscipienda sacramenta maiore cum reverentia atque animi devotione accedat: praecipit
sancta synodus episcopis omnibus ut non solum cum haec per se ipsos erunt populo administranda prius illorum
vim et usum pro suscipientium captu explicent sed etiam idem a singulis parochis pie prudenter que etiam lingua
vernacula si opus sit et commode fieri poterit servari studeant iuxta formam a sancta synodo in catechesi singulis
sacramentis praescribendam quam episcopi in vulgarem linguam fideliter verti atque a parochis omnibus populo
exponi curabunt; necnon ut inter missarum solemnia aut divinorum celebrationem sacra eloquia et salutis monita
eadem vernacula lingua singulis diebus festis vel solemnibus explanent eadem que in omnium cordibus
(postpositis inutilibus quaestionibus) inserere atque eos in lege domini erudire studeant.
Apostolus monet publice peccantes palam esse corripiendos.
Quando igitur ab aliquo publice et in multorum conspectu crimen commissum fuerit unde alios scandalo
offensos commotos que fuisse non sit dubitandum: huic condignam pro modo culpae poenitentiam publice
iniungi oportet ut quos exemplo suo ad malos mores provocavit suae emendationis testimonio ad rectam revocet
vitam.
Episcopus tamen publicae hoc poenitentiae genus in aliud secretum poterit commutare quando ita magis
iudicaverit expedire.
69

