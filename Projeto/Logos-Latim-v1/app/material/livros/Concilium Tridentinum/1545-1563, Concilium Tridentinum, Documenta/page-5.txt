Si quis Adae praevaricationem sibi soli et non eius propagini asserit nocuisse acceptam a deo sanctitatem et
iustitiam quam perdidit sibi soli et non nobis etiam eum perdidisse; aut inquinatum illum per inobedientiae
peccatum mortem et poenas corporis tantum in omne genus humanum transfudisse non autem et peccatum quod
mors est animae: anathema sit cum contradicat apostolo dicenti: per unum hominem peccatum intravit in
mundum et per peccatum mors et ita in omnes homines mors pertransiit in quo omnes peccaverunt.
Si quis hoc Adae peccatum quod origine unum est et propagatione non imitatione transfusum omnibus inest
unicuique proprium vel per humanae naturae vires vel per aliud remedium asserit tolli quam per meritum unius
mediatoris domini nostri Iesu christi qui nos deo reconciliavit in sanguine suo factus nobis iustitia sanctificatio et
redemptio; aut negat ipsum christi Iesu meritum per baptismi sacramentum in forma ecclesiae rite collatum tam
adultis quam parvulis applicari: anathema sit.
Quia non est aliud nomen sub coelo datum hominibus in quo oporteat nos salvos fieri.
Unde illa vox: ecce agnus dei ecce qui tollit peccata mundi.
Et illa: quicumque baptizati estis christum induistis.
Si quis parvulos recentes ab uteris matrum baptizandos negat etiam si fuerint a baptizatis parentibus orti aut dicit
in remissionem quidem peccatorum eos baptizari sed nihil ex Adam trahere originalis peccati quod
regenerationis lavacro necesse sit expiari ad vitam aeternam consequendam unde fit consequens ut in eis forma
baptismatis in remissionem peccatorum non vera sed falsa intelligatur: anathema sit.
Quoniam non aliter intelligendum est id quod dicit apostolus: per unum hominem peccatum intravit in mundum
et per peccatum mors et ita in omnes homines mors pertransiit in quo omnes peccaverunt nisi quemadmodum
ecclesia catholica ubique diffusa semper intellexit.
Propter hanc enim regulam fidei ex traditione apostolorum etiam parvuli qui nihil peccatorum in semetipsis
adhuc committere potuerunt ideo in remissionem peccatorum veraciter baptizantur ut in eis regeneratione
mundetur quod generatione contraxerunt.
Nisi enim quis renatus fuerit ex aqua et spiritu sancto non potest introire in regnum dei.
Si quis per Iesu christi domini nostri gratiam quae in baptismate confertur reatum originalis peccati remitti negat
aut etiam asserit non tolli totum id quod veram et propriam peccati rationem habet sed illud dicit tantum radi aut
non imputari: anathema sit.
In renatis enim nihil odit deus quia nihil est damnationis iis qui vere consepulti sunt cum christo per baptisma in
mortem qui non secundum carnem ambulant sed veterem hominem exuentes et novum qui secundum deum
creatus est induentes innocentes immaculati puri innoxii ac deo dilecti filii effecti sunt heredes quidem dei
coheredes autem christi ita ut nihil prorsus eos ab ingressu coeli remoretur.
Manere autem in baptizatis concupiscentiam vel fomitem haec sancta synodus fatetur et sentit; quae cum ad
agonem relicta sit nocere non consentientibus et viriliter per christi Iesu gratiam repugnantibus non valet.
Quinimmo qui legitime certaverit coronabitur.
Hanc concupiscentiam quam aliquando apostolus peccatum appellat sancta synodus declarat ecclesiam
catholicam nunquam intellexisse peccatum appellari quod vere et proprie in renatis peccatum sit sed quia ex
peccato est et ad peccatum inclinat.
Si quis autem contrarium senserit: a(nathema) s(it).
5

