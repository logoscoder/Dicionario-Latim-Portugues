Si quis dixerit confirmationem baptizatorum otiosam caeremoniam esse et non potius verum et proprium
sacramentum aut olim nihil aliud fuisse quam catechesim quandam qua adolescentiae proximi fidei suae
rationem coram ecclesia exponebant: a(nathema) s(it).
Si quis dixerit iniurios esse spiritui sancto eos qui sacro confirmationis chrismati virtutem aliquam tribuunt:
a(nathema) s(it).
Si quis dixerit sanctae confirmationis ordinarium ministrum non esse solum episcopum sed quemvis simplicem
sacerdotem: a(nathema) s(it).
Eadem sacrosancta synodus eisdem praesidentibus et legatis inceptum residentiae et reformationis negotium ad
dei laudem et christianae religionis incrementum prosequi intendens ut sequitur statuendum censuit salva semper
in omnibus sedis apostolicae auctoritate.
Ad cathedralium ecclesiarum regimen nullus nisi ex legitimo matrimonio natus et aetate matura gravitate morum
litterarum que scientia iuxta constitutionem Alexandri iii quae incipit cum in cunctis in concilio Lateranensi
promulgatam praeditus assumatur.
Nemo quacumque etiam dignitate gradu aut praeeminentia praefulgens plures metropolitanas seu cathedrales
ecclesias in titulum sive commendam aut alio quovis nomine contra sacrorum canonum instituta recipere et
simul retinere praesumat cum valde felix sit ille censendus cui unam ecclesiam bene ac fructuose et cum
animarum sibi commissarum salute regere contigerit.
Qui autem plures ecclesias contra praesentis decreti tenorem nunc detinent una quam maluerint retenta reliquas
infra sex menses si ad liberam sedis apostolicae dispositionem pertineant alias infra annum dimittere teneantur;
alioquin ecclesiae ipsae (ultimo obtenta dumtaxat excepta) eo ipso vacare censeantur.
Inferiora beneficia ecclesiastica praesertim curam animarum habentia personis dignis et habilibus et quae in loco
residere ac per se ipsos curam ipsam exercere valeant iuxta constitutionem Alexandri iii in Lateranensi quae
incipit quia nonnulli et aliam Gregorii x in generali Lugdunensi concilio quae incipit licet canon editam
conferantur.
Aliter autem facta collatio sive provisio omnino irritetur et ordinarius collator poenas constitutionis concilii
generalis quae incipit grave nimis se noverit incursurum.
Quicumque de cetero plura curata aut alias incompatibilia beneficia ecclesiastica sive per viam unionis ad vitam
seu commendae perpetuae aut alio quocumque nomine et titulo contra formam sacrorum canonum et praesertim
constitutionis Innocentii iii quae incipit de multa recipere ac simul retinere praesumpserit beneficiis ipsis iuxta
ipsius constitutionis dispositionem ipso iure etiam praesentis canonis vigore privatus exsistat.
Ordinarii locorum quoscumque plura curata aut alias incompatibilia beneficia ecclesiastica obtinentes
dispensationes suas exhibere districte compellant et alias procedant iuxta constitutionem Gregorii x in generali
Lugdunensi concilio editam quae incipit ordinarii quam eadem sancta synodus innovandam censet et innovat
addens insuper quod ipsi ordinarii etiam per idoneorum vicariorum deputationem et congruae portionis fructuum
assignationem omnino provideant ut animarum cura nullatenus negligatur et beneficia ipsa debitis obsequiis
minime defraudentur; appellationibus privilegiis exemptionibus quibuscumque etiam cum iudicum specialium
deputatione et illorum inhibitionibus in praemissis nemini suffragantibus.
Uniones perpetuae a quadraginta annis citra factae examinari ab ordinariis tamquam a sede apostolica delegatis
possint et quae per subreptionem vel obreptionem obtentae fuerint irritae declarentur; illae vero quae a dicto
tempore citra concessae nondum in toto vel in parte sortitae sunt effectum et quae deinceps ad cuiusvis
instantiam fient nisi eas ex legitimis aut alias rationabilibus causis coram loci ordinario vocatis quorum interest
verificandis factas fuisse constiterit per subreptionem obtentae praesumantur ac propterea (nisi aliter a sede
apostolica declaratum fuerit) viribus omnino careant.

19

