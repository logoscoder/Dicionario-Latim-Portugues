Quare agnoscens sancta mater ecclesia hanc suam in administratione sacramentorum auctoritatem licet ab initio
christianae religionis non infrequens utriusque speciei usus fuisset tamen progressu temporis latissime iam
mutata illa consuetudine gravibus et iustis causis adducta hanc consuetudinem sub altera specie communicandi
approbavit et pro lege habendam decrevit quam reprobare aut sine ipsius ecclesiae auctoritate pro libito mutare
non licet.
Insuper declarat quavis redemptor noster ut antea dictum est in suprema illa coena hoc sacramentum in duabus
speciebus instituerit et apostolis tradiderit: tamen fatendum esse etiam sub altera tantum specie totum atque
integrum christum verum que sacramentum sumi ac propterea quod ad fructum attinet nulla gratia necessaria ad
salutem eos defraudari qui unam speciem solam accipiunt.
Denique eadem sancta synodus docet parvulos usu rationis carentes nulla obligari necessitate ad sacramentalem
eucharistiae communionem si quidem per baptismi lavacrum regenerati et christo incorporati adeptam iam
filiorum dei gratiam in illa aetate amittere non possunt.
Neque ideo tamen damnanda est antiquitas si eum morem in quibusdam locis aliquando servavit.
Ut enim sanctissimi illi patres sui facti probabilem causam pro illius temporis ratione habuerunt ita certe eos
nulla salutis necessitate id fecisse sine controversia credendum est.
Si quis dixerit ex dei praecepto vel ex necessitate salutis omnes et singulos christifideles utramque speciem
sanctissimi eucharistiae sacramenti sumere debere: a(nathema) s(it).
Si quis dixerit sanctam ecclesiam catholicam non iustis causis et rationibus adductam fuisse ut laicos atque etiam
clericos non conficientes sub una panis tantummodo specie communicaret aut in eo errasse: a(nathema) s(it).
Si quis negaverit totum et integrum christum omnium gratiarum fontem et auctorem sub una panis specie sumi
quia ut quidam falso asserent non secundum ipsius christi institutionem sub utraque specie sumatur: a(nathema)
s(it).
Si quis dixerit parvulis antequam ad annos discretionis pervenerint necessariam esse eucharistiae communionem:
a(nathema) s(it).
Duos veros articulos alias propositos hos nondum tamen excussos videlicet: "an rationes quibus sancta catholica
ecclesia adducta fuit ut communicaret laicos atque etiam non celebrantes sacerdotes sub una tantum panis specie
ita sint retinendae ut nulla ratione calicis usus cuiquam sit permittendus"; et: "an si honestis et christianae
charitati consentaneis rationibus concedendus alicui vel nationi vel regno calicis usus videatur sub aliquibus
conditionibus concedendus sit et quaenam sint illae": eadem sancta synodus in aliud tempus oblata sibi quam
primum occasione examinandos atque definiendos reservat.
Eadem sacrosancta oecumenica et generalis Tridentina synodus in spiritu sancto legitime congregata
praesidentibus in ea eisdem apostolicae sedis legatis ad dei omnipotentis laudem et sanctae ecclesiae
ornamentum ea quae sequuntur de reformationis negotio in praesenti statuenda esse censuit.
Quoniam ab ecclesiastico ordine omnis avaritiae suspicio abesse debet nihil pro collatione quorumcumque
ordinum etiam clericalis tonsurae nec pro litteris dimissoriis aut testimonialibus nec pro sigillo nec alia
quacumque de causa etiam sponte oblatum episcopi et alii ordinum collatores aut eorum ministri quovis
praetextu accipiant.
Notarii vero in his tantum locis in quibus non viget laudabilis consuetudo nihil accipiendi pro singulis litteris
dimissoriis aut testimonialibus decimam tantum unius aurei partem accipere possint dummodo eis nullum
salarium sit constitutum pro officio exercendo nec episcopo ex notarii commodis aliquod emolumentum ex
eisdem ordinum collationibus directe vel indirecte provenire possit.
44

