matrimonii perpetuum indissolubilem que nexum primus humani generis parens divini spiritus instinctu
pronuntiavit cum dixit: hoc nunc os ex ossibus meis et caro de carne mea.
Quamobrem relinquet homo patrem suum et matrem et adhaerebit uxori suae et erunt duo in carne una.
Hoc autem vinculo duos tantummodo copulari et coniungi christus dominus apertius docuit cum postrema illa
verba tamquam a deo prolata referens dixit: itaque iam non sunt duo sed una caro statim que eiusdem nexus
firmitatem ab adamo tanto ante pronuntiatam his verbis confirmavit: Quod ergo deus coniunxit homo non
separet.
Gratiam vero quae naturalem illum amorem perficeret et indissolubilem unitatem confirmaret coniuges que
sanctificaret: ipse christus venerabilium sacramentorum institutor atque perfector sua nobis passione promeruit.
Quod Paulus apostolus innuit dicens: viri diligite uxores vestras sicut christus dilexit ecclesiam et se ipsum
tradidit pro ea mox subiungens: sacramentum hoc magnum est; ego autem dico in christo et in ecclesia.
Cum igitur matrimonium in lege evangelica veteribus connubiis per christum gratia praestet: merito inter novae
legis sacramenta annumerandum sancti patres nostri concilia et universalis ecclesiae traditio semper docuerunt;
adversus quam impii homines huius saeculi insanientes non solum perperam de hoc venerabili sacramento
senserunt sed de more suo praetextu evangelii libertatem carnis introducentes multa ab ecclesiae catholicae sensu
et ab apostolorum temporibus probata consuetudine aliena scripto et verbo asseruerunt non sine magna
christifidelium iactura.
Quorum temeritati sancta et universalis synodus cupiens occurrere insigniores praedictorum schismaticorum
haereses et errores ne plures ad se trahat perniciosa eorum contagio exterminandos duxit hos in ipsos haereticos
eorum que errores decernens anathematismos.
Si quis dixerit matrimonium non esse vere et proprie unum ex septem legis evangelicae sacramentis a christo
domino institutum sed ab hominibus in ecclesia inventum neque gratiam conferre: a(nathema) s(it).
Si quis dixerit licere christianis plures simul habere uxores et hoc nulla lege divina esse prohibitum: a(nathema)
s(it).
Si quis dixerit eos tantum consanguinitatis et affinitatis gradus qui Levitico exprimuntur posse impedire
matrimonium contrahendum et dirimere contractum; nec posse ecclesiam in nonnullis illorum dispensare aut
constituere ut plures impediant et dirimant: a(nathema) s(it).
Si quis dixerit ecclesiam non potuisse constituere impedimenta matrimonium dirimentia vel in iis constituendis
errasse: a(nathema) s(it).
Si quis dixerit propter haeresim aut molestam cohabitationem aut affectatam absentiam a coniuge dissolvi posse
matrimonii vinculum: a(nathema) s(it).
Si quis dixerit matrimonium ratum non consummatum per solemnem religionis professionem alterius coniugum
non dirimi: a(nathema) s(it).
Si quis dixerit ecclesiam errare cum docuit et docet iuxta evangelicam et apostolicam doctrinam propter
adulterium alterius coniugum matrimonii vinculum non posse dissolvi et utrumque vel etiam innocentem qui
causam adulterio non dedit non posse altero coniuge vivente aliud matrimonium contrahere moechari que eum
qui dimissa adultera aliam duxerit et eam quae dimisso adultero alii nupserit a(nathema) s(it).
Si quis dixerit ecclesiam errare cum ob multas causas separationem inter coniuges quoad thorum seu quoad
cohabitationem ad certum incertum ve tempus fieri posse decernit: a(nathema) s(it).
62

