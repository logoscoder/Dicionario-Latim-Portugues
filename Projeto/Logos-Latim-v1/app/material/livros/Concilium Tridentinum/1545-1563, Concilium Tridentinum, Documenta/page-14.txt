Si quis dixerit opera omnia quae ante iustificationem fiunt quacumque ratione facta sint vere esse peccata vel
odium dei mereri aut quanto vehementius quis nititur se disponere ad gratiam tanto eum gravius peccare:
a(nathema) s(it).
Si quis dixerit gehennae metum per quem ad misericordiam dei de peccatis dolendo confugimus vel a peccando
abstinemus peccatum esse aut peccatores peiores facere: a(nathema) s(it).
Si quis dixerit sola fide impium iustificari ita ut intelligat nihil aliud requiri quo ad iustificationis gratiam
consequendam cooperetur et nulla ex parte necesse esse eum suae voluntatis motu praeparari atque disponi:
a(nathema) s(it).
Si quis dixerit homines sine christi iustitia per quam nobis meruit iustificari aut per eam ipsam formaliter iustos
esse: a(nathema) s(it).
Si quis dixerit homines iustificari vel sola imputatione iustitiae christi vel sola peccatorum remissione exclusa
gratia et charitate quae in cordibus eorum per spiritum sanctum diffundatur atque illis inhaereat aut etiam
gratiam qua iustificamur esse tantum favorem dei: a(nathema) s(it).
Si quis dixerit fidem iustificantem nihil aliud esse quam fiduciam divinae misericordiae peccata remittentis
propter christum vel eam fiduciam solam esse qua iustificamur: a(nathema) s(it).
Si quis dixerit omni homini ad remissionem peccatorum assequendam necessarium esse ut credat certo et absque
ulla haesitatione propriae infirmitatis et indispositionis peccata sibi esse remissa: a(nathema) s(it).
Si quis dixerit hominem a peccatis absolvi ac iustificari ex eo quod se absolvi ac iustificari certo credat aut
neminem vere esse iustificatum nisi qui credit se esse iustificatum et hac sola fide absolutionem et
iustificationem perfici: a(nathema) s(it).
Si quis dixerit hominem renatum et iustificatum teneri ex fide ad credendum se certo esse in numero
praedestinatorum: a(nathema) s(it).
Si quis magnum illud usque in finem perseverantiae donum se certo habiturum absoluta et infallibili certitudine
dixerit nisi hoc ex speciali revelatione didicerit: a(nathema) s(it).
Si quis iustificationis gratiam non nisi praedestinatis ad vitam contingere dixerit reliquos vero omnes qui
vocantur vocari quidem sed gratiam non accipere utpote divina potestate praedestinatos ad malum: a(nathema)
s(it).
Si quis dixerit dei praecepta homini etiam iustificato et sub gratia constituto esse ad observandum impossibilia:
a(nathema) s(it).
Si quis dixerit nihil praeceptum esse in evangelio praeter fidem cetera esse indifferentia neque praecepta neque
prohibita sed libera aut decem praecepta nihil pertinere ad christianos: a(nathema) s(it).
Si quis hominem iustificatum et quantumlibet perfectum dixerit non teneri ad observantiam mandatorum dei et
ecclesiae sed tantum ad credendum quasi vero evangelium sit nuda et absoluta promissio vitae aeternae sine
conditione observationis mandatorum: a(nathema) s(it).
Si quis dixerit christum Iesum a deo hominibus datum fuisse ut redemptorem cui fidant non etiam ut legislatorem
cui obediant: a(nathema) s(it).

14

