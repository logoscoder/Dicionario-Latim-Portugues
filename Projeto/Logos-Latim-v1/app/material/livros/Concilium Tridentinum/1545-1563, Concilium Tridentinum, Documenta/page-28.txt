Sacrosancta generalis Tridentina synodus in spiritu sancto legitime congregata praesidentibus in ea eisdem
sanctae sedis apostolicae legato et nuntiis omnibus et singulis sive ecclesiasticis sive saecularibus personis
universae Germaniae cuiuscunque gradus status conditionis et qualitatis sint quae ad oecumenicum hoc et
generale concilium accedere voluerint ut de iis rebus quae in ipsa synodo tractari debent omni libertate conferre
proponere et tractare ac ad ipsum oecumenicum concilium libere et tuto venire et in eo manere et commorari ac
articulos quot illis videbitur tam scripto quam verbo offerre proponere et cum patribus sive iis qui ab ipsa sancta
synodo delecti fuerint conferre et absque ullis conviciis et contumeliis disputare necnon quando illis placuerit
recedere possint et valeant publicam fidem et plenam securitatem quam salvumconductum appellant cum
omnibus et singulis clausulis et decretis necessariis et opportunis etiamsi specialiter et non per verba generalia
exprimi deberent quae pro expressis haberi voluit quantum ad ipsam sanctam synodum spectat concedit.
Placuit praeterea sanctae synodo ut si pro maiori libertate ac securitate eorum certos tam pro commissis quam
pro committendis per eos delictis iudices eis deputari cupiant illos sibi benevolos nominent etiamsi delicta ipsa
quantumcunque enormia ac haeresim sapientia fuerint.
Sacrosancta oecumenica et generalis Tridentina synodus in spiritu sancto legitime congregata praesidentibus in
ea eisdem sanctae sedis apostolicae legato et nuntiis quamvis in decreto de iustificatione multus fuerit de
poenitentiae sacramento propter locorum cognationem necessaria quadam ratione sermo interpositus: tanta
nihilominus circa illud nostra hac aetate diversorum errorum est multitudo ut non parum publicae utilitatis
retulerit de eo exactiorem et pleniorem diffinitionem tradidisse in qua demonstratis et convulsis spiritus sancti
praesidio universis erroribus catholica veritas perspicua et illustris fieret; quam nunc sancta haec synodus
christianis omnibus perpetuo servandam proponit.
Si ea regeneratis omnibus gratitudo erga deum esset ut iustitiam in baptismo ipsius beneficio et gratia susceptam
constanter tuerentur non fuisset opus aliud ab ipso baptismo sacramentum ad peccatorum remissionem esse
institutum.
Quoniam autem deus dives in misericordia cognovit figmentum nostrum illis etiam vitae remedium contulit qui
sese postea in peccati servitutem et daemonis potestatem tradidissent sacramentum videlicet poenitentiae quo
lapsis post baptismum beneficium mortis christi applicatur.
Fuit quidem poenitentia universis hominibus qui se mortali aliquo peccato inquinassent quovis tempore ad
gratiam et iustitiam assequendam necessaria illis etiam qui baptismi sacramento ablui petivissent ut perversitate
abiecta et emendata tantam dei offensionem cum peccati odio et pio animi dolore detestarentur.
Unde propheta ait: convertimini et agite poenitentiam ab omnibus iniquitatibus vestris et non erit vobis in ruinam
iniquitas.
Dominus etiam dixit: nisi poenitentiam egeritis omnes similiter peribitis.
Et princeps apostolorum Petrus peccatoribus baptismo initiandis poenitentiam commendans dicebat:
poenitentiam agite et baptizetur unus que vestrum.
Porro nec ante adventum christi poenitentia erat sacramentum nec est post adventum illius cuiquam ante
baptismum.
Dominus autem sacramentum poenitentiae tunc praecipue instituit cum a mortuis excitatus insufflavit in
discipulos suos dicens: accipite spiritum sanctum quorum remiseritis peccata remittuntur eis et quorum
retinueritis retenta sunt.
Quo tam insigni facto et verbis tam perspicuis potestatem remittendi et retinendi peccata ad reconciliandos
fideles post baptismum lapsos apostolis et eorum legitimis successoribus fuisse communicatam universorum
28

