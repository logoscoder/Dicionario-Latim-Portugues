1545-1563- Concilium Tridentinum - Documenta
Concilium Tridentinum 1545-1563 (Conc. oecum. et gener. eccl. cathol.)
Reverendissimi ac reverendi patres placet ne vobis ad laudem et gloriam sanctae et individuae trinitatis patris et
filii et spiritus sancti ad incrementum et exaltationem fidei et religionis christianae ad extirpationem haeresum ad
pacem et unionem ecclesiae ad reformationem cleri et populi christiani ad depressionem et extinctionem hostium
christiani nominis decernere et declarare sacrum Tridentinum et generale concilium incipere et inceptum esse?
et cum proxima sit celebritas nativitatis domini nostri Iesu christi et subsequantur aliae festivitates labentis et
incipientis anni: placet ne vobis primam futuram sessionem habendam esse die iovis post epiphaniam quae erit
septima mensis ianuarii anno domini 1546?
sacrosancta Tridentina synodus in spiritu sancto legitime congregata in ea praesidentibus eisdem tribus
apostolicae sedis legatis agnoscens cum beato Iacobo apostolo quod omne datum optimum et omne donum
perfectum desursum est descendens a patre luminum qui iis qui postulant a se sapientiam dat omnibus affluenter
et non improperat eis; et simul sciens quod initium sapientiae est timor domini: statuit et decrevit omnes et
singulos christifideles in civitate Tridentina congregatos exhortandos esse (prout exhortatur) ut se a malis et
peccatis hactenus commissis emendare ac de cetero in timore domini ambulare et desideria carnis non perficere
orationibus instare saepius confiteri eucharistiae sacramentum sumere ecclesias frequentare praecepta denique
dominica (quantum quisque poterit) adimplere necnon quotidie pro pace principum christianorum et unitate
ecclesiae privatim orare velint; episcopos vero et quoscunque alios in ordine sacerdotali constitutos
oecumenicum concilium in ea civitate concelebrantes ut assidue in dei laudibus incumbere hostias laudes et
preces offerre sacrificium missae quolibet saltem die dominico (in quo deus lucem condidit et a mortuis
resurrexit ac spiritum sanctum in discipulos infudit) peragere satagant facientes sicut idem spiritus sanctus per
apostolum praecipit obsecrationes orationes postulationes gratiarum actiones pro sanctissimo domino nostro
papa pro imperatore pro regibus et ceteris qui in sublimitate constituti sunt et pro omnibus hominibus ut quietam
et tranquillam vitam agamus pace fruamur et fidei incrementum videamus.
Praeterea hortatur ut ieiunent saltem singulis sextis feriis in memoriam passionis domini et eleemosynas
pauperibus erogent.
In ecclesia autem cathedrali singulis quintis feriis celebretur missa de spiritu sancto cum laetaniis et aliis
orationibus ad hoc institutis; in aliis vero ecclesiis eadem die dicantur ad minus laetaniae et orationes.
Tempore autem quo sacra peraguntur collocutiones et confabulationes non fiant sed ore et animo celebranti
assistatur.
Et quoniam oportet episcopos esse irreprehensibiles sobrios castos domui suae bene praepositos: hortatur etiam
ut ante omnia quilibet in mensa servet sobrietatem moderationem que ciborum; deinde cum in eo loco saepe
otiosi sermones oriri soleant ut in ipsorum episcoporum mensis divinarum scripturarum lectio admisceatur.
Familiares vero suos unusquisque instruat et erudiat ne sint rixosi vinosi impudici cupidi elati blasphemi et
voluptatum amatores; vitia demum fugiant et virtutes amplectantur et in vestitu et cultu et omnibus actibus
honestatem prae se ferant sicut decet ministros ministrorum dei.
Ad haec cum huius sacrosancti concilii praecipua cura sollicitudo et intentio sit ut propulsatis haeresum tenebris
(quae per tot annos operuerunt terram) catholicae veritatis lux (Iesu christo qui vera lux est annuente) candor
puritas que refulgeat et ea quae reformatione egent reformentur: ipsa synodus hortatur omnes catholicos hic
congregatos et congregandos atque eos praesertim qui sacrarum litterarum peritiam habent ut sedula meditatione
diligenter se cum ipsi cogitent quibus potissimum viis et modis ipsius synodi intentio dirigi et optatum effectum
sortiri possit quo maturius et consultius damnari damnanda et probanda probari queant ut per totum orbem
omnes uno ore et eadem fidei confessione glorificent deum et patrem domini nostri Iesu christi.

1

