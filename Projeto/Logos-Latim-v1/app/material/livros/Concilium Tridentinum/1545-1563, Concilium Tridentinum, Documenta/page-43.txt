nonas iunii proroganda esse censuit ac prorogat dicta que die sessionem habendam esse ac celebrandam omnibus
indicit.
Interea rogandus est deus et pater domini nostri auctor pacis ut sanctificet corda omnium quo adiuvante sancta
synodus et nunc et semper meditari ac peragere valeat quae ad eius laudem et gloriam pertineant.
Sacrosancta oecumenica et generalis Tridentina synodus in spiritu sancto legitime congregata praesidentibus in
ea eisdem sedis apostolicae legatis propter varias difficultates ex diversis causis exortas atque etiam ut
congruentius maiori que cum deliberatione omnia procedant nempe ut dogmata cum iis quae ad reformationem
spectant simul tractentur et sanciantur: ea quae statuenda videbuntur tam de reformatione quam de dogmatibus in
proxima sessione quam omnibus indicit in diem sextam decimam subsequentis mensis iulii diffinienda esse
decrevit.
Hoc tamen adiecto quod dictum terminum ipsa sancta synodus pro eius arbitrio et voluntate sicuti rebus concilii
putaverit expedire etiam in generali congregatione restringere et prorogare libere possit et valeat.
Sacrosancta oecumenica et generalis Tridentina synodus in spiritu sancto legitime congregata praesidentibus in
ea eisdem apostolicae sedis legatis cum de tremendo et sanctissimo eucharistiae sacramento varia diversis in
locis errorum monstra nequissimi daemonis artibus circumferantur ob quae in nonnullis provinciis multi a
catholicae ecclesiae fide atque oboedientia videantur discessisse: censuit ea quae ad communionem sub utraque
specie et parvulorum pertinent hoc loco exponenda esse.
Quapropter cunctis christifidelibus interdicit ne posthac de iis aliter vel credere vel docere vel praedicare audeant
quam est iis decretis explicatum atque definitum.
Itaque sancta ipsa synodus a spiritu sancto qui spiritus est sapientiae et intellectus spiritus consilii et pietatis
edocta atque ipsius ecclesiae iudicium et consuetudinem secuta declarat ac docet nullo divino praecepto laicos et
clericos non conficientes obligari ad eucharistiae sacramentum sub utraque specie sumendum neque ullo pacto
(salva fide) dubitari posse quin illis alterius speciei communio ad salutem sufficiat.
Nam etsi christus dominus in ultima coena venerabile hoc sacramentum in panis et vini speciebus instituit et
apostolis tradidit: non tamen illa institutio et traditio eo tendunt ut omnes christifideles statuto domini ad
utramque speciem accipiendam adstringantur.
Sed neque ex sermone illo apud Ioannem sexto recte colligitur utriusque speciei communionem a domino
praeceptam esse utcumque iuxta varias sanctorum patrum et doctorum interpretationes intelligatur.
Namque qui dixit: nisi manducaveritis carnem filii hominis et biberitis eius sanguinem non habebitis vitam in
vobis dixit quoque: si quis manducaverit ex hoc pane vivet in aeternum.
Et qui dixit: qui manducat meam carnem et bibit meum sanguinem habet vitam aeternam dixit etiam: panis quem
ego dabo caro mea est pro mundi vita; et denique qui dixit: qui manducat meam carnem et bibit meum
sanguinem in me manet et ego in illo dixit nihilominus: qui manducat hunc panem vivet in aeternum.
Praeterea declarat hanc potestatem perpetuo in ecclesia fuisse ut in sacramentorum dispensatione salva illorum
substantia ea statueret vel mutaret quae suscipientium utilitati seu ipsorum sacramentorum venerationi pro rerum
temporum et locorum varietate magis expedire iudicaret.
Id autem apostolus non obscure visus est innuisse cum ait: sic nos existimet homo ut ministros christi et
dispensatores mysteriorum dei; atque ipsum quidem hac potestate usum esse satis constat cum in multis aliis tum
in hoc ipso sacramento cum ordinatis nonnullis circa eius usum: cetera inquit cum venero disponam.

43

