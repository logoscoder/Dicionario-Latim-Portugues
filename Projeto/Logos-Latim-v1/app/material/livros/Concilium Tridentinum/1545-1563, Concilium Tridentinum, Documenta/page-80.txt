In electione quorumcumque superiorum abbatum temporalium et aliorum officialium ac generalium et
abbatissarum atque aliarum praepositarum quo omnia recte et sine ulla fraude fiant: in primis sancta synodus
districte praecipit omnes supradictos eligi debere per vota secreta ita ut singulorum eligentium nomina numquam
publicentur.
Nec in posterum liceat provinciales aut abbates priores aut alios quoscumque titulares ad effectum electionis
faciendae constituere aut voces et suffragia absentium supplere.
Si vero contra huius decreti constitutionem aliquis electus fuerit electio irrita sit et is qui ad hunc effectum se in
provincialem abbatem aut priorem creari permiserit deinceps ad omnia officia in religione obtinenda inhabilis
exsistat facultates que super his concessae eo ipso abrogatae censeantur et si in posterum aliae concedantur
tamquam subreptitiae habeantur.
Abbatissa et priorissa et quocumque alio nomine praefecta vel praeposita appelletur eligatur non minor annis
quadraginta et quae octo annis post expressam professionem laudabiliter vixerit.
Quodsi his qualitatibus non reperiatur in eodem monasterio ex alio eiusdem ordinis eligi possit.
Si hoc etiam incommodum superiori qui electioni praeest videatur ex iis quae in eodem monasterio annum
trigesimum excesserint et quinque saltem annis post professionem recte vixerint episcopo vel alio superiore
consentiente eligatur.
Duobus vero monasteriis nulla praeficiatur et si qua duo vel plura quocumque modo obtinet cogatur uno excepto
intra sex menses cetera resignare.
Post id vero tempus nisi resignaverit omnia ipso iure vacent.
Is vero qui electioni praeest episcopus sive alius superior claustra monasterii non ingrediatur sed ante
cancellorum fenestellam vota singularum audiat vel accipiat.
In reliquis serventur singulorum ordinum vel monasteriorum constitutiones.
Monasteria omnia quae generalibus capitulis aut episcopis non subsunt nec suos habent ordinarios regulares
visitatores sed sub immediata sedis apostolicae protectione ac directione regi consueverunt: teneantur infra
annum a fine praesentis concilii et deinde quolibet triennio sese in congregationes redigere iuxta formam
constitutionis Innocentii iii in concilio generali quae incipit in singulis ibi que certas regulares personas deputare
quae de modo et ordine de praedictis congregationibus erigendis ac statutis in eis exsequendis deliberent et
statuant.
Quodsi in his negligentes fuerint liceat metropolitano in cuius provincia praedicta monasteria sunt tamquam
sedis apostolicae delegato eos pro praedictis causis convocare.
Quodsi infra limites unius provinciae non sit sufficiens talium monasteriorum numerus ad erigendam
congregationem possint duarum vel trium provinciarum monasteria unam facere congregationem.
Ipsis autem congregationibus constitutis illarum generalia capitula et ab illis electi praesides vel visitatores
eandem habeant auctoritatem in suae congregationis monasteria ac regulares in eis commorantes quam alii
praesides ac visitatores in ceteris habent ordinibus.
Teneantur que suae congregationis monasteria frequenter visitare et illorum reformationi incumbere et ea
observare quae in sacris canonibus et in hoc sacro concilio sunt decreta.
Quodsi etiam metropolitano instante praedicta exsequi non curaverint episcopis in quorum dioecesibus loca
praedicta sita sunt tamquam sedis apostolicae delegatis subdantur.
80

