Instituta est autem sacra haec unctio infirmorum tanquam vere et proprie sacramentum novi testamenti a christo
domino nostro apud Marcum quidem insinuatum per Iacobum autem apostolum ac domini fratrem fidelibus
commendatum ac promulgatum.
Infirmatur (inquit) quis in vobis? inducat presbyteros ecclesiae et orent super eum ungentes eum oleo in nomine
domini; et oratio fidei salvabit infirmum et alleviabit eum dominus et si in peccatis sit dimittentur ei.
Quibus verbis ut ex apostolica traditione per manus accepta ecclesia didicit docet materiam formam proprium
ministrum et effectum huius salutaris sacramenti.
Intellexit enim ecclesia materiam esse oleum ab episcopo benedictum; nam unctio aptissime spiritus sancti
gratiam qua invisibiliter anima aegrotantis inungitur repraesentat; formam deinde esse illa verba: per istam
unctionem et c(etera).
Res porro et effectus huius sacramenti illis verbis explicatur: et oratio fidei salvabit infirmum et alleviabit eum
dominus; et si in peccatis sit dimittentur ei.
Res etenim haec gratia est spiritus sancti cuius unctio delicta si qua sint adhuc expianda ac peccati reliquias
abstergit et aegroti animam alleviat et confirmat magnam in eo divinae misericordiae fiduciam excitando qua
infirmus sublevatus et morbi incommoda ac labores levius fert et tentationibus daemonis calcaneo insidiantis
facilius resistit et sanitatem corporis interdum ubi saluti animae expedierit consequitur.
Iam vero quod attinet ad praescriptionem eorum qui et suscipere et ministrare hoc sacramentum debent haud
obscure fuit illud etiam in verbis praedictis traditum.
Nam et ostenditur illic proprios huius sacramenti ministros esse ecclesiae presbyteros quo nomine eo loco non
aetate seniores aut primores in populo intelligendi veniunt sed aut episcopi aut sacerdotes ab ipsis rite ordinati
per impositionem manuum presbyterii.
Declaratur etiam esse hanc unctionem infirmis adhibendam illis vero praesertim qui tam periculose decumbunt
ut in exitu vitae constituti videantur unde et sacramentum exeuntium nuncupatur.
Quod si infirmi post susceptam hanc unctionem convaluerint iterum huius sacramenti subsidio iuvari poterunt
quum in aliud simile vitae discrimen inciderint.
Quare nulla ratione audiendi sunt qui contra tam apertam et dilucidam apostoli Iacobi sententiam docent hanc
unctionem vel figmentum esse humanum vel ritum a patribus acceptum nec mandatum dei nec promissionem
gratiae habentem; et qui illam iam cessasse asserunt quasi ad gratiam curationum dumtaxat in primitiva ecclesia
referenda esset; et qui dicunt ritum et usum quem sancta Romana ecclesia in huius sacramenti administratione
observat Iacobi apostoli sententiae repugnare atque ideo in alium commutandum esse; et denique qui hanc
extremam unctionem a fidelibus sine peccato contemni posse affirmant.
Haec enim omnia manifestissime pugnant cum perspicuis tanti apostoli verbis.
Nec profecto ecclesia Romana aliarum omnium mater et magistra aliud in hac administranda unctione (quantum
ad ea quae huius sacramenti substantiam perficiunt) observat quam quod beatus Iacobus praescripsit.
Neque vero tanti sacramenti contemptus absque ingenti scelere et ipsius spiritus sancti iniuria esse posset.
Haec sunt quae de poenitentiae et extremae unctionis sacramentis sancta haec oecumenica synodus profitetur et
docet atque omnibus christifidelibus credenda et tendenda proponit.
Sequentes autem canones inviolabiliter servandos esse tradit et asserentes contrarium perpetuo damnat et
anathematizat.
34

