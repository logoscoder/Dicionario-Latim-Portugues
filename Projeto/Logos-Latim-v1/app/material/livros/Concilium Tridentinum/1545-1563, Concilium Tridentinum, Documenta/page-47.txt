Quodsi admoniti intra sex menses eos non visitaverint vel correxerint tunc iidem episcopi etiam ut delegati sedis
apostolicae, eos visitare possint et corrigere prout ipsi superiores possent iuxta eorum instituta quibuscumque
appellationibus privilegiis et exemptionibus penitus remotis et non obstantibus.
Cum multa a diversis antea conciliis tam Lateranensi ac Lugdunensi quam Viennensi adversus pravos
eleemosynarum quaestorum abusus remedia tunc adhibita posterioribus temporibus reddita fuerint inutilia potius
que eorum malitia ita quotidie magno fidelium omnium scandalo et querela excrescere deprehendatur ut de
eorum emendatione nulla spes amplius relicta videatur: statuit ut posthac in quibuscumque christianae religionis
locis eorum nomen atque usus penitus aboleatur nec ad officium huiusmodi exercendum ullatenus admittantur
non obstantibus privilegiis ecclesiis monasteriis hospitalibus piis locis et quibusvis cuiuscumque gradus status et
dignitatis personis concessis aut consuetudinibus etiam immemorabilibus.
Indulgentias vero aut alias spirituales gratias quibus non ideo christifideles decet privari deinceps per ordinarios
locorum adhibitis duobus de capitulo debitis temporibus populo publicandas esse decernit quibus etiam
eleemosynas atque oblata sibi charitatis subsidia nulla prorsus mercede accepta fideliter colligendi facultas datur.
Ut tandem coelestes hos ecclesiae thesauros non ad quaestum sed ad pietatem exerceri omnes vere intelligant.
Sacrosancta oecumenica et generalis Tridentina synodus in spiritu sancto legitime congregata praesidentibus in
ea eisdem apostolicae sedis legatis statuit et decrevit proximam futuram sessionem habendam et celebrandam
esse feria quinta post octavam festi nativitatis beatae Mariae virginis quae erit decima septima mensis septembris
proxime futuri.
Hoc tamen adiecto quod dictum terminum ac unicuique sessioni in posterum praefigendum ipsa sancta synodus
pro eius arbitrio et voluntate sicuti rebus concilii putaverit expedire etiam in generali congregatione restringere et
prorogare libere possit et valeat.
Sacrosancta oecumenica et generalis Tridentina synodus in spiritu sancto legitime congregata praesidentibus in
ea eisdem apostolicae sedis legatis: ut vetus absoluta atque omni ex parte perfecta de magno eucharistiae
mysterio in sancta catholica ecclesia fides atque doctrina retineatur et in sua puritate propulsatis erroribus atque
haeresibus conservetur: de ea quatenus verum et singulare sacrificium est spiritus sancti illustratione edocta haec
quae sequuntur docet declarat et fidelibus populis praedicanda decernit.
Quoniam sub priori testamento (teste apostolo Paulo) propter levitici sacerdotii imbecillitatem consummatio non
erat oportuit (deo patre misericordiarum ita ordinante) sacerdotem alium secundum ordinem Melchisedech
surgere dominum nostrum Iesum christum qui posset omnes quotquot sanctificandi essent consummare et ad
perfectum adducere.
Is igitur deus et dominus noster etsi semel se ipsum in ara crucis morte intercedente deo patri oblaturus erat ut
aeternam illis redemptionem operaretur: quia tamen per mortem sacerdotium eius exstinguendum non erat in
coena novissima qua nocte tradebatur ut dilectae sponsae suae ecclesiae visibile (sicut hominum natura exigit)
relinqueret sacrificium quo cruentum illud semel in cruce peragendum repraesentaretur eius que memoria in
finem usque saeculi permaneret atque illius salutaris virtus in remissionem eorum quae a nobis quotidie
committuntur peccatorum applicaretur: sacerdotem secundum ordinem Melchisedech se in aeternum constitutum
declarans corpus et sanguinem suum sub speciebus panis et vini deo patri obtulit ac sub earundem rerum
symbolis apostolis (quos tunc novi testamenti sacerdotes constituebat) ut sumerent tradidit et eisdem eorum que
in sacerdotio successoribus ut offerent praecepit per haec verba: hoc facite in meam commemorationem et cetera
uti semper catholica ecclesia intellexit et docuit.
Nam celebrato veteri pascha quod in memoriam exitus de Aegypto multitudo filiorum Israel immolabat novum
instituit pascha se ipsum ab ecclesia per sacerdotes sub signis visibilibus immolandum in memoriam transitus sui
ex hoc mundo ad patrem quando per sui sanguinis effusionem nos redemit eripuit que de potestate tenebrarum et
in regnum suum transtulit.
47

