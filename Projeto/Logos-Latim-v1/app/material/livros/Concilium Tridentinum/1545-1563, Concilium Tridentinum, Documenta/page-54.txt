Cum autem divina res sit tam sancti sacerdotii ministerium consentaneum fuit quo dignius et maiori cum
veneratione exerceri posset ut in ecclesiae ordinatissima dispositione plures et diversi essent ministrorum ordines
qui sacerdotio ex officio deservirent ita distributi ut qui iam clericali tonsura insigniti essent per minores ad
maiores ascenderent.
Nam non solum de sacerdotibus sed et de diaconis sacrae litterae apertam mentionem faciunt et quae maxime in
illorum ordinatione attendenda sunt gravissimis verbis docent; et ab ipso ecclesiae initio sequentium ordinum
nomina atque uniuscuiusque eorum propria ministeria subdiaconi scilicet acolythi exorcistae lectoris et ostiarii in
usu fuisse cognoscuntur quamvis non pari gradu.
Nam subdiaconatus ad maiores ordines a patribus et sacris conciliis refertur in quibus et de aliis inferioribus
frequentissime legimus.
Cum scripturae testimonio apostolica traditione et patrum unanimi consensu perspicuum sit per sacram
ordinationem quae verbis et signis exterioribus perficitur gratiam conferri: dubitare nemo debet ordinem esse
vere et proprie unum ex septem sanctae ecclesiae sacramentis.
Inquit enim apostolus: admoneo te ut resuscites gratiam dei quae est in te per impositionem manuum mearum.
Non enim dedit nobis deus spiritum timoris sed virtutis et dilectionis et sobrietatis.
Quoniam vero in sacramento ordinis sicut et in baptismo et confirmatione character imprimitur qui nec deleri nec
auferri potest: merito sancta synodus damnat eorum sententiam qui asserunt novi testamenti sacerdotes
temporariam tantummodo potestatem habere et semel rite ordinatos iterum laicos effici posse si verbi dei
ministerium non exerceant.
Quodsi quis omnes christianos promiscue novi testamenti sacerdotes esse aut omnes pari inter se potestate
spirituali praeditos affirmet: nihil aliud facere videtur quam ecclesiasticam hierarchiam quae est ut castrorum
acies ordinata confundere perinde ac si contra beati Pauli doctrinam omnes apostoli omnes prophetae omnes
evangelistae omnes pastores omnes sint doctores.
Proinde sancta synodus declarat praeter ceteros ecclesiasticos gradus episcopos qui in apostolorum locum
successerunt ad hunc hierarchicum ordinem praecipue pertinere et positos (sicut idem apostolus ait) a spiritu
sancto regere ecclesiam dei eos que presbyteris superiores esse ac sacramentum confirmationis conferre
ministros ecclesiae ordinare atque alia pleraque peragere ipsos posse quarum functionum potestatem reliqui
inferioris ordinis nullam habent.
Docet insuper sancta synodus in ordinatione episcoporum sacerdotum et ceterorum ordinum nec populi nec
cuiusvis saecularis potestatis et magistratus consensum sive vocationem sive auctoritatem ita requiri ut sine ea
irrita sit ordinatio; quin potius decernit eos qui tantummodo a populo aut saeculari potestate ac magistratu vocati
et instituti ad haec ministeria exercenda ascendunt et qui ea propria temeritate sibi sumunt omnes non ecclesiae
ministros sed fures et latrones per ostium non ingressos habendos esse.
Haec sunt quae generatim sacrae synodo visum est christifideles de sacramento ordinis docere.
His autem contraria certis et propriis canonibus in hunc qui sequitur modum damnare constituit ut omnes
adiuvante christo fidei regula utentes in tot errorum tenebris catholicam veritatem facilius agnoscere et tenere
possint.
Si quis dixerit non esse in novo testamento sacerdotium visibile et externum vel non esse potestatem aliquam
consecrandi et offerendi verum corpus et sanguinem domini et peccata remittendi et retinendi sed officium
tantum et nudum ministerium praedicandi evangelium vel eos qui non praedicant prorsus non esse sacerdotes:
a(nathema) s(it).
54

