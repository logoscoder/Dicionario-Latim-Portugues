rem verberans, sed castigo corpus meum et in servitutem redigo, ne forte, cum aliis
prædicaverim, ipse reprobus efficiar«96. Item princeps Apostolorum Petrus:. »Satagite,
ut per bona opera certam vestram vocationem et electionem faciatis; hæc enim facientes
non peccabitis aliquando«97.
Unde constat, eos orthodoxæ religionis doctrinæ adversari, qui dicunt, justum in omni
bono opere saltem venialiter peccare98, aut (quod intolerabilius est) pœnas æternas
mereri; atque etiam eos, qui statuunt, in omnibus operibus justos peccare, si in illis,
suam ipsorum socordiam excitando et sese ad currendum in stadio cohortando, cum hoc,
ut in primis glorificetur Deus, mercedem quoque intuentur æternam 99, cum scriptum sit:
»Inclinavi cor meum ad faciendas justificationes tuas propter retributionem« 100, et de
Moyse dicat Apostolus, quod »aspiciebat in remuneratione« 101.
Caput 12. Prædestinationis temerariam præsumptionem cavendam esse
Nemo quoque, quamdiu in hac mortalitate vivitur, de arcano divinæ prædestinationis
mysterio usque adeo præsumere debet, ut certo statuat, se omnino esse in numero
prædestinatorum102, quasi verum esset, quod justificatus aut amplius peccare non
possit103, aut, si peccaverit, certam sibi resipiscentiam promittere debeat. Nam, nisi ex
speciali revelatione, sciri non potest, quos Deus sibi elegerit104.
Caput 13. De perseverantiæ munere
Similiter de perseverantiæ munere 105, de quo scriptum est: »Qui perseveraverit usque in
finem, hic salvus erit«106 (quod quidem aliunde haberi non potest, nisi ab eo, qui potens
est eum, qui stat, statuere 107, ut perseveranter stet, et eum, qui cadit, restituere), nemo
sibi certi aliquid absoluta certitudine polliceatur, tametsi in Dei auxilio firmissimam
spem collocare et reponere omnes debent. Deus enim, nisi ipsi illius gratiæ defuerint,
sicut cœpit opus bonum, ita perficiet108, operans velle et perficere109.
Verumtamen qui se existimant stare, videant, ne cadant 110, et cum timore ac tremore
salutem suam operentur 111, in laboribus, in vigiliis, in eleemosynis, in orationibus et
oblationibus, in jejuniis et castitate 112. Formidare enim debent, scientes, quod in spem 113
gloriæ et nondum in gloriam renati sunt, de pugna, quæ superest cum carne, cum
mundo, cum diabolo, in qua victores esse non possunt, nisi cum Dei gratia Apostolo
obtemperent dicenti: »Debitores sumus non carni, ut secundum carnem vivamus. Si
enim secundum carnem vixeritis, moriemini. Si autem spiritu facta carnis
mortificaveritis, vivetis« 114.
Caput 14. De lapsis et eorum reparatione
Qui vero ab accepta justificationis gratia per peccatum exciderunt, rursus justificari
poterunt115, cum excitante Deo per pænitentiæ sacramentum merito Christi amissam
gratiam recuperare procuraverint. Hic enim justificationis modus est lapsi reparatio,
quam »secundam post naufragium deperditæ gratiæ tabulam«116 sancti Patres apte
nuncuparunt. Etenim pro iis, qui post baptismum in peccata labuntur, Christus Jesus
sacramentum instituit pænitentiæ, cum dixit: »Accipite Spiritum Sanctum; quorum
remiseritis peccata, remittuntur eis, et quorum retinueritis, retenta sunt« 117.
Unde docendum est, christiani hominis pænitentiam post lapsum multo aliam esse a
baptismali, eaque contineri non modo cessationem a peccatis, et eorum detestationem,
aut »cor contritum et humiliatum«118, verum etiam et eorundem sacramentalem
confessionem, saltem in voto et suo tempore faciendam, et sacerdotalem absolutionem,
itemque satisfactionem per jejunium, eleemosynas, orationes et alia pia spiritualis vitæ
exercitia, non quidem pro pœna æterna, quæ vel sacramento vel sacramenti voto una
cum culpa remittitur, sed pro pœna temporali 119, quæ (ut sacræ Litteræ docent) non tota
semper, ut in baptismo fit, dimittitur illis, qui gratiæ Dei, quam acceperunt, ingrati
Spiritum Sanctum contristaverunt 120 et templum Dei violare 121 non sunt veriti. De qua
pænitentia scriptum est: »Memor esto, unde excideris, age pænitentiam, et prima opera
fac«122, et iterum: »quæ secundum Deum tristitia est, pænitentiam in salutem stabilem
operatur«123, et rursus: »Pænitentiam agite«124, et: »Facite fructus dignos pænitentiæ«125.
Caput 15. Quolibet mortali peccato amitti gratiam, sed non fidem
Adversus etiam hominum quorumdam callida ingenia, qui »per dulces sermones et
benedictiones seducunt corda innocentium« 126, asserendum est, non modo infidelitate 127,
per quam et ipsa fides amittitur, sed etiam quocumque alio mortali peccato, quamvis
non amittatur fides128, acceptam justificationis gratiam amitti: divinæ legis doctrinam
defendendo, quæ a regno Dei non solum infideles excludit, sed et fideles quoque
fornicarios, adulteros, molles, masculorum concubitores, fures, avaros, ebriosos,
4

