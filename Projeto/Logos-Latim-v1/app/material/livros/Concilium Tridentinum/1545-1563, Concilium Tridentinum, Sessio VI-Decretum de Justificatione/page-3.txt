statim renati conservare, ut eam perferant ante tribunal Domini nostri Jesu Christi et
habeant vitam æternam61.
Caput 8. Quo modo intelligatur, impium per fidem et gratis justificari
Cum vero Apostolus dicit, justificari hominem »per fidem« 62, et »gratis«63, ea verba in eo
sensu intelligenda sunt, quem perpetuus Ecclesiæ catholicæ consensus tenuit et
expressit, ut scilicet per fidem ideo justificari dicamur, quia »fides est humanæ salutis
initium«64, fundamentum et radix omnis justificationis, »sine qua impossibile est placere
Deo«65 et ad filiorum ejus consortium pervenire; gratis autem justificari ideo dicamur,
quia nihil eorum, quæ justificationem præcedunt, sive fides, sive opera, ipsam
justificationis gratiam promeretur; »si enim gratia est, jam non ex operibus; alioquin (ut
idem Apostolus inquit) gratia jam non est gratia«66.
Caput 9. Contra inanem hæreticorum fiduciam
Quamvis autem necessarium sit credere, neque remitti, neque remissa umquam fuisse
peccata, nisi gratis divina misericordia propter Christum: nemini tamen fiduciam et
certitudinem remissionis peccatorum suorum jactanti et in ea sola quiescenti peccata
dimitti vel dimissa esse dicendum est, cum apud hæreticos et schismaticos possit esse,
immo nostra tempestate sit et magna contra Ecclesiam catholicam contentione
prædicetur vana hæc et ab omni pietate remota fiducia67.
Sed neque illud asserendum est, oportere eos, qui vere justificati sunt, absque ulla
omnino dubitatione apud semetipsos statuere, se esse justificatos, neminemque a
peccatis absolvi ac justificari, nisi eum, qui certo credat, se absolutum et justificatum
esse, atque hac sola fide absolutionem et justificationem perfici 68, quasi qui hoc non
credit, de Dei promissis deque mortis et resurrectionis Christi efficacia dubitet. Nam
sicut nemo pius de Dei misericordia, de Christi merito deque sacramentorum virtute et
efficacia dubitare debet: sic quilibet, dum seipsum suamque propriam infirmitatem et
indispositionem respicit, de sua gratia formidare et timere potest 69, cum nullus scire
valeat certitudine fidei, cui non potest subesse falsum, se gratiam Dei esse consecutum.
Caput 10. De acceptæ justificationis incremento
Sic ergo justificati et »amici Dei« ac »domestici« 70 facti, »euntes de virtute in virtutem« 71,
»renovantur (ut Apostolus inquit) de die in diem« 72, hoc est, mortificando membra carnis
suæ73 et exhibendo ea arma justitiæ in sanctificationem 74 per observationem
mandatorum Dei et Ecclesiæ: in ipsa justitia per Christi gratiam accepta, cooperante
fide bonis operibus75, crescunt atque magis justificantur76, sicut scriptum est: »Qui justus
est, justificetur adhuc«77, et iterum: »Ne verearis usque ad mortem justificari« 78, et
rursus: »Videtis, quoniam ex operibus justificatur homo et non ex fide tantum« 79. Hoc
vero justitiæ incrementum petit sancta Ecclesia, cum orat: »Da nobis, Domine, fidei, spei
et caritatis augmentum«80.
Caput 11. De observatione mandatorum, deque illius necessitate et possibilitate
Nemo autem, quantumvis justificatus, liberum se esse ab observatione mandatorum 81
putare debet; nemo temeraria illa et a Patribus sub anathemate prohibita voce uti, Dei
præcepta homini justificato ad observandum esse impossibilia 82. »Nam Deus impossibilia
non jubet, sed jubendo monet, et facere quod possis, et petere quod non possis« 83, et
adiuvat ut possis; »cujus mandata gravia non sunt« 84, cujus »iugum suave est et onus
leve«85. Qui enim sunt filii Dei, Christum diligunt: qui autem diligunt eum, (ut ipsemet
testatur) servant sermones ejus86, quod utique cum divino auxilio præstare possunt.
Licet enim hac mortali vita quantumvis sancti et justi in levia saltem et quotidiana, quæ
etiam venialia87 dicuntur, peccata quandoque cadant, non propterea desinunt esse justi.
Nam justorum illa vox est et humilis et verax: »Dimitte nobis debita nostra« 88. Quo fit, ut
justi ipsi eo magis se obligatos ad ambulandum in via justitiæ sentire debeant, quo
»liberati jam a peccato, servi autem facti Deo« 89, »sobrie et juste et pie viventes« 90,
proficere possunt per Christum Jesum, per quem accessum habuerunt in gratiam istam 91.
Deus namque sua gratia semel justificatos »non deserit, nisi ab eis prius deseratur« 92.
Itaque nemo sibi in sola fide93 blandiri debet, putans fide sola se heredem esse
constitutum hereditatemque consecuturum, etiamsi Christo non compatiatur, ut et
glorificetur94. Nam et Christus ipse (ut inquit Apostolus), »cum esset Filius Dei, didicit ex
his, quæ passus est, obœdientiam, et consummatus factus est omnibus obtemperantibus
sibi causa salutis æternæ«95.
Propterea Apostolus ipse monet justificatos dicens: »Nescitis, quod ii, qui in stadio
currunt, omnes quidem currunt, sed unus accipit bravium? Sic currite, ut
comprehendatis. Ego igitur sic curro, non quasi in incertum, sic pugno, non quasi ad
3

