Sessio VI
Sacrosancti Œcumenici et Generalis
Concilii Tridentini,
sub Paulo III pontifice maximo celebrata
die XIII mensis Januarii MDXLVII
Decretum de justificatione
Præfatio
Cum hoc tempore, non sine multarum animarum jactura et gravi ecclesiasticæ unitatis
detrimento, erronea quædam disseminata sit de justificatione doctrina: ad laudem et
gloriam omnipotentis Dei, Ecclesiæ tranquillitatem et animarum salutem sacrosancta
œcumenica et generalis Tridentina synodus, in Spiritu Sancto legitime congregata,
præsidentibus in ea nomine sanctissimi in Christo patris et domini nostro, domini Pauli,
divina providentia Papæ tertii, reverendissimis dominis, dominis Johanne Maria episcopo
Prænestino de Monte, et Marcello titulari Sanctæ Crucis in Jerusalem presbytero,
Sanctæ Romanæ Ecclesiæ cardinalibus et apostolicis de latere legatis, exponere intendit
omnibus Christifidelibus veram sanamque doctrinam ipsius justificationis, quam »sol
justitiæ«1 Christus Jesus, »fidei nostræ auctor et consummator« 2, docuit, Apostoli
tradiderunt et catholica Ecclesia, Spiritu Sancto suggerente, perpetuo retinuit;
districtius inhibendo, ne deinceps audeat quisquam aliter credere, prædicare aut
docere, quam præsenti decreto statuitur ac declaratur.
Caput 1. De naturæ et legis ad justificandos homines imbecillitate
Primum declarat sancta Synodus, ad justificationis doctrinam probe et sincere
intelligendam oportere, ut unusquisque agnoscat et fateatur, quod, cum omnes homines
in prævaricatione Adæ innocentiam perdidissent 3, »facti immundi«4 et (ut Apostolus
inquit) »natura filii iræ«5, quemadmodum in decreto de peccato originali exposuit, usque
adeo servi erant peccati6 et sub potestate diaboli ac mortis, ut non modo gentes per vim
naturæ7, sed ne Judæi quidem per ipsam etiam litteram Legis Moysi inde liberari aut
surgere possent, tametsi in eis liberum arbitrium minime exstinctum 8 esset, viribus licet
attenuatum et inclinatum.
Caput 2. De dispensatione et mysterio adventus Christi
Quo factum est, ut cælestis Pater, »Pater misericordiarum et Deus totius consolationis« 9,
Christum Jesum10 Filium suum, et ante Legem et Legis tempore multis sanctis Patribus
declaratum ac promissum11, cum venit beata illa »plenitudo temporis« 12, ad homines
miserit, ut et Judæos, »qui sub Lege erant, redimeret« 13, et »gentes, quæ non
sectabantur justitiam, justitiam apprehenderent«14, atque omnes »adoptionem filiorum
reciperent«15. Hunc, »proposuit Deus propitiatorem per fidem in sanguine ipsius« 16, »pro
peccatis nostris, non solum autem pro nostris, sed etiam pro totius mundi« 17.
Caput 3. Qui per Christum justificantur
Verum etsi ille »pro omnibus mortuus est« 18, non omnes tamen mortis ejus beneficium
recipiunt, sed ii dumtaxat, quibus meritum passionis ejus communicatur. Nam sicut
revera homines, nisi ex semine Adæ propagati nascerentur, non nascerentur iniusti, cum
ea propagatione per ipsum, dum concipiuntur, propriam iniustitiam contrahant: ita nisi
in Christo renascerentur, numquam justificarentur 19, cum ea renascentia per meritum
passionis ejus gratia, qua justi fiunt, illis tribuatur. Pro hoc beneficio Apostolus gratias
nos semper agere hortatur Patri, »qui dignos nos fecit in partem sortis sanctorum in
lumine, et eripuit de potestate tenebrarum, transtulitque in regnum Filii dilectionis suæ,
in quo habemus redemptionem et remissionem peccatorum« 20.
Caput 4. Insinuatur descriptio justificationis impii, et modus ejus in statu gratiæ
Quibus verbis justificationis impii descriptio insinuatur, ut sit translatio ab eo statu, in
quo homo nascitur filius primi Adæ, in statum gratiæ et »adoptionis filioram« 21 Dei, per
secundum Adam Jesum Christum Salvatorem nostrum; quæ quidem translatio post
Evangelium promulgatum sine lavacro regenerationis 22 aut ejus voto fieri non potest,
sicut scriptum est: »Nisi quis renatus fuerit ex aqua et Spiritu Sancto, non potest
introire in regnum Dei«23.
Caput 5. De necessitate præparationis ad justificationem in adultis, et unde sit
Declarat præterea, ipsius justificationis exordium in adultis a Dei per Christum Jesum
præveniente gratia24 sumendum esse, hoc est, ab ejus vocatione, qua nullis eorum
exsistentibus meritis vocantur, ut qui per peccata a Deo aversi erant, per ejus
1

