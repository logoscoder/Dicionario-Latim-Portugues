Clemens Papa VIII ad perpetuam rei
memoriam
Cum sacrorum Bibliorum Vulgatæ editionis textus summis laboribus ac vigiliis restitutus, et
quam accuratissime mendis expurgatus, benedicente Domino, ex nostra typographia
Vaticana in lucem prodeat ; Nos, ut in posterum idem textus incorruptus, ut decet,
conservetur, opportune providere volentes, auctoritate apostolica, tenore præsentium
districtius inhibemus, ne intra decem annos a data præsentium numerandos, tam citra
quam ultra montes, alibi quam in nostra Vaticana typographia, a quoquam imprimatur.
Elapso autem præ fato decennio, eam cautionem adhiberi præcipimus, ut nemo hanc
sanctarum Scripturarum editionem typis mandare præsumat, nisi habito prius exemplari in
typographia Vaticana excuso : cujus exemplaris forma, ne minima quidem particula de textu
mutata, addita, vel ab eo detracta, nisi aliquid occurrat, quod typographicæ incuriæ
manifeste ascribendum sit, inviolabiliter observetur.
Si quis vero typographus in quibuscumque regnis, civitatibus, provinciis, et locis tam
nostræ et S. R. E. ditioni in temporalibus subjectis, quam non subjectis, hanc eamdem
sacrarum Scripturarum editionem intra decennium præ dictum quoquo modo, elapso autem
decennio, aliter quam juxta hujusmodi exemplar, ut præfertur, imprimere, vendere, venales
habere, aut alias edere vel evulgare : aut si quis bibliopola a se vel ab aliis quibusvis, post
datam præsentium, hujus editionis impressos libros, seu imprimendos a præfato restituto et
correcto textu in aliquo discrepantes, seu ab alio, quam a typographo Vaticano, intra
decennium excusos, pariter vendere, venales proponere, vel evulgare præsumpserit, ultra
amissionem omnium librorum, et alias arbitrio nostro infligendas pœnas temporales, etiam
majoris excommunicationis sententiam eo ipso incurrat : a qua nisi a Romano Pontifice,
præterquam in mortis articulo constitutus, absolvi non possit.
Mandamus itaque universis et singulis, Patriarchis, Archiepiscopis, Episcopis, ceterisque
Ecclesiarum et locorum, etiam regularium Prælatis, ut præ sentes litteras in suis quisque
Ecclesiis et jurisdictionibus ab omnibus inviolate perpetuo observari curent ac faciant.
Contradictores per censuras ecclesiasticas, aliaque opportuna juris et facti remedia,
appellatione postposita, compescendo, invocato etiam ad hoc, si opus fuerit, auxilio brachii
sæcularis ; non obstantibus constitutionibus, et ordinationibus apostolicis, ac in
generalibus, provincialibus, vel synodalibus Conciliis editis generalibus, vel specialibus, ac
quarumcumque Ecclesiarum, Ordinum, Congregationum, Collegiorum atque Universitatum,
etiam studiorum generalium juramento, confirmatione apostolica, vel quavis firmitate alia
roboratis, statutis, et consuetudinibus, ac privilegiis, indultis, ac litteris apostolicis in
contrarium quomodocumque emanatis, et emanandis : quibus omnibus ad hunc effectum
latissime derogamus, ac derogatum esse decernimus. Volumus autem, ut præsentium trans
sumptis etiam in ipsis voluminibus impressis eadem, in judicio et extra, fides ubique
adhibeatur, quæ ipsis præsentibus adhiberetur, si forent exhibitæ, vel ostensæ.
Datum Romæ, apud Sanctum Petrum sub Annulo Piscatoris, die IX novembris MDXCII,
Pont. Nostri anno I.
M. Vestrius Barbianus

