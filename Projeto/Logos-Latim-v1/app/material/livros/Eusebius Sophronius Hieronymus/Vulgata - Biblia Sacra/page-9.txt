codicibus manuscriptis, inspectis quoque hebraicis, græcisque bibliorum fontibus ;
consultis denique veterum Patrum commentariis, accuratissime castigarent. Quod itidem
institutum Pius V prosecutus est. Verum conventum illum ob varias, gravissimasque Sedis
Apostolicæ occupationes jamdudum intermissum, Sixtus V divina providentia ad summum
Sacerdotium evocatus, ardentissimo studio revocavit, et opus tandem confectum typis
mandari jussit. Quod cum jam esset excusum, et ut in lucem emitteretur, idem Pontifex
operam daret, animadvertens non pauca in sacra Biblia præli vitio irrepsisse, quæ iterata
diligentia indigere viderentur, totum opus sub incudem revocandum censuit atque decrevit.
Id vero cum morte præventus præ stare non potuisset, Gregorius XIV qui, post Urbani VII
duodecim dierum Pontificatum, Sixto successerat, ejus animi intentionem executus
perficere aggressus est, amplissimis aliquot Cardinalibus, aliisque doctissimis viris ad hoc
iterum deputatis. Sed eo quoque, et qui illi successit, Innocentio IX brevissimo tempore de
hac luce subtractis ; tandem sub initium Pontificatus Clementis VIII qui nunc Ecclesiæ
universæ gubernacula tenet, opus, in quod Sixtus V intenderat, Deo bene juvante perfectum
est.
Accipe igitur, christiane lector, eodem Clemente Summo Pontifice annuente, ex Vaticana
typographia veterem ac Vulgatam sacræ Scripturæ editionem, quanta fieri potuit diligentia
castigatam : quam quidem sicut omnibus numeris absolutam, pro humana imbecillitate
affirmare difficile est, ita ceteris omnibus, quæ ad hanc usque diem prodierunt,
emendatiorem, purioremque esse, minime dubitandum. Et vero quamvis in hac Bibliorum
recognitione in codicibus manuscriptis, hebræis, græcisque fontibus, et ipsis veterum
Patrum commentariis conferendis non mediocre studium adhibitum fuerit ; in hac tamen
pervulgata lectione sicut nonnulla consulto mutata, ita etiam alia, quæ mutanda videbantur,
consulto immutata relicta sunt ; tum quod ita faciendum esse ad offensionem populorum
vitandam sanctus Hieronymus non semel admonuit : tum quod facile fieri posse credendum
est, ut majores nostri, qui ex hebræis, et græcis latina fecerunt, copiam meliorum, et
emendatiorum librorum habuerint, quam ii, qui post illorum ætatem ad nos pervenerunt,
qui fortasse tam longo tempore identidem describendo minus puri, atque integri evaserunt ;
tum denique quia sacræ Congregationi amplissimorum Cardinalium, aliisque eruditissimis
viris ad hoc opus a Sede Apostolica delectis propositum non fuit, novam aliquam editionem
cudere, vel antiquum interpretem ulla ex parte corrigere, vel emendare ; sed ipsam
veterem, ac Vulgatam editionem latinam a mendis veterum librariorum, necnon pravarum
emendationum erroribus repurgatam, suæ pristinæ integritati, ac puritati, quoad ejus fieri
potuit, restituere ; eaque restituta, ut quam emendatissime imprimeretur juxta Concilii
œcumenici Decretum pro viribus operam dare.
Porro in hac editione nihil non canonicum, nihil ascititium, nihil extraneum apponere visum
est : atque ea causa fuit, cur liber tertius et quartus Esdræ inscripti, quos inter canonicos
libros sacra Tridentina Synodus non annumeravit, ipsa etiam Manassæ regis Oratio, quæ
neque hebraice, neque græce quidem exstat, neque in manuscriptis antiquioribus invenitur,
neque pars est ullius canonici libri, extra canonicæ Scripturæ seriem posita sint : et nullæ
ad marginem concordantiæ (quæ posthac inibi apponi non prohibentur), nullæ notæ, nullæ
variæ lectiones, nullæ denique præfationes, nulla argumenta ad librorum initia
conspiciantur.
Sed sicut Apostolica Sedes industriam eorum non damnat, qui concordantias locorum,
varias lectiones, præfationes sancti Hieronymi, et alia id genus in aliis editionibus
inseruerunt ; ita quoque non prohibet, quin alio genere caracteris in hac ipsa Vaticana
editione ejusmodi adjumenta pro studiosorum commoditate, atque utilitate in posterum
adjiciantur ; ita tamen, ut lectiones variæ ad marginem ipsius textus minime annotentur.

