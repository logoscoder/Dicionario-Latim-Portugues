Præfatio hujus editionis
Clementis Papæ VIII nomen casu Vulgatæ adhæret. Hæc enim sanctarum Scripturarum
editio, cum Sixto V regnante patrata fuisset, illo mortuo tandem sub pontificatu Clementis
publicata est. Attamen vere decet ut iste Clemens, cum sit institutorum Concilii Tridentini
æmuli exemplar, hoc bonum ejusdem Synodus fructum perficiat.
Sapientissimo fretus consilio S. Philippi Nerii, Sancti Spiritus caritate exæstuantis, ad
ecclesiasticam disciplinam reparandam, et errores corruptelasque exstirpandas, indefesse
laboravit ; et pro Ecclesiæ libertate acriter pugnavit. Tantum autem Clemens fidem
catholicam tutus est opere et sermone, quantum et ipsius Vulgata revelationem Dei ab
imminentibus periculis custodivit.
Hieronymi enim Doctoris maximi ex lingua hebræa translatione, ita per nongentos annos
fruiti sunt doctissimi Ecclesiæ filii, ut ceteræ translationes latinæ pene evanuissent : illius
autem innumerabilibus vicibus descriptæ, « tot fuisse exemplaria, quot codices ». Quando
ergo Lutherus flagitiosa rebellione ab Ecclesia descivit, hac confusione abusus est ut verba
Evangelii corrumperet, et suam falsam doctrinam defenderet. Quam ob causam opus erat ut
authentica divinarum Scripturarum editio, diligenter emendata atque castigata,
imprimeretur cum plena Apostolicæ Sedis auctoritate ; sacrosancta itaque Tridentina
Synodus, Spiritu Sancto gubernante, hoc jussit, et ab ea jussum, a Clemente VIII est
consummatum.
Porro XX sæculo incipiente, antiquissimis jam alteris manuscriptis aliunde inventis, ut
Bibliæ editionem puram accuratamque Ecclesia semper haberet sollicitus, Sanctus Pius X
Commissioni Pontificiæ de re biblica mandavit ut pristinam Hieronymi versionem, quantum
fieri potuit, componeret. Primo Card. Gasquet, deinde D. Henrico Quentin, hoc onus
delegatum est. Novissime, defunctis illis, Abbatia Pontificia S. Hieronymi a Pio XI Romæ
fundata est, ut monachi Benedictini artis criticæ peritissimi ibi opus emolirentur. Singulis
deinceps annuentibus Papis, minutim sancti libri emittebantur, et postremo anno salutis
MCMXCV Biblia tota perfecta est.
Interim, eheu, interveniebant eventus infelices apud Ecclesiam. S. Pius X voluerat
constabiliri translationem pristinam S. Hieronymi ut exinde confectura esset Vulgata ad
usum Ecclesiæ quam accuratissime repurgata ; sed illius voluntatem parvipendentes,
malebant viri tumidi translationem novam secundum gustus proprios facere,
interpretationem vero Hieronymi negligere omnino. Quin etiam ætate nostra, errores illi
pessimi, quos idem Pius vehementissime condemnavit, Ecclesiam Dei aperte infestant, et
Lutherus dimidium errorum coæqualium nostrorum non cogitavit. Oportet nos igitur
Vulgatam Clementinam fideliter amplexari donec, omnibus instauratis in Christo, Pii X
propositum demum efficiatur.
Scribebam Londini, in festo D. N. J. C. Regis, 31 Octobris 2004.

