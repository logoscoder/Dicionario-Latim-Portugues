Testimonium quoque christianorum adversus Iudaeos in omnibus causis cum illi adversus christianos testibus
suis utantur recipiendum esse censemus et anathemate decernimus feriendos quicumque Iudaeos christianis
voluerint in hac parte praeferre cum eos subiacere christianis oporteat et ab eis pro sola humanitate foveri.
Si qui praeterea deo inspirante ad fidem se converterint christianam a possessionibus suis nullatenus excludantur
cum melioris conditionis conversos ad fidem esse oporteat quam antequam fidem acceperunt habebantur.
Si autem secus factum fuerit principibus vel potestatibus eorumdem locorum sub poena excommunicationis
iniungimus ut portionem hereditatis et bonorum suorum ex integro eis faciant exhiberi.
Sicut ait beatus Leo licet ecclesiastica disciplina sacerdotali contenta iudicio cruentas non efficiat ultiones
catholicorum tamen principum constitutionibus adiuvatur ut saepe quaerant homines salutare remedium dum
corporale super se metuunt evenire supplicium.
Eapropter quia in Gasconia Albigesio et partibus Tolosanis et aliis locis ita haereticorum quos alii catharos alii
Patrinos alii publicanos alii aliis nominibus vocant invaluit damnata perversitas ut iam non in occulto sicut aliqui
nequitiam suam exerceant sed suum errorem publice manifestent et ad suum consensum simplices attrahant et
infirmos eos et defensores eorum et receptores anathemati decernimus subiacere et sub anathemate prohibemus
ne quis eos in domibus vel in terra sua tenere vel fovere vel negotiationem cum eis exercere praesumat.
Si autem in hoc peccato decesserint non sub nostrorum privilegiorum cuilibet indultorum obtentu nec sub
aliacumque occasione aut oblatio fiat pro eis aut inter christianos recipiant sepulturam.
De Brabantionibus et Aragonensibus Navarriis Basculis Coterellis et Triaverdinis qui tantam in christianos
immanitatem exercent ut nec ecclesiis nec monasteriis deferant non viduis et pupillis non senibus et pueris nec
cuilibet parcant aetati aut sexui sed more paganorum omnia perdant et vastent similiter constituimus ut qui eos
conduxerint vel tenuerint vel foverint per regiones in quibus taliter debacchantur in dominicis et aliis solemnibus
diebus per ecclesias publice denuntientur et eadem omnino sententia et poena cum praedictis haereticis
habeantur adstricti nec ad communionem recipiantur ecclesiae nisi societate illa pestifera et haeresi abiuratis.
Relaxatos autem se noverint a debito fidelitatis et hominii ac totius obsequii donec in tanta iniquitate
permanserint quicumque illis aliquo pacto tenentur annexi.
Ipsis autem cunctis que fidelibus in remissionem peccatorum iniungimus ut tantis cladibus se viriliter opponant
et contra eos armis populum christianum tueantur.
Confiscentur que eorum bona et liberum sit principibus huiusmodi homines subicere servituti.
Qui autem in vera poenitentia ibi decesserint et peccatorum indulgentiam et fructum mercedis aeternae se non
dubitent percepturos.
Nos etiam de misericordia dei et beatorum apostolorum Petri et Pauli auctoritate confisi fidelibus christianis qui
contra eos arma susceperint et ad episcoporum seu aliorum praelatorum consilium ad eos certaverint
expugnandos biennium de poenitentia iniuncta relaxamus aut si longiorem ibi moram habuerint episcoporum
discretioni quibus huius rei cura fuerit iniuncta committimus ut ad eorum arbitrium secundum modum laboris
maior eis indulgentia tribuatur.
Illos autem qui admonitioni episcoporum in huiusmodi parte parere contempserint a perceptione corporis et
sanguinis domini iubemus fieri alienos.
Interim vero eos qui ardore fidei ad eos expugnandum laborem istum assumpserint sicut eos qui sepulchrum
dominicum visitant sub ecclesiae defensione recipimus et ab universis inquietationibus tam in rebus quam in
personis statuimus manere securos.

10

