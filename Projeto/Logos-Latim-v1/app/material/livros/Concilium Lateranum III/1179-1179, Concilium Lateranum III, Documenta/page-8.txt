conditionis factum sub eis sacerdotium videatur quam sub Pharaone fuerit qui divinae legis notitiam non
habebat.
Ille quidem omnibus aliis servituti subiectis sacerdotes suos et eorum possessiones in pristina libertate dimisit et
de publico eis alimoniam ministravit.
Isti vero universa fere onera sua imponunt ecclesiis et tot angariis eas affligunt ut illud eis quod Ieremias
deplorat competere videatur princeps provinciarum facta est sub tributo.
Sive quidem fossata sive expeditiones sive quaelibet alia sibi arbitrentur agenda de bonis ecclesiarum clericorum
et pauperum Christi usibus deputatis cuncta volunt fere compilari.
Iurisdictionem etiam et auctoritatem episcoporum et aliorum praelatorum ita evacuant ut nihil potestatis eis in
suis videatur hominibus remansisse super quo dolendum est pro ecclesiis.
Dolendum etiam nihilominus et pro ipsis qui timorem dei et ecclesiastici ordinis reverentiam videntur penitus
abiecisse.
Quocirca sub anathematis districtione severius prohibemus ne de cetero talia praesumant attentare nisi episcopus
et clerus tantam necessitatem vel utilitatem aspexerint ut absque coactione ad relevandas communes necessitates
ubi laicorum non suppetunt facultates subsidia per ecclesias existiment conferenda.
Si autem consules aut alii de cetero id praesumpserint et commoniti desistere forte noluerint tam ipsi quam
eorum fautores excommunicationi se noverint subiacere nec communioni fidelium reddantur nisi satisfactionem
fecerint competentem.
Felicis memoriae papae Innocentii et Eugenii praedecessorum nostrorum vestigiis inhaerentes detestabiles
nundinas vel ferias quas vulgo torneamenta vocant in quibus milites ex condicto venire solent et ad
ostentationem virium suarum et audaciae temerarie congrediuntur unde mortes hominum et animarum pericula
saepe proveniunt fieri prohibemus.
Quod si quis eorum ibidem mortuus fuerit quamvis ei poscenti venia non negetur ecclesiastica tamen careat
sepultura.
Treugas a quarta feria post occasum solis usque ad secundam feriam in ortum solis et ab adventu domini usque
ad octavas epiphaniae et a septuagesima usque ad octavas paschae ab omnibus inviolabiliter observari
praecipimus.
Si quis autem treugam frangere tentaverit post tertiam commonitionem si non satisfecerit episcopus suus
sententiam excommunicationis dictet et scriptam vicinis episcopis annuntiet.
Episcopus autem nullus excommunicatum in communionem suscipiat immo scripto susceptam sententiam
quisque confirmet.
Si quis autem hoc violare praesumpserit ordinis sui periculo subiaceat et quoniam funiculus triplex non facile
rumpitur praecipimus ut episcopi solum dei et salutis populi habentes respectum omni tepiditate seposita ad
pacem firmiter tenendam mutuum sibi consilium et auxilium praestent neque hoc alicuius amore vel odio
praetermittant.
Quod si quis in opere dei tepidus fuerit inventus damnum dignitatis suae incurrat.
Innovamus ut presbyteri monachi clerici conversi peregrini mercatores rustici euntes et redeuntes et in
agricultura exsistentes et animalia quae semina portant ad agrum congrua securitate laetentur nec quisquam
8

