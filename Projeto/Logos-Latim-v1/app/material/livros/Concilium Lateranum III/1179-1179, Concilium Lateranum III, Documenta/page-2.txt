Inferiora etiam ministeria utputa decanatus archidiaconatus et alia quae animarum curam habent annexam nullus
omnino suscipiat sed nec parochialium ecclesiarum regimen nisi qui iam vigesimum quintum aetatis annum
attigerit et qui scientia et moribus exsistat commendandus.
Cum autem assumptus fuerit si archidiaconus in diaconum et decani et reliqui admoniti non fuerint praefixo a
canonibus tempore in presbyteros ordinati et ab illo removeantur officio et alii conferatur qui et velit et possit
convenienter illud implere.
Nec prosit illis appellationis diffugium si forte in transgressionem constitutionis istius per appellationem
voluerint se tueri.
Hoc sane non solum de promovendis sed de his etiam qui iam promoti sunt si canones non obsistant praecipimus
observandum.
Clerici sane si contra formam istam quemquam elegerint et eligendi potestate tunc privatos et ab ecclesiasticis
beneficiis triennio se noverint suspensos.
Dignum est enim ut quos timor dei a malo non revocat ecclesiasticae saltem coerceat severitas disciplinae.
Episcopus autem si cui fecerit aut fieri consenserit contra hoc in conferendis praedictis potestatem suam amittat.
Et per capitulum aut per metropolitanum si capitulum concordare nequiverit ordinentur.
Cum apostolus se et suos propriis manibus decreverit exhibendos ut locum praedicandi auferret pseudoapostolis
et illis quibus praedicabat non exsisteret onerosus grave nimis et emendatione fore dignum dignoscitur quod
quidam fratrum et coepiscoporum nostrorum ita graves in procurationibus suis subditis exsistunt ut pro
huiusmodi causa interdum ornamenta ecclesiastica subditi compellantur exponere et longi temporis victum
brevis hora consumat.
Quocirca statuimus quod archiepiscopi parochias visitantes pro diversitate provinciarum et facultatibus
ecclesiarum quadraginta vel quinquaginta evectionis numerum non excedant.
Cardinales vero viginti vel viginti quinque non excedant episcopi viginti vel triginta nequaquam excedant
archidiaconi quinque aut septem decani constituti sub ipsis duobus equis exsistant contenti.
Nec cum canibus venatoriis et avibus proficiscantur sed ita procedant ut non quae sunt sua sed quae Iesu Christi
quaerere videantur.
Nec sumptuosas epulas quaerant sed cum gratiarum actione recipiant quod honeste et competenter fuerit illis
ministratum.
Prohibemus etiam ne subditos suos talliis et exactionibus episcopi gravare praesumant.
Sustinemus autem pro multis necessitatibus quae aliquoties superveniunt ut si manifesta et rationabilis causa
exstiterit cum caritate moderatum ab eis valeant auxilium postulare.
Cum enim dicat apostolus non debent parentibus filii thesaurizare sed parentes filiis multum longe a paterna
pietate videtur si praepositi suis subditis graves exsistant quos in cunctis necessitatibus pastoris more fovere
debent.
Archidiaconi autem sive decani nullas exactiones vel tallias in presbyteros seu clericos exercere praesumant.
2

