alicui novas pedagiorum exactiones sine auctoritate regum et principum consensu statuere aut statutas de novo
tenere aut veteres augmentare aliquo modo temere praesumat.
Si quis autem contra hoc venire praesumpserit et commonitus non destiterit donec satisfaciat communione careat
christiana.
Cum dicat apostolus abundantiorem honorem membris infirmioribus deferendum ecclesiastici quidam quae sua
sunt non quae Iesu Christi quaerentes leprosis qui cum sanis habitare non possunt et ad ecclesiam cum aliis
convenire ecclesias et coemeteria non permittunt habere nec proprii iuvari ministerio sacerdotis.
Quod quia procul a pietate christiana esse dignoscitur de benignitate apostolica constituimus ut ubicumque tot
simul sub communi vita fuerint congregati qui ecclesiam sibi cum coemeterio constituere et proprio gaudere
valeant presbytero sine contradictione aliqua permittantur habere.
Caveant tamen ut iniuriosi veteribus ecclesiis de iure parochiali nequaquam exsistant.
Quod namque eis pro pietate conceditur ad aliorum iniuriam nolumus redundare.
Statuimus etiam ut de hortis et nutrimentis animalium suorum decimas tribuere non cogantur.
Ita quorumdam animos occupavit saeva cupiditas ut cum glorientur nomine christiano Sarracenis arma ferrum et
lignamina galearum deferant et pares eis aut etiam superiores in malitia fiant dum ad impugnandos christianos
arma eis et necessaria subministrant.
Sunt etiam qui pro sua cupiditate in galeis et piraticis Sarracenorum navibus regimen et curam gubernationis
exercent.
Tales igitur a communione ecclesiae praecisos et excommunicationi pro sua iniquitate subiectos et rerum suarum
per saeculi principes catholicos et consules civitatum privatione mulctari et capientium servos si capti fuerint
fore censemus.
Praecipimus etiam ut per ecclesias maritimarum urbium crebra et solemnis excommunicatio proferatur in eos.
Excommunicationis quoque poenae subdantur qui Romanos aut alios christianos pro negotiatione vel aliis causis
honestis navigio vectos aut capere aut rebus suis spoliare praesumunt.
Illi etiam qui christianos naufragia patientes quibus secundum regulam fidei auxilio esse tenentur damnanda
cupiditate rebus suis spoliare praesumunt nisi ablata reddiderint excommunicationi se noverint subiacere.
Quia in omnibus fere locis crimen usurarum ita inolevit ut multi aliis negotiis praetermissis quasi licite usuras
exerceant et qualiter utriusque testamenti pagina condemnentur nequaquam attendant ideo constituimus ut
usurarii manifesti nec ad communionem admittantur altaris nec christianam si in hoc peccato decesserint
accipiant sepulturam sed nec eorum oblationem quisquam accipiat.
Qui autem acceperit aut eos christianae tradiderit sepulturae et ea quae acceperit reddere compellatur et donec ad
arbitrium sui episcopi satisfaciat ab officii sui maneat exsecutione suspensus.
Iudaei sive Sarraceni nec sub alendorum puerorum obtentu nec pro servitio nec alia qualibet causa christiana
mancipia in domibus suis permittantur habere.
Excommunicentur autem qui cum eis praesumpserint habitare.
9

