Praeterea quoniam quidam in quibusdam partibus sub pretio statuuntur qui decani vocantur et pro certa pecuniae
quantitate episcopalem iurisdictionem exercent praesenti decreto statuimus ut qui de cetero id praesumpserit
officio suo privetur et episcopus conferendi hoc officium potestatem amittat.
Cum in cunctis ecclesiis quod pluribus et senioribus fratribus visum fuerit incunctanter debeat observari grave
nimis et reprehensione est dignum quod quarumdam ecclesiarum pauci quandoque non tam de ratione quam de
propria voluntate ordinationem multoties impediunt et ordinationem ecclesiasticam procedere non permittunt.
Quocirca praesenti decreto statuimus ut nisi a paucioribus et inferioribus aliquid rationabile fuerit ostensum
appellatione remota semper praevaleat et suum consequatur effectum quod a maiori et seniori parte capituli fuerit
constitutum.
Nec nostram constitutionem impediat si forte aliquis ad conservandam ecclesiae suae consuetudinem iuramento
se dicat adstrictum.
Non enim dicenda sunt iuramenta sed potius periuria quae contra utilitatem ecclesiasticam et sanctorum patrum
veniunt instituta.
Si quis autem huiusmodi consuetudines quae nec ratione iuvantur nec sacris congruunt institutis iurare
praesumpserit donec congruam egerit poenitentiam a dominici corporis perceptione fiat alienus.
Quoniam in quibusdam locis ecclesiarum fundatores aut heredes eorum potestate in qua eos ecclesia hucusque
sustinuit abutuntur et cum in ecclesia dei unus debeat esse qui praesit ipsi plures sine respectu subiectionis
eligere moliuntur et cum una ecclesia unius debeat esse rectoris pro sua defensione plurimos repraesentant
quocirca praesenti decreto statuimus ut si forte in plures partes fundatorum se vota diffuderint ille praeficiatur
ecclesiae qui maioribus iuvatur meritis et plurium eligitur et probatur assensu.
Si autem hoc sine scandalo fieri nequiverit ordinet antistes ecclesiam sicut melius secundum deum viderit
ordinandam.
Id ipsum etiam faciat si de iure patronatus quaestio emerserit inter aliquos et cui competat infra tres menses non
fuerit definitum.
Quoniam ecclesia dei et in eis quae spectant ad subsidium corporis et in eis quae ad profectum veniunt animarum
indigentibus sicut pia mater providere tenetur ne pauperibus qui parentum opibus iuvari non possunt legendi et
proficiendi opportunitas subtrahatur per unamquamque ecclesiam cathedralem magistro qui clericos eiusdem
ecclesiae et scholares pauperes gratis doceat competens aliquod beneficium assignetur quo docentis necessitas
sublevetur et discentibus via pateat ad doctrinam.
In aliis quoque restituatur ecclesiis sive monasteriis si retroactis temporibus aliquid in eis ad hoc fuerit
deputatum.
Pro licentia vero docendi nullus omnino pretium exigat vel sub obtentu alicuius consuetudinis ab eis qui docent
aliquid quaerat nec docere quempiam expetita licentia qui sit idoneus interdicat.
Qui vero contra hoc venire praesumpserit a beneficio ecclesiastico fiat alienus.
Dignum quidem esse videtur ut in ecclesia dei fructum laboris sui non habeat qui cupiditate animi dum vendit
licentiam docendi ecclesiarum profectum nititur impedire.
Non minus pro peccato eorum qui faciunt quam pro illorum detrimento qui sustinent grave nimis esse
dignoscitur quod in diversis partibus mundi rectores et consules civitatum necnon et alii qui potestatem habere
videntur tot ecclesiis frequenter onera imponunt et ita gravibus eas crebris que exactionibus premunt ut deterioris
7

