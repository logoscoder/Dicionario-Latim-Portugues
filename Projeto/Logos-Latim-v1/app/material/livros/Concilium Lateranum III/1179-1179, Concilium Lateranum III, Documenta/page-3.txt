Sane quod de praedicto numero evectionis secundum tolerantiam dictum est in illis locis poterit observari in
quibus ampliores sunt reditus et ecclesiae facultates.
In pauperioribus autem locis tantam volumus teneri mensuram ut ex accessu maiorum minores non debeant
gravari ne sub tali indulgentia illi qui paucioribus equis uti solebant hactenus plurimam sibi credant potestatem
indultam.
Episcopus si aliquem sine certo titulo de quo necessaria vitae percipiat in diaconum vel presbyterum ordinaverit
tamdiu necessaria ei subministret donec in aliqua ei ecclesia convenientia stipendia militiae clericalis assignet.
Nisi forte talis qui ordinatur exstiterit qui de sua vel paterna hereditate subsidium vitae possit habere.
Reprehensibilis valde consuetudo in quibusdam partibus inolevit ut fratres et coepiscopi nostri seu etiam
archidiaconi quos appellaturos in causis suis existimant nulla penitus admonitione praemissa suspensionis vel
excommunicationis in eos ferant sententiam.
Alii etiam dum superioris sententiam et disciplinam canonicam reformidant sine ullo gravamine appellationem
obiciunt et ad defensionem iniquitatis usurpant quod ad subsidium innocentium dignoscitur institutum.
Quocirca ne vel praelati valeant sine causa gravare subiectos vel subditi pro sua voluntate sub appellationis
obtentu correctionem valeant eludere praelatorum praesenti decreto statuimus ut nec praelati nisi canonica
commonitione praemissa suspensionis vel excommunicationis sententiam proferant in subiectos nisi forte talis sit
culpa quae ipso genere suo excommunicationis poenam inducat.
Nec subiecti contra disciplinam ecclesiasticam ante ingressum causae in vocem appellationis prorumpant.
Si vero quisquam pro sua necessitate crediderit appellandum competens ei ad prosequendam appellationem
terminus praefigatur infra quem si forte prosequi neglexerit libere tunc episcopus sua auctoritate utatur.
Si autem in quocumque negotio aliquis appellaverit et eo qui appellatus fuerit veniente qui appellaverit venire
neglexerit si proprium quid habuit competentem ei recompensationem faciat expensarum ut hoc saltem timore
perterritus in gravamen alterius non facile quis appellet.
Praecipue vero in locis religiosis hoc volumus observari ne monachi sive quicumque religiosi cum pro aliquo
excessu fuerint corrigendi contra regularem praelati sui et capituli disciplinam appellare praesumant sed
humiliter ac devote suscipiant quod pro salute sua utiliter eis fuerit iniunctum.
Cum in ecclesiae corpore omnia debeant ex caritate tractari et quod gratis receptum est gratis impendi horribile
nimis est quod in quibusdam ecclesiis locum venalitas perhibetur habere ita ut pro episcopis vel abbatibus seu
quibuscumque personis ecclesiasticis ponendis in sede seu introducendis presbyteris in ecclesiam necnon pro
sepulturis et exsequiis mortuorum et benedictionibus nubentium seu aliis sacramentis aliquid exigatur et ille qui
indiget non possit ista percipere nisi manum implere curaverit largitoris.
Putant plures ex hoc sibi licere quia legem moris de longa invaluisse consuetudine arbitrantur non satis quia
cupiditate caecati sunt attendentes quod tanto graviora sunt crimina quanto diutius animam infelicem tenuerint
alligatam.
Ne igitur hoc de cetero fiat et vel pro personis ecclesiasticis deducendis ad sedem vel sacerdotibus instituendis
aut mortuis sepeliendis seu etiam nubentibus benedicendis seu etiam aliis sacramentis aliquid exigatur districtius
inhibemus.
Si quis autem contra hoc venire praesumpserit portionem cum Giezi se noverit habiturum cuius factum turpis
muneris exactione imitatur.
3

