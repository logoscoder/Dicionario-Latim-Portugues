1179-1179- Concilium Lateranum III - Documenta
Concilia oecumenica et generalia Ecclesiae catholicae - Concilium Lateranense III a. 1179
Licet de evitanda discordia in electione summi pontificis manifesta satis a nostris praedecessoribus constituta
manaverint tamen quia saepe post illa per improbae ambitionis audaciam gravem passa est ecclesia scissuram
nos etiam ad malum hoc evitandum de consilio fratrum nostrorum et sacri approbatione concilii aliquid
decrevimus adiungendum.
Statuimus igitur ut si forte inimico homine superseminante zizania inter cardinales de substituendo pontifice non
potuerit concordia plena esse et duabus partibus concordantibus tertia pars noluerit concordare aut sibi alium
praesumpserit ordinare ille Romanus pontifex habeatur qui a duabus partibus fuerit electus et receptus.
Si quis autem de tertiae partis nominatione confisus quia rem non potest sibi nomen episcopi usurpaverit tam
ipse quam qui eum receperint excommunicationi subiaceant et totius sacri ordinis privatione mulctentur ita ut
viatici eis etiam nisi tantum in ultimis communio denegetur et nisi resipuerint cum Dathan et Abiron quos terra
vivos absorbuit accipiant portionem.
Praeterea si a paucioribus aliquis quam a duabus partibus fuerit electus ad apostolatus officium nisi maior
concordia intercesserit nullatenus assumatur et praedictae poenae subiaceat si humiliter noluerit abstinere.
Ex hoc tamen nullum canonicis constitutionibus et aliis ecclesiasticis praeiudicium generetur in quibus maioris et
senioris partis debet sententia praevalere quia quod in eis dubium venerit superioris poterit iudicio definiri.
In Romana vero ecclesia aliquid speciale constituitur quia non potest recursus ad superiorem haberi.
Quod a praedecessore nostro felicis memoriae Innocentio factum est innovantes ordinationes ab Octaviano et
Guidone haeresiarchis necnon et Iohanne Strumensi qui eos secutus est factas et ab ordinatis ab eis irritas esse
censemus adicientes etiam ut si qui dignitates ecclesiasticas seu beneficia per praedictos schismaticos receperunt
careant impetratis.
Alienationes quoque seu invasiones quae per eosdem schismaticos sive per laicos factae sunt de rebus
ecclesiasticis omni careant firmitate et ad ecclesiam sine omni eius onere revertantur.
Si quis autem contraire praesumpserit excommunicationi se noverit subiacere.
Illos autem qui sponte iuramentum de tenendo schismate praestiterint a sacris ordinibus et dignitatibus
decrevimus manere suspensos.
Cum in sacris ordinibus et ministeriis ecclesiasticis et aetatis maturitas et morum gravitas et scientia litterarum
sit inquirenda multo fortius haec in episcopo oportet inquiri qui ad curam positus aliorum in se ipso debet
ostendere qualiter alios in domo domini oporteat conversari.
Eapropter ne quod de quibusdam ex necessitate temporis factum est in exemplum trahatur a posteris praesenti
decreto statuimus ut nullus in episcopum eligatur nisi qui iam trigesimum aetatis annum egerit et de legitimo sit
matrimonio natus qui etiam vita et scientia commendabilis demonstretur.
Cum autem electus fuerit et confirmationem electionis acceperit et ecclesiasticorum bonorum administrationem
habuerit decurso tempore de consecrandis episcopis a canonibus definito is ad quem spectant beneficia quae
habuerat disponendi de illis liberam habeat facultatem.

1

