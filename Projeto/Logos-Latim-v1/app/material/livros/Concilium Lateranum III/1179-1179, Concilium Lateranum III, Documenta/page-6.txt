Clerici in subdiaconatu et supra et in minoribus quoque ordinibus si stipendiis ecclesiasticis sustentantur coram
iudice saeculari advocati in negotiis fieri non praesumant nisi propriam vel ecclesiae suae causam fuerint
prosecuti aut pro miserabilibus forte personis quae proprias causas administrare non possunt.
Sed nec procurationes villarum aut iurisdictiones etiam saeculares sub aliquibus principibus vel saecularibus
viris ut iustitiarii eorum fiant clericorum quisquam assumere praesumat.
Si quis adversus hoc tentaverit quoniam contra doctrinam apostoli est dicentis nemo militans deo implicat se
negotiis saecularibus et saeculariter agit ab ecclesiastico fiat ministerio alienus pro eo quod officio clericali
neglecto fluctibus saeculi ut potentibus saeculi placeat se immergit.
Districtius autem decrevimus puniendum si religiosorum quisquam aliquid praedictorum audeat attentare.
Quia nonnulli modum avaritiae non ponentes dignitates diversas ecclesiasticas et plures ecclesias parochiales
contra sacrorum canonum instituta nituntur adquirere ita ut cum unum officium vix implere sufficiant stipendia
sibi vindicent plurimorum ne id de cetero fiat districtius inhibemus.
Cum igitur ecclesia vel ecclesiasticum ministerium committi debuerit talis ad hoc persona quaeratur quae
residere in loco et curam eius per se ipsum valeat exercere.
Quod si aliter fuerit actum et qui receperit quod contra sacros canones accepit amittat et qui dederit largiendi
potestate privetur.
Quia in tantum iam quorumdam processit ambitio ut non duas vel tres sed sex aut plures ecclesias perhibeantur
habere nec duabus debitam possint provisionem impendere per fratres et coepiscopos nostros carissimos
emendari praecipimus et de multitudine canonibus inimica quae dissolutionis materiam et vagationis inducit et
certum continet periculum animarum eorum qui ecclesiis digne valeant deservire volumus ecclesiasticis
beneficiis indigentiam sublevari.
Praeterea quia in tantum quorumdam laicorum processit audacia ut episcoporum auctoritate neglecta clericos
instituant in ecclesiis et removeant etiam cum voluerint possessiones quoque atque alia bona ecclesiastica pro
sua plerumque voluntate distribuant et tam ecclesias ipsas quam earum homines talliis et exactionibus
praesumant gravare eos qui amodo ista commiserint anathemate decernimus feriendos.
Presbyter autem sive clericus qui ecclesiam per laicos sine proprii episcopi auctoritate receperit tenendam
communione privetur et si perstiterit a ministerio ecclesiastico et ordine deponatur.
Sane quia laici quidam ecclesiasticas personas et ipsos etiam episcopos suo iudicio stare compellunt eos qui de
cetero id praesumpserint a communione fidelium decernimus segregandos.
Prohibemus etiam ne laici decimas cum animarum suarum periculo detinentes in alios laicos possint aliquo modo
transferre.
Si quis vero receperit et ecclesiae non tradiderit christiana sepultura privetur.
Cum in officiis caritatis illis primo teneamur obnoxii a quibus nos beneficium cognoscimus accepisse e
ecclesiastici quidam clerici cum ab ecclesiis suis multa bona perceperint bona per ecclesias adquisita in alios
usus praesumunt transferre hoc igitur quia et antiquis canonibus constat inhibitum nos etiam nihilominus
inhibemus.
Indemnitati itaque ecclesiarum providere volentes sive intestati decesserint sive aliis conferre voluerint penes
ecclesias eadem bona praecipimus remanere.

6

