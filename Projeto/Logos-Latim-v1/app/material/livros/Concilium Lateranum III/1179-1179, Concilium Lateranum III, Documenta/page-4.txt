Prohibemus insuper ne novi census ab episcopis vel abbatibus aliis ve praelatis imponantur ecclesiis nec veteres
augeantur nec partem redituum suis usibus appropriare praesumant sed libertates quas sibi maiores desiderant
conservari minoribus quoque suis bona voluntate conservent.
Si quis autem aliter egerit irritum quod fecerit habeatur.
Nulla ecclesiastica ministeria seu etiam beneficia vel ecclesiae alicui tribuantur seu promittantur antequam
vacent ne desiderare quis mortem proximi videatur in cuius locum et beneficium se crediderit successurum.
Cum enim id etiam in ipsis gentilium legibus inveniatur prohibitum turpe nimis est et divini plenum
animadversione iudicii si locum in dei ecclesia futurae successionis exspectatio habeat quam etiam damnare ipsi
gentiles homines curaverunt.
Cum vero praebendas ecclesiasticas seu quaelibet officia in aliqua ecclesia vacare contigerit vel etiam si modo
vacant non diu maneant in suspenso sed infra sex menses personis quae digne administrare valeant conferantur.
Si autem episcopus ubi ad eum spectaverit conferre distulerit per capitulum ordinetur.
Quod si ad capitulum electio pertinuerit et infra praedictum terminum hoc non fecerit episcopus hoc secundum
deum cum virorum religiosorum consilio exsequatur aut si omnes forte neglexerint metropolitanus de ipsis
secundum deum absque illorum contradictione disponat.
Cum et plantare sacram religionem et plantatam fovere modis omnibus debeamus numquam hoc melius
exsequemur quam si nutrire quae recta sunt et corrigere quae profectum veritatis impediunt commissa nobis
auctoritate curemus.
Fratrum autem et coepiscoporum nostrorum vehementi conquestione comperimus quod fratres templi et
hospitalis alii quoque religiosae professionis indulta sibi ab apostolica sede excedentes privilegia contra
episcopalem auctoritatem multa praesumunt quae et scandalum generant in populo dei et grave pariunt
periculum animarum.
Proponunt enim quod ecclesias recipiant de manibus laicorum excommunicatos et interdictos ad ecclesiastica
sacramenta et sepulturam admittant in ecclesiis suis praeter eorum conscientiam et instituant et amoveant
sacerdotes et fratribus eorum ad eleemosynas quaerendas euntibus cum indultum sit eis ut in adventu eorum
semel in anno ecclesiae aperiantur atque in eis divina celebrentur officia plures ex eis de una sive diversis
domibus ad locum interdictum saepius accedentes indulgentia privilegiorum in celebrandis officiis abutuntur et
tunc mortuos apud praedictas ecclesias sepelire praesumunt.
Occasione quoque fraternitatum quas in pluribus locis faciunt robur episcopalis auctoritatis enervant dum contra
eorum sententiam sub aliquorum privilegiorum obtentu munire cunctos intendunt qui ad eorum fraternitatem
volunt accedere et se conferre.
In his quia non tam de maiorum conscientia vel consilio quam de minorum indiscretione quorundam exceditur et
removenda ea in quibus excedunt et quae dubietatem faciunt declaranda decrevimus.
Ecclesias sane et decimas de manu laicorum sine consensu episcoporum tam illos quam quoscumque alios
religiosos recipere prohibemus dimissis etiam quas contra tenorem istum moderno tempore receperunt.
Excommunicatos et nominatim interdictos tam ab illis quam ab omnibus aliis iuxta episcoporum sententiam
statuimus evitandos.

4

