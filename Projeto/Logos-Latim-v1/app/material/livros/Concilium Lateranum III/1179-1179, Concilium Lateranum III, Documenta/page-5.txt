In ecclesiis suis quae ad eos pleno iure non pertinent instituendos presbyteros episcopis praesentent ut eis
quidem de plebis cura respondeant ipsis vero pro rebus temporalibus rationem exhibeant competentem.
Institutos autem episcopis inconsultis non audeant removere.
Si vero templarii sive hospitalarii ad ecclesiam interdictam venerint non nisi semel in anno ad ecclesiasticum
admittantur officium nec tunc ibi corpora sepeliant defunctorum.
De fraternitatibus hoc statuimus ut si non se praedictis fratribus omnino reddiderint sed in suis proprietatibus
duxerint remanendum propter hoc ab episcoporum sententia nullatenus eximantur sed potestatem suam in eos
sicut in alios parochianos suos exerceant cum pro suis excessibus fuerint corrigendi.
Quod autem de praedictis fratribus dictum est de aliis quoque religiosis qui praesumptione sua episcoporum iura
praeripiunt et contra canonicas eorum sententias et tenorem privilegiorum nostrorum venire praesumunt
praecipimus observari.
Si autem contra hoc institutum venerint et ecclesiae in quibus ista praesumpserint subiaceant interdicto et quod
egerint irritum habeatur.
Monachi non pretio recipiantur in monasterio non peculium permittantur habere non singuli per villas et oppida
seu ad quascumque parochiales ponantur ecclesias sed in maiori conventu aut cum aliquibus fratribus maneant
nec soli inter saeculares homines spiritualium hostium conflictionem exspectent Salomone dicente vae soli quia
si ceciderit non habet sublevantem.
Si quis autem exactus pro sua receptione aliquid dederit ad sacros ordines non ascendat.
Is autem qui acceperit officii sui privatione mulctetur.
Si vero peculium habuerit nisi ei ab abbate pro iniuncta fuerit administratione permissum a communione
removeatur altaris et qui in extremis cum peculio inventus fuerit nec oblatio pro eo fiat nec inter fratres recipiat
sepulturam.
Quod etiam de diversis religiosis praecipimus observari.
Abbas etiam qui ista diligenter non curaverit officii sui iacturam se noverit incursurum.
Prioratus quoque sive oboedientiae pretii datione nulli tradantur alioqui et dantes et accipientes a ministerio fiant
ecclesiastico alieni.
Priores vero cum in conventualibus ecclesiis fuerint constituti nisi pro manifesta causa et rationabili non
mutentur videlicet si fuerint dilapidatores nec continenter vixerint aut aliquid tale egerint pro quo amovendi
merito videantur aut si etiam pro necessitate maioris officii de consilio fratrum fuerint transferendi.
Clerici in sacris ordinibus constituti qui mulierculas suas in domibus suis incontinentiae nota tenuerint aut
obiciant eas et continenter vivant aut ab officio et beneficio ecclesiastico fiant alieni.
Quicumque incontinentia illa quae contra naturam est propter quam venit ira dei in filios diffidentiae et quinque
civitates igne consumpsit deprehensi fuerint laborare si clerici fuerint eiciantur a clero vel ad poenitentiam
agendam in monasteriis detrudantur si laici excommunicationi subdantur et a coetu fidelium fiant prorsus alieni.
Monasteria praeterea sanctimonialium si quisquam clericus sine manifesta et necessaria causa frequentare
praesumpserit per episcopum arceatur et si non destiterit a beneficio ecclesiastico reddatur immunis.
5

