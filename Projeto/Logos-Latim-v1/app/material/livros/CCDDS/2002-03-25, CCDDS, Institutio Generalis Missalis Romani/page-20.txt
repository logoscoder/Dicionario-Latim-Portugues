Caput III

4

De Officiis Et Ministeriis in Missa

91. Celebratio eucharistica est actio Christi et Ecclesiae, quae est «unitatis sacramentum»,
scilicet plebs sancta sub Episcopo adunata et ordinata. Quare ad universum Corpus Ecclesiae
pertinet illudque manifestat et afficit; singula vero membra ipsius diverso modo, pro
diversitate ordinum, munerum, et actualis participationis attingit.75 Hoc modo populus
christianus, «genus electum, regale sacerdotium, gens sancta, populus adquisitionis», suam
cohaerentem et hierarchicam ordinationem manifestat.76 Omnes ergo sive ministri ordinati
sive christifideles laici, munere vel officio suo fungentes, solum et totum id agant, quod ad
ipsos pertinet.77
I. De Officiis Ordinis Sacri
92. Omnis legitima Eucharistiae celebratio dirigitur ab Episcopo, sive per seipsum, sive per
presbyteros adiutores ipsius.78
Cum Episcopus Missae interest, ubi populus est congregatus, maxime decet ipsum
Eucharistiam celebrare, et presbyteros, ut concelebrantes, sibi in actione sacra consociare.
Quod fit non ad sollemnitatem exteriorem ritus augendam, sed ad significandum vividiore
luce mysterium Ecclesiae, quae est unitatis sacramentum.79
Si vero Episcopus Eucharistiam non celebrat, sed alii hoc faciendum attribuit, tunc
convenienter ipse, cruce pectorali, stola et pluviali super albam indutus, liturgiae verbi
praesidet, et in fine Missae benedictionem impertit.80
93. Etiam presbyter, qui in Ecclesia sacra Ordinis potestate pollet sacrificium in persona
Christi offerendi,81 exinde populo fideli congregato praeest, eius orationi praesidet, illi
nuntium salutis proclamat, populum sibi sociat in offerendo sacrificio per Christum in Spiritu
Sancto Deo Patri, fratribus suis panem vitae aeternae dat, ipsumque cum illis participat. Cum
igitur Eucharistiam celebrat, debet Deo et populo cum dignitate et humilitate servire, et in
modo se gerendi et verba divina proferendi praesentiam vivam Christi fidelibus insinuare.
94. Post presbyterum, vi sacrae ordinationis acceptae, diaconus primum locum obtinet inter
eos qui in celebratione eucharistica ministrant. Sacer enim diaconatus Ordo iam a prisca
Apostolorum aetate in Ecclesia in magno honore habitus est.82 In Missa diaconus proprias
habet partes in Evangelio nuntiando et quandoque verbo Dei praedicando, in orationis
universalis intentiones enuntiando, in ministrando sacerdoti, in altare apparando et sacrificii
celebrationi inserviendo, in Eucharistia fidelibus distribuenda, praecipue sub specie vini, et in
gestibus et corporis habitibus populi aliquando innuendis.
II. De Muneribus Populi Dei
95. In celebratione Missae fideles efficiunt plebem sanctam, populum acquisitionis et
sacerdotium regale, ut gratias Deo agant et immaculatam hostiam, non tantum per sacerdotis
manus, sed etiam una cum ipso offerant et seipsos offerre discant.83 Curent autem id
manifestare per profundum sensum religiosum et per caritatem erga fratres, qui eandem
celebrationem participant.
20

