319. Exemplum Christi secuta, Ecclesia panem et vinum cum aqua ad celebrandum
dominicum convivium semper adhibuit.
320. Panis ad Eucharistiam celebrandam debet esse mere triticeus, recenter confectus, et
secundum antiquam Ecclesiae latinae traditionem, azymus.
321. Ratio signi postulat ut materia celebrationis eucharisticae revera ut cibus appareat.
Expedit ergo ut panis eucharisticus, quamvis azymus et forma tradita confectus, tali modo
efficiatur, ut sacerdos in Missa cum populo celebrata revera hostiam frangere possit in
diversas partes, easque saltem aliquibus fidelibus distribuere. Parvae tamen hostiae minime
excluduntur, quando numerus sacram Communionem sumentium aliaeque rationes pastorales
id exigunt. Gestus autem fractionis panis, quo simpliciter Eucharistia designabatur tempore
apostolico, apertius manifestabit vim et momentum signi unitatis omnium in uno pane, et
caritatis ex eo quod unus panis inter fratres distribuitur.
322. Vinum pro celebratione eucharistica debet esse ex genimine vitis (cf. Lc 22, 18), naturale
et merum, idest extraneis substantiis non admixtum.
323. Sedula cura caveatur ut panis et vinum ad Eucharistiam destinata perfecto statu
conserventur; id est, caveatur ne vinum acescat, neve panis corrumpatur vel nimis durus fiat,
ita ut difficulter frangi possit.
324. Si post consecrationem aut cum Communionem sumit, sacerdos animadvertat vinum non
fuisse infusum, sed aquam, deposita aqua in aliquo vase, vinum cum aqua infundat in calicem,
illud consecret, partem narrationis dicens quae ad consecrationem calicis pertinet, quin tamen
teneatur iterum panem consecrare.
II. De Sacra Supellectile in Genere
325. Sicut pro ecclesiis aedificandis, ita et pro sacra supellectile universa, Ecclesia genus artis
cuiusque regionis admittit, et eas aptationes recipit, quae cum singularum gentium ingenio et
traditionibus congruant, dummodo omnia usui ad quem ipsa sacra supellex destinatur apte
respondeant.133
Etiam in hac parte sedulo curetur nobilis illa simplicitas, quae cum arte vera optime copulatur.
326. In seligendis materiis pro sacra supellectile, praeter eas quae usu traditae sunt, eae
quoque admitti possunt quae, iuxta mentem nostrae aetatis, nobiles aestimantur, durabiles sunt
et usui sacro bene accommodantur. Qua de re iudex erit Conferentia Episcoporum pro singulis
regionibus.
III. De Sacris Vasis
327. Inter ea quae ad Missam celebrandam requiruntur, speciali honore habentur vasa sacra, et
inter haec calix et patena, in quibus vinum et panis offeruntur, consecrantur et sumuntur.
328. Vasa sacra ex metallo nobili conficiantur. Si ex metallo conflata sint quod robiginem
producat vel auro minus nobilis sit, interius plerumque inaurentur.
51

