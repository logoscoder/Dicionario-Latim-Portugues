271. Purificatione calicis expleta, oportet ut sacerdos aliquam pausam silentii servet; postea
vero dicit orationem post Communionem.
Ritus conclusionis
272. Ritus conclusionis perficiuntur sicut in Missa cum populo, Ite, missa est omisso.
Sacerdos altare de more osculo veneratur et, facta profunda inclinatione cum ministro, recedit.
IV. Quaedam Normae Generaliores
Pro Omnibus Formis Missae
De veneratione altaris et Evangeliarii
273. Iuxta morem traditum, veneratio altaris et Evangeliarii osculo perficitur. Attamen, ubi
huiusmodi signum non congruit cum traditionibus aut ingenio alicuius regionis, ibi est
Conferentiae Episcoporum aliud signum statuere in vicem illius adhibendum, consentiente
Sede Apostolica.
De genuflexione et inclinatione
274. Genuflexio, quae fit dextero genu flectendo usque ad terram, adorationem significat;
ideoque reservatur Ss.mo Sacramento, et sanctae Cruci inde a sollemni adoratione in Actione
liturgica feriae VI in Passione Domini, usque ad initium Vigiliae paschalis.
In Missa tres genuflexiones fiunt a sacerdote celebrante, hoc est: post ostensionem hostiae,
post ostensionem calicis et ante Communionem. Peculiaritates in Missa concelebrata
servandae suis locis notantur (cf. nn. 210-251).
Si vero tabernaculum cum SS.mo Sacramento sit in presbyterio, sacerdos, diaconus et alii
ministri genuflectunt, cum ad altare perveniunt, vel ab eo recedunt, non autem durante ipsa
Missae celebratione.
Secus genuflectunt omnes qui ante Ss.mum Sacramentum transeunt, nisi processionaliter
incedant.
Ministri qui crucem processionalem vel cereos deferunt, loco genuflexionis inclinationem
capitis faciunt.
275. Inclinatione significatur reverentia et honor quae personis ipsis vel eorum signis
tribuitur. Duae species inclinationum habentur, scilicet capitis et corporis:
a. Inclinatio capitis fit cum tres Divinae Personae simul nominantur, et ad nomen Iesu,
beatae Mariae Virginis et Sancti in cuius honorem celebratur Missa.
b. Inclinatio corporis: seu inclinatio profunda, fit: ad altare; ad orationes Munda cor
meum et In spíritu humilitátis; in symbolo ad verba Et incarnátus est; in Canone
Romano ad verba Súpplices te rogamus. Eadem inclinatio fit a diacono, cum petit
42

