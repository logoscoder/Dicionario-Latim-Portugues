aqua vel cum aqua et vino, quae ab ipso qui purificat, sumitur. Patena de more purificatorio
detergeatur.
Attendendum est ut quod de Sanguine Christi post Communionis distributionem forte remanet
statim ex integro sumatur ad altare.
280. Si hostia vel aliqua particula dilabatur, reverenter accipiatur; si quid vero Sanguinis
fundatur, locus ubi ceciderit aqua lavetur, et haec aqua postea in sacrarium in sacristiam
collocatum mittatur.
De Communione sub utraque specie
281. Formam ratione signi pleniorem habet sacra Communio cum fit sub utraque specie. In ea
enim forma signum eucharistici convivii perfectius elucet, et clarius exprimitur voluntas qua
novum et aeternum testamentum in Sanguine Domini ratum habetur, necnon ratio inter
convivium eucharisticum et convivium eschatologicum in regno Patris.103
282. Curent sacri pastores fidelibus, qui ritum participant, vel ei intersunt, aptiore quo fieri
potest modo doctrinam catholicam de forma sacrae Communionis in mentem revocare iuxta
Concilium Tridentinum. In primis christifideles moneant fidem catholicam docere etiam sub
altera tantum specie totum atque integrum Christum verumque Sacramentum sumi, ac
propterea, quod ad fructum attinet, nulla gratia necessaria ad salutem eos defraudari qui unam
speciem solam recipiant.104
Doceant insuper Ecclesiam potestatem habere in Sacramentorum dispensatione, salva eorum
substantia, statuendi vel mutandi quae ipsorum venerationi vel suscipientium utilitati pro
rerum, temporum et locorum varietate magis expedire iudicaverit.105 Simul tamen fideles
moneantur ut sacrum ritum, quo signum eucharistici convivii plenius elucet, impensius
participare velint.
283. Communio sub utraque specie permittitur, praeter casus in libris ritualibus expositos:
1. sacerdotibus qui sacrum celebrare vel concelebrare non possunt;
2. diacono et ceteris qui aliquod officium in Missa implent;
3. sodalibus communitatum in Missa conventuali vel in illa quae «communitatis» dicitur,
alumnis seminariorum, omnibus qui exercitiis spiritualibus vacant vel conventum
spiritualem aut pastoralem participant.
Episcopus dioecesanus normas circa Communionem sub utraque specie pro sua dioecesi
definire potest, etiam in ecclesiis religiosorum et in parvis coetibus servandas. Eidem
Episcopo facultas datur Communionem sub utraque specie permittendi, quoties id sacerdoti
celebranti opportunum videatur, dummodo fideles bene instructi sint et absit omne periculum
profanationis Sacramenti vel ritus difficilior evadat, ob multitudinem participantium aliamve
causam.
Quod autem ad modum distribuendi fidelibus sacram Communionem sub utraque specie, et
ad facultatis extensionem Conferentiae Episcoporum normas edere possunt, actis a Sede
Apostolica recognitis.
44

