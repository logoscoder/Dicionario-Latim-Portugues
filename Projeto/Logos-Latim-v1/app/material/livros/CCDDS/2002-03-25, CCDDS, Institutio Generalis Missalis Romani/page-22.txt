fidelium participationem in cantu fovere.87 Quae de schola cantorum dicuntur, valent, servatis
servandis, pro aliis etiam musicis, praesertim vero pro organista.
104. Decet adesse cantorem vel magistrum chori ad cantum populi dirigendum et
sustentandum. Immo, cum deficit schola, cantori competit diversos cantus moderari, populo
pro sua parte participante.88
105. Munus liturgicum exercent etiam:
a. Sacrista, qui libros liturgicos, paramenta et alia, quae in celebratione Missae sunt
necessaria, diligenter disponat.
b. Commentator, qui explicationes et admonitiones pro opportunitate breviter proponit
fidelibus, ut in celebrationem introducantur et ad eius intellegentiam melius
disponantur. Oportet monitiones commentatoris sint adamussim praeparatae et
sobrietate perspicuae. In suo munere adimplendo, commentator stat loco apto coram
fidelibus, non vero in ambone.
c. Qui collectas in ecclesia faciunt.
d. Ii qui, aliquibus in regionibus, fideles ad portas ecclesiae recipiunt eosque in locis ipsis
convenientibus disponunt, et eorum processiones ordinant.
106. Expedit ut, saltem in ecclesiis cathedralibus et maioribus, habeatur aliquis competens
minister seu caeremoniarum magister, qui curet de actionibus sacris congrue disponendis et
cum decore, ordine et pietate per ministros sacros et fideles laicos exercendis.
107. Liturgica munera, quae non sunt propria sacerdotis vel diaconi, et de quibus superius
(nn. 100-106) dicitur, etiam laicis idoneis a parocho vel rectore ecclesiae selectis, committi
possunt liturgica benedictione vel temporanea deputatione. Quoad munus inserviendi
sacerdoti ad altare, serventur dispositiones ab Episcopo datae pro sua dioecesi.

5

IV. De Distributione Munerum
Et De Praeparatione Celebrationis

108. Unus idemque sacerdos munus praesidentiale semper in omnibus eius partibus exercere
debet, iis exceptis quae propria sunt Missae cui Episcopus interest (cf. supra n. 92).
109. Si plures adsunt qui idem ministerium exercere possunt, nihil vetat, quominus diversas
partes eiusdem ministerii vel officii inter se distribuant et peragant. Ex. gr., alius diaconus
adhiberi potest pro partibus in cantu proferendis, et alius pro ministerio altaris; si plures
lectiones habentur, inter plures lectores eas distribuere iuvat, et sic de ceteris. Minime vero
congruit ut plures unicum elementum celebrationis inter se dividant: ex. gr. eadem lectio a
duobus, unus post alium, lecta, nisi agatur de Passione Domini.
110. Si in Missa cum populo unus tantum minister adest, ipse diversa munera exerceat.
111. Effectiva cuiusque celebrationis liturgicae praeparatio concordi et diligenti animo iuxta
libros liturgicos 89 fiat inter omnes quorum interest sive quoad ritus, sive quoad rem
pastoralem et musicam, rectore ecclesiae moderante et auditis quoque fidelibus pro iis quae ad
ipsos directe pertinent. Sacerdoti vero, qui celebrationi praeest, ius semper manet disponendi
22

