Inde ab epiclesi usque ad ostensionem calicis diaconus de more genuflexus manet. Si adsunt
plures diaconi, unus ex eis ad consecrationem immittere potest incensum in thuribulum atque
ad ostensionem hostiae et calicis incensare.
180. Ad doxologiam finalem Precis eucharisticae, stans ad latus sacerdotis, calicem elevatum
tenet, dum sacerdos patenam cum hostia elevat, usquedum populus Amen acclamaverit.
181. Postquam sacerdos dixit orationem ad pacem et: Pax Dómini sit semper vobíscum, et
populus respondet: Et cum spíritu tuo, diaconus, pro opportunitate, invitationem facit ad
pacem, dicens, manibus iunctis et versus ad populum: Offérte vobis pacem. Ipse vero pacem a
sacerdote recipit, aliisque ministris sibi propioribus potest offerre.
182. Communione a sacerdote facta, diaconus Communionem sub utraque specie ab ipso
sacerdote accipit, et sacerdotem deinde adiuvat in Communione populo distribuenda. Quod si
Communio sub utraque specie fit, ipse calicem sumentibus ministrat, et distributione peracta,
statim totum Christi Sanguinem qui remansit ad altare reverenter consumit, adiuvantibus, si
casus fert, aliis diaconis et presbyteris.
183. Distributione Communionis expleta, diaconus cum sacerdote ad altare revertitur, colligit
fragmenta, si quae sint, deinde portat calicem et alia vasa sacra ad abacum, ibique ea purificat
et de more componit, dum sacerdos ad sedem redit. Licet tamen vasa purificanda, opportune
cooperta, in abaco super corporale relinquere eaque statim post Missam, populo dimisso,
purificare.
Ritus conclusionis
184. Dicta oratione post Communionem, diaconus facit breves annuntiationes populo, quae
forte faciendae sunt, nisi ipse sacerdos malit eas facere.
185. Si adhibetur formula benedictionis sollemnis vel oratio super populum, diaconus dicit:
Inclináte vos ad benedíctionem. Data benedictione a sacerdote, diaconus populum dimittit
dicens, manibus iunctis, ad populum versus: Ite, missa est.
186. Deinde, una cum sacerdote, altare osculo veneratur, et, facta profunda inclinatione, simili
modo quo processerat, recedit.
C) De muneribus acolythi
187. Munera quae acolythus exercere potest varii sunt generis; plura autem ex iis simul
occurrere possunt. Expedit proinde ut opportune inter plures distribuantur; si vero unus
tantum acolythus praesens adest, ea quae potioris sunt momenti ipse exsequatur, cetera vero
inter plures ministros distribuantur.
Ritus initiales
188. In accessu ad altare crucem, medius inter duos ministros cum cereis accensis, deferre
32

