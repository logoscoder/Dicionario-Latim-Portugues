atque inter cetera sanctissimi huius sacrificii mysterium aliquod declarent, diebus praesertim
dominicis et festis».14
12. Propterea congregatum, ut Ecclesiam aptaret ad proprii muneris apostolici necessitates
hisce ipsis temporibus, Concilium Vaticanum II funditus perspexit, quemadmodum
Tridentinum, didascalicam et pastoralem indolem sacrae Liturgiae.15 Et, cum nemo
catholicorum esset, qui legitimum efficacemque ritum sacrum negaret lingua latina peractum,
concedere etiam valuit: «Haud raro linguae vernaculae usurpatio valde utilis apud populum
exsistere possit», eiusque adhibendae facultatem dedit.16 Flagrans illud studium, quo hoc
consultum ubivis est susceptum, profecto effecit ut, ducibus Episcopis atque ipsa Apostolica
Sede, universae liturgicae celebrationes quas populus participaret, exsequi liceret vulgari
sermone, quo plenius intellegeretur mysterium, quod celebraretur.
13. Verumtamen, cum linguae vernaculae usus in sacra Liturgia instrumentum sit, quamvis
magni momenti, quo apertius exprimeretur catechesis mysterii, quae in celebratione
continetur, Concilium Vaticanum II admonuit praeterea, ut aliqua Tridentini praescripta,
quibus non omnibus locis erat obtemperatum, ad exitum deducerentur, veluti homilia diebus
dominicis et festis habenda17 et facultas inter ipsos sacros ritus quasdam monitiones
intericiendi.18
Potissimum vero Concilium Vaticanum II, a quo suadebatur «illa perfectior Missae
participatio, qua fideles post Communionem sacerdotis ex eodem sacrificio Corpus
dominicum sumunt»,19 incitavit, ut aliud optatum Patrum Tridentinorum in rem transferretur,
ut scilicet ad sacram Eucharistiam plenius participandam «in singulis Missis fideles adstantes
non solum spirituali affectu, sed sacramentali etiam Eucharistiae perceptione
communicarent».20
14. Eodem quidem animo ac studio pastorali permotum, Concilium Vaticanum II nova ratione
expendere potuit institutum Tridentinum de Communione sub utraque specie. Etenim,
quoniam hodie in dubium minime revocantur doctrinae principia de plenissima vi
Communionis, qua Eucharistia sub una specie panis suscipitur, permisit interdum
Communionem sub utraque specie, cum scilicet, per declaratiorem signi sacramentalis
formam, opportunitas peculiaris offerretur altius intellegendi mysterii, quod fideles
participarent.21
15. Hoc pacto, dum fida permanet Ecclesia suo muneri ut magistrae veritatis, custodiens
«vetera», id est depositum traditionis, officium quoque explet considerandi prudenterque
adhibendi «nova» (cf. Mt 13, 52).
Pars enim quaedam novi Missalis preces Ecclesiae apertius ordinat ad temporis nostri
necessitates; cuius generis sunt potissimum Missae rituales et pro variis necessitatibus, in
quibus traditio et novitas opportune inter se sociantur. Itaque, dum complures dictiones
integrae manserunt ex antiquissima haustae Ecclesiae traditione, per ipsum saepius editum
Missale Romanum patefacta, aliae plures ad hodierna requisita et condiciones accommodatae
sunt, aliae, contra, uti orationes pro Ecclesia, laicis, operis humani sanctificatione, omnium
gentium communitate, necessitatibus quibusdam nostrae aetatis propriis, ex integro sunt
contextae, sumptis cogitationibus ac saepe ipsis locutionibus ex recentibus Concilii
documentis.
Ob eandem porro aestimationem novi status mundi, qui nunc est, in vetustissimae traditionis
4

