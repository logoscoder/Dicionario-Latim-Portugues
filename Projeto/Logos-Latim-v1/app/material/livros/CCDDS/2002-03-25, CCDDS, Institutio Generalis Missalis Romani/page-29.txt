158. Postea, stans ad altare conversus, sacerdos secreto dicit: Corpus Christi custódiat me in
vitam aetérnam, et reverenter sumit Corpus Christi. Deinde accipit calicem, secreto dicens:
Sanguis Christi custódiat me in vitam aetérnam, et reverenter sumit Sanguinem Christi.
159. Dum sacerdos sumit Sacramentum, inchoatur cantus ad Communionem (cf. n. 86).
160. Sacerdos deinde accipit patenam vel pyxidem, et accedit ad communicandos, qui de
more processionaliter approprinquant.
Non licet ipsis fidelibus panem consecratum neque calicem sacrum per semetipsos accipere
eo minus de manu in manum inter se transmittere. Fideles communicant genuflexi vel stantes,
prout Conferentia Episcoporum statuerit. Cum autem stantes communicant, commendatur ut
debitam reverentiam, ab iisdem normis statuendam, ante susceptionem Sacramenti faciant.
161. Si Communio sub specie tantum panis fit, sacerdos hostiam parum elevatam unicuique
ostendit dicens: Corpus Christi. Communicandus respondet: Amen, et Sacramentum recipit,
ore vel, ubi concessum sit, manu, pro libitu suo. Communicandus statim ac sacram hostiam
recipit, eam ex integro consumit.
Si vero Communio fit sub utraque specie, servetur ritus suo loco descriptus (cf. nn. 284-287).
162. In distribuenda Communione sacerdotem adiuvare possunt alii presbyteri forte
praesentes. Si isti praesto non sunt et communicantium numerus valde magnus, sacerdos in
adiutorium sibi vocare potest ministros extraordinarios, idest acolythum rite institutum aut
etiam alios fideles, qui ad hoc rite deputati sint.96 In casu necessitatis, sacerdos potest fideles
idoneos, ad actum deputare.97
Hi ministri ad altare ne accedant antequam sacerdos Communionem sumpserit, semperque
vas ubi continentur Ss.ae Eucharistiae species, fidelibus distribuendae, e manu sacerdotis
celebrantis accipiant.
163. Distributione Communionis expleta, sacerdos vinum consecratum forte remanentem ipse
ad altare statim ex integro consumit; hostias vero consecratas quae supersunt, aut ad altare
sumit aut defert ad locum Eucharistiae asservandae destinatum.
Sacerdos, ad altare reversus, colligit fragmenta, si quae sint; deinde, stans ad latus altaris vel
ad abacum, purificat patenam vel pyxidem super calicem, postea purificat calicem, dicens
secreto: Quod ore súmpsimus, et calicem purificatorio exterget. Si vasa purificata sunt ad
altare, a ministro deferuntur ad abacum. Licet tamen vasa purificanda, praesertim si sint plura,
opportune cooperta, in altari vel in abaco super corporale relinquere eaque statim post
Missam, populo dimisso, purificare.
164. Postea sacerdos ad sedem redire potest. Sacrum silentium, per aliquod temporis spatium,
servari, vel psalmus aut aliud laudis canticum aut hymnus proferri potest (cf. n. 88).
165. Deinde, stans ad altare vel ad sedem, sacerdos, versus ad populum, dicit, manibus
iunctis: Orémus et, extensis manibus, orationem post Communionem recitat, cui praemitti
potest breve spatium silentii, nisi iam praecesserit statim post Communionem. In fine
orationis populus acclamat: Amen.
29

