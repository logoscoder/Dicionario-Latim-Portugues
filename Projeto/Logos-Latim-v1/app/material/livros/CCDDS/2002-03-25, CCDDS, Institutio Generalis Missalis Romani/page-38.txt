231. Intercessiones: Ipse nos et Haec hostia nostrae reconciliatiónis uni alterive e
concelebrantibus committi convenit, qui solus eas, manibus extensis, profert.
Prex eucharistica IV
232. In Prece eucharistica IV verba Confitémur tibi, Pater sancte, usque ad omnem
sanctificatiónem compléret, a solo celebrante principali, extensis manibus, proferuntur.
233. A Quáesumus ígitur, Dómine, usque ad Réspice, Dómine, omnes concelebrantes omnia
simul proferunt, hoc modo:
a. Quáesumus ígitur, Dómine, manibus ad oblata extensis;
b. Ipse enim, cum hora venísset et Símili modo, manibus iunctis;
c. verba Domini, manu dextera, si opportunum videtur, ad panem et ad calicem extensa;
ad ostensionem autem hostiam et calicem aspicientes ac postea profunde se
inclinantes;
d. Unde et nos et Réspice, Dómine, manibus extensis.
234. Intercessiones: Nunc ergo, Dómine, ómnium recordáre, uni e concelebrantibus committi
convenit, qui solus eas, manibus extensis, profert.
235. Quoad alias Preces eucharisticas a Sancta Sede approbatas, serventur normae pro
singulis statutae.
236. Doxologia finalis Precis eucharisticae solummodo a sacerdote celebrante principali una
cum aliis concelebrantibus profertur, non autem a fidelibus.
Ritus Communionis
237. Deinde celebrans principalis, iunctis manibus, dicit monitionem ante orationem
dominicam ac deinde, manibus extensis, una cum ceteris concelebrantibus, qui et manus
extendunt, et cum populo ipsam orationem dominicam.
238. Líbera nos dicitur a solo celebrante principali, manibus extensis. Omnes concelebrantes,
una cum populo, acclamationem finalem proferunt: Quia tuum est regnum.
239. Post monitionem diaconi vel, eo absente, unius e concelebrantibus: Offérte vobis pacem,
omnes sibi invicem pacem tradunt. Qui propiores sunt celebranti principali pacem ab ipso
recipiunt ante diaconum.
240. Dum Agnus Dei profertur, diaconi vel aliqui e concelebrantibus celebrantem principalem
adiuvare possunt ad hostias frangendas, sive pro concelebrantium sive pro populi
Communione.
241. Immixtione peracta, solus celebrans principalis dicit secreto orationem Dómine Iesu
Christe, Fili Dei vivi vel Percéptio.
242. Oratione ante Communionem expleta, celebrans principalis genuflectit et paulum recedit.
38

