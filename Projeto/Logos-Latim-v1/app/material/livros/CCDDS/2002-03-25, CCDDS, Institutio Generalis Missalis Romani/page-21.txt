Vitent proinde omnes species vel singulariae vitae vel divisionis, prae oculis habentes se
unicum Patrem habere in caelis, omnesque propterea esse inter se fratres.
96. Unum autem corpus efficiant sive verbum Dei audiendo, sive in orationibus et in cantu
partem habendo, sive praesertim in communi oblatione sacrificii et in communi participatione
mensae Domini. Haec unitas pulchre apparet ex gestibus et corporis habitibus a fidelibus
communiter servatis.
97. Ne renuant autem fideles populo Dei cum gaudio servire, quoties rogantur, ut aliquod
peculiare ministerium vel munus in celebratione praestent.
III. De Ministeriis Peculiaribus
De ministerio acolythi et lectoris institutorum
98. Acolythus instituitur ad servitium altaris et in adiutorium sacerdotis et diaconi. Ipsius
praecipue est altare atque vasa sacra parare et, si necesse est, Eucharistiam, cuius est minister
extraordinarius, fidelibus distribuere.84
In ministerio altaris, acolythus partes proprias habet (cf. nn. 187-193) quas ipse exercere
debet.
99. Lector instituitur ad proferendas lectiones sacrae Scripturae, Evangelio excepto. Potest
etiam intentiones orationis universalis proponere et, deficiente psalmista, psalmum inter
lectiones proferre.
In celebratione eucharistica lector proprium munus habet (cf. nn. 194-198), quod ipse per se
exercere debet, quamvis adsint ministri ordinati.
De ceteris muneribus
100. Deficiente acolytho instituto, ad servitium altaris et in adiutorium sacerdotis et diaconi
destinari possunt ministri laici qui crucem, cereos, thuribulum, panem, vinum, aquam,
deferunt, vel etiam ad sacram Communionem distribuendam deputantur ut ministri
extraordinarii.85
101. Deficiente lectore instituto, alii laici deputentur ad proferendas lectiones sacrae
Scripturae, qui revera apti sint huic muneri adimplendo et sedulo praeparati, ut fideles ex
auditione lectionum divinarum suavem et vivum sacrae Scripturae affectum86 in corde
concipiant.
102. Psalmistae est psalmum vel aliud canticum biblicum, quod inter lectiones invenitur,
proferre. Ad suum munus recte implendum necesse est, ut psalmista et arte psallendi et
facultate recte pronuntiandi et dicendi polleat.
103. Inter fideles suum munus liturgicum exercet schola cantorum vel chorus, cuius est de
partibus sibi propriis, iuxta diversa genera cantuum, debite exsequendis, curare, et actuosam
21

