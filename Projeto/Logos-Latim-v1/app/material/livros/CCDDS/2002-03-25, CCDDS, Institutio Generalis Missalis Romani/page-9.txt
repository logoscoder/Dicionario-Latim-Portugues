41. Principem locum obtineat, ceteris paribus, cantus gregorianus, utpote Liturgiae romanae
proprius. Alia genera musicae sacrae, praesertim vero polyphonia, minime excluduntur,
dummodo spiritui actionis liturgicae respondeant et participationem omnium fidelium
foveant.50
Cum frequentius in dies fideles ex diversis nationibus inter se conveniant, expedit ut iidem
fideles aliquas saltem partes Ordinarii Missae, praesertim vero symbolum fidei et orationem
dominicam, modulis adhibitis facilioribus, lingua latina simul cantare sciant.51
De gestibus et corporis habitibus
42. Gestus et corporis habitus tum sacerdotis, diaconi, et ministrorum, tum populi eo
contendere debent ut tota celebratio decore nobilique simplicitate fulgeat, diversarum eius
partium vera plenaque significatio percipiatur et omnium participatio foveatur.52 Attendendum
igitur erit ad ea quae a lege liturgica et tradita praxi Ritus Romani definiuntur, et quae ad
commune bonum spirituale populi Dei conferant, potius quam ad suam propensionem aut
arbitrium.
Communis corporis habitus, ab omnibus participantibus servandus, signum est unitatis
membrorum communitatis christianae ad sacram Liturgiam congregatorum: mentem enim et
sensus animi adstantium exprimit eosdemque fovet.53
43. Fideles stent ab initio cantus ad introitum, vel dum sacerdos accedit ad altare, usque ad
collectam inclusive; ad cantum Allelúia ante Evangelium; dum ipsum Evangelium
proclamatur; dum professio fidei et oratio universalis fiunt; necnon ab invitatorio Oráte fratres
ante orationem super oblata usque ad finem Missae, praeter ea quae infra dicuntur.
Sedeant autem dum proferuntur lectiones ante Evangelium et psalmus responsorius; ad
homiliam et dum fit praeparatio donorum ad offertorium; atque, pro opportunitate, dum
sacrum silentium post Communionem servatur.
Genuflectant vero, nisi valetudinis causa, vel ob angustiam loci vel frequentiorem numerum
adstantium aliasve rationabiles causas impediantur, ad consecrationem. Hi vero qui non
genuflectunt ad consecrationem, inclinationem profundam peragant dum sacerdos genuflectit
post consecrationem.
Est tamen Conferentiae Episcoporum, gestus et corporis habitus in Ordine Missae descriptos
ingenio et rationabilibus populorum traditionibus ad normam iuris aptare.54 Attendendum
tamen erit, ut sensui et indoli cuiusque partis celebrationis respondeant. Ubi mos est, populum
ab acclamatione Sanctus expleta usque ad finem Precis eucharisticae genuflexum manere, hic
laudabiliter retinetur.
Ad uniformitatem in gestibus et corporis habitibus in una eadem celebratione obtinendam,
fideles monitionibus obtemperent, quas diaconus, vel minister laicus, vel sacerdos durante
celebratione proferunt, iuxta ea quae in libris liturgicis statuuntur.
44. In gestibus numerantur etiam actiones et processiones, quibus sacerdos cum diacono, et
ministris, ad altare adit; diaconus ante Evangelii proclamationem Evangeliarium seu Librum
9

