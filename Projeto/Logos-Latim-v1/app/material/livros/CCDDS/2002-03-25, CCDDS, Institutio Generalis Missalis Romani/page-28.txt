una cum fámulo tuo Papa nostro N. et Episcopo (vel: Vicário, Praeláto, Praefécto, Abbáte)
nostro N.
Episcopos Coadiutorem et Auxiliares, non autem alios Episcopos forte praesentes, nominari
licet in Prece eucharistica. Quando plures nominandi sunt, dicitur sub formula generali: et
Epíscopo nostro N. eiusque Epíscopis adiutóribus.
In unaquaque Prece eucharistica, praedictae formulae aptandae sunt, normis grammaticorum
attentis.
150. Paulo ante consecrationem, minister, pro opportunitate, campanulae signo fideles monet.
Item pulsat campanulam ad unamquamque ostensionem, iuxta cuiusque loci consuetudinem.
Si incensum adhibetur, cum hostia et calix populo post consecrationem ostenduntur, minister
ea incensat.
151. Post consecrationem, dicto a sacerdote: Mystérium fídei, populus acclamationem profert,
adhibita una ex formulis praescriptis.
In fine Precis eucharisticae, sacerdos, accipiens patenam cum hostia et calicem et utrumque
elevans, doxologiam: Per ipsum, solus profert. Populus in fine acclamat: Amen. Postea
sacerdos patenam et calicem super corporale deponit.
152. Expleta Prece eucharistica, sacerdos, manibus iunctis, dicit monitionem ante orationem
dominicam, quam deinde una cum populo profert, manibus extensis.
153. Oratione dominica conclusa, sacerdos, manibus extensis, solus dicit embolismum Líbera
nos, quo completo, populus acclamat: Quia tuum est regnum.
154. Deinde sacerdos, manibus extensis, clara voce dicit orationem Dómine Iesu Christe, qui
dixísti; eaque conclusa, extendens et iungens manus, pacem annuntiat, versus ad populum,
dicens: Pax Dómini sit semper vobíscum. Populus respondet: Et cum spíritu tuo. Postea, pro
opportunitate, sacerdos subiungit: Offérte vobis pacem.
Sacerdos pacem potest dare ministris, semper tamen intra presbyterium remanens, ne
celebratio turbetur. Item faciat si e rationabili causa aliquibus paucis fidelibus pacem dare
velit. Omnes vero, iuxta ea quae a Conferentia Episcoporum statuta sunt, pacem,
communionem et caritatem sibi invicem significant. Dum pax datur, dici potest: Pax Dómini
sit semper tecum, cui respondetur: Amen.
155. Postea sacerdos accipit hostiam, eamque super patenam frangit, et particulam immittit in
calicem, dicens secreto: Haec commíxtio. Interim a choro et a populo cantatur vel dicitur
Agnus Dei (cf. n. 83).
156. Tunc sacerdos secreto et manibus iunctis dicit orationem ad Communionem Dómine Iesu
Christe, Fili Dei vivi vel Percéptio Córporis et Sánguinis.
157. Oratione conclusa, sacerdos genuflectit, accipit hostiam, eamque aliquantulum elevatam
super patenam vel super calicem tenens, versus ad populum, dicit: Ecce Agnus Dei, et una
cum populo semel subdit: Dómine, non sum dignus.
28

