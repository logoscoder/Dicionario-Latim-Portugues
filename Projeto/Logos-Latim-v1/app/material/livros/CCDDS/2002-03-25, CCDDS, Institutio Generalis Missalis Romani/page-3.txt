8. Hodie, contra, illa «sanctorum Patrum norma», quam sectabantur Missalis S. Pii V
emendatores, locupletata est innumerabilibus eruditorum scriptis. Postquam enim
Sacramentarium Gregorianum nuncupatum anno 1571 primum editum est, vetera
Sacramentaria Romana et Ambrosiana critica arte saepe typis sunt divulgata, perinde ac
vetusti libri liturgici Hispani et Gallicani, qui plurimas preces non levis praestantiae
spiritualis, eo usque ignoratas, in conspectum produxerunt.
Traditiones pariter priscorum saeculorum, antequam ritus Orientis et Occidentis
constituerentur, nunc idcirco melius cognoscuntur, quod tot reperta sunt documenta liturgica.
Praeterea progredientia sanctorum Patrum studia theologiam mysterii eucharistici lumine
perfuderunt doctrinae Patrum in antiquitate christiana excellentissimorum, uti S. Irenaei, S.
Ambrosii, S. Cyrilli Hierosolymitani, S. Ioannis Chrysostomi.
9. Quapropter «sanctorum Patrum norma» non postulat solum, ut conserventur ea, quae
maiores nostri proximi tradiderint, sed ut comprehendantur altiusque perpendantur cuncta
praeterita Ecclesiae tempora ac modi universi, quibus unica eius fides declarata est in humani
civilisque cultus formis tam inter se differentibus, quippe quae vigerent in regionibus
semiticis, graecis, latinis. Amplior autem hic prospectus cernere nos sinit, quemadmodum
Spiritus Sanctus praestet populo Dei mirandam fidelitatem in conservando immutabili fidei
deposito, licet permagna sit precum rituumque varietas.
Ad novas rerum condiciones accommodatio
10. Novum igitur Missale, dum testificatur legem orandi Ecclesiae Romanae, fideique
depositum a Conciliis recentioribus traditum tutatur, ipsum vicissim magni momenti gradum
designat in liturgica traditione.
Cum enim Patres Concilii Vaticani II asseverationes dogmaticas Concilii Tridentini iterarunt,
in longe alia mundi aetate sunt locuti; qua de causa in re pastorali valuerunt afferre proposita
et consilia, quae ante quattuor saecula ne praevideri quidem potuerunt.
11. Agnoverat iam Tridentinum Concilium magnam utilitatem catecheticam, quae in Missae
celebratione contineretur; unde tamen colligere omnia consectaria, ad vitae usum quod attinet,
nequibat. A multis reapse flagitabatur, ut sermonem vulgarem in sacrificio eucharistico
peragendo usurpari liceret. Ad talem quidem postulationem, Concilium, rationem ducens
adiunctorum illa aetate obtinentium, sui officii esse arbitrabatur doctrinam Ecclesiae
tralaticiam denuo inculcare, secundum quam sacrificium eucharisticum imprimis Christi
ipsius est actio, cuius proinde efficacitas propria eo modo non afficitur, quo fideles eiusdem
fiunt participes. Idcirco firmis hisce simulque moderatis verbis edictum est: «Etsi Missa
magnam contineat populi fidelis eruditionem, non tamen expedire visum est Patribus, ut
vulgari passim lingua celebraretur».12 Atque condemnandum esse pronuntiavit eum, qui
censeret «Ecclesiae Romanae ritum, quo submissa voce pars Canonis et verba consecrationis
proferuntur, damnandum esse; aut lingua tantum vulgari Missam celebrari debere».13
Nihilominus, dum hinc vetuit in Missa linguae vernaculae usum, illinc animarum pastores
eius in locum congruentem substituere catechesim iussit: «Ne oves Christi esuriant ... mandat
sancta Synodus pastoribus et singulis curam animarum gerentibus, ut frequenter inter
Missarum celebrationem vel per se vel per alios, ex his, quae in Missa leguntur, exponant
3

