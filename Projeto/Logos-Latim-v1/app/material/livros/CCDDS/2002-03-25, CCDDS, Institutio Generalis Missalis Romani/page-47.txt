De altari eiusque ornatu
296. Altare, in quo sacrificium crucis sub signis sacramentalibus praesens efficitur, est etiam
mensa Domini, ad quam participandam in Missa populus Dei convocatur; atque centrum
gratiarum actionis, quae per Eucharistiam perficitur.
297. Celebratio Eucharistiae, in loco sacro, peragenda est super altare; extra locum sacrum
vero, etiam super mensam convenientem, peragi potest, retentis semper tobalea et corporali,
cruce et candelabris.
298. Expedit in omni ecclesia altare fixum inesse, quod Christum Iesum, Lapidem vivum (1
Petr 2, 4; cf. Eph 2, 20), clarius et permanenter significat; ceteris vero locis, sacris
celebrationibus dicatis, altare potest esse mobile.
Altare fixum dicitur, si ita exstruatur ut cum pavimento cohaereat ideoque amoveri nequeat;
mobile vero si transferri possit.
299. Altare maius exstruatur a pariete seiunctum, ut facile circumiri et in eo celebratio versus
populum peragi possit, quod expedit ubicumque possibile sit. Altare eum autem occupet
locum, ut revera centrum sit ad quod totius congregationis fidelium attentio sponte
convertatur.114 De more sit fixum et dedicatum.
300. Altare tum fixum tum mobile iuxta ritum in Pontificali Romano descriptum dedicetur;
altare tamen mobile potest tantum benedici.
301. Iuxta traditum Ecclesiae morem et significationem, mensa altaris fixi sit lapidea, et
quidem ex lapide naturali. Attamen etiam alia materia digna, solida et affabre effecta, de
iudicio Conferentiae Episcoporum, adhiberi potest. Stipites vero aut basis ad mensam
sustentandam ex qualibet materia, dummodo sit digna et solida, confici possunt.
Altare mobile ex quibuslibet materiis nobilibus et solidis atque usui liturgico, iuxta
diversarum regionum traditiones et mores, convenientibus, exstrui potest.
302. Usus deponendi sub altari dedicando reliquias Sanctorum, etsi non Martyrum, opportune
servetur. Caveatur tamen ut de huiusmodi reliquiarum veritate certo constet.
303. In novis ecclesiis exstruendis praestat unum altare erigi, quod in fidelium coetu unum
Christum unamque Ecclesiae Eucharistiam significet.
In ecclesiis vero iam exstructis, quando altare antiquum ita situm est, ut difficilem reddat
participationem populi nec transferri possit sine detrimento valoris artis, aliud altare fixum,
arte confectum et rite dedicatum, exstruatur; et tantum super illud sacrae celebrationes
peragantur. Ne fidelium attentio a novo altari distrahatur, altare antiquum ne sit peculiari
modo ornatum.
304. Ob reverentiam erga celebrationem memorialis Domini et erga convivium in quo Corpus
et Sanguis Domini praebentur, super altare ubi celebratur saltem una tobalea albi coloris
ponatur, quae ad formam, mensuram et ornatum quod attinet cum ipsius altaris structura
47

