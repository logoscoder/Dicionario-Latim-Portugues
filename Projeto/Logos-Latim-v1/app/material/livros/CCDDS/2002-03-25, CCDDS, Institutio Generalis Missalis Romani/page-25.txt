122. Cum ad altare pervenerint, sacerdos et ministri faciunt profundam inclinationem.
Crux effigie Christi crucifixi ornata et in processione delata, iuxta altare erigi potest ut fiat
crux altaris, quae una tantum esse debet, secus reponatur. Candelabra vero super altare vel
iuxta illud collocantur; Evangeliarium super altare deponitur.
123. Sacerdos ad altare accedit ipsumque veneratur osculo. Deinde, pro opportunitate, crucem
et altare incensat, illud circumeundo.
124. His peractis, sacerdos sedem petit. Cantu ad introitum expleto, omnibus stantibus,
sacerdos et fideles signant se signo crucis. Sacerdos dicit: In nómine Patris, et Fílii, et Spíritus
Sancti. Populus respondet: Amen.
Deinde, versus ad populum et manus extendens, sacerdos eum salutat, una adhibita e formulis
propositis. Potest etiam, ipse sacerdos vel alius minister, brevissimis verbis introducere fideles
in Missam illius diei.
125. Sequitur actus paenitentialis. Postea cantatur vel dicitur Kýrie, iuxta rubricas (cf. n. 52).
126. Quando proferendum praecipitur, cantatur vel dicitur Glória (cf. n. 53).
127. Deinde sacerdos populum ad orandum invitat, manibus iunctis, dicens: Orémus. Et
omnes una cum sacerdote ad breve tempus silentes orant. Tunc sacerdos, manibus extensis,
dicit collectam, qua expleta, populus acclamat: Amen.
Liturgia verbi
128. Collecta conclusa, omnes sedent. Sacerdos potest, brevissimis verbis, fideles in liturgiam
verbi introducere. Lector vero ad ambonem pergit, et ex lectionario ibi iam ante Missam
posito proclamat primam lectionem, quam omnes auscultant. In fine lector profert
acclamationem Verbum Dómini omnibus respondentibus Deo grátias.
Tunc breve spatium silentii, pro opportunitate, servari potest, ut omnes, ea quae audierunt
breviter meditentur.
129. Deinde psalmista, vel ipse lector, profert versus psalmi, populo de more responsum
proferente.
130. Si habenda sit secunda lectio ante Evangelium, lector eam ex ambone proclamat,
omnibus auscultantibus, atque in fine acclamationi respondentibus, ut dicitur supra (n. 128).
Deinde, pro opportunitate, breve spatium silentii servari potest.
131. Deinde omnes surgunt et canitur Allelúia vel alter cantus, prout tempus liturgicum
postulat (cf. nn. 62-64).
132. Dum canitur Allelúia vel alter cantus, sacerdos incensum, si adhibetur, imponit et
benedicit. Deinde, manibus iunctis, et profunde inclinatus ante altare, dicit secreto: Munda cor
meum.
25

