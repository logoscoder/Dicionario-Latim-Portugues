Concelebrantes vero unus post alium ad medium altaris accedunt, genuflectunt et Corpus
Christi reverenter ex altari accipiunt, atque manu dextera illud tenentes, eique manum
sinistram supponentes, ad loca sua recedunt. Possunt tamen concelebrantes suis locis
remanere et Corpus Christi e patena sumere, quam celebrans principalis aut unus vel plures e
concelebrantibus tenent, ante ipsos transeundo, vel etiam, tradendo patenam sequenti et ita
usque ad ultimum.
243. Deinde celebrans principalis accipit hostiam in eadem Missa consecratam, eamque
aliquantulum elevatam super patenam vel super calicem tenens, versus ad populum dicit: Ecce
Agnus Dei, et prosequitur cum concelebrantibus et populo, dicens: Dómine, non sum dignus.
244. Deinde celebrans principalis, ad altare versus, secreto dicit: Corpus Christi custódiat me
in vitam aetérnam, et Corpus Christi reverenter sumit. Similiter faciunt concelebrantes seipsos
communicantes. Post eos diaconus a celebrante principali Corpus Domini accipit.
245. Sanguis Domini sumi potest vel ex ipso calice directe bibendo, vel per intinctionem, vel
cum calamo, vel cum cochleari.
246. Si Communio fit bibendo directe ex calice, unus ex his modis potest adhiberi:
a. Celebrans principalis accipit calicem et secreto dicit: Sanguis Christi custódiat me in
vitam aetérnam, et paulum Sanguinis sumit et calicem diacono vel concelebranti tradit.
Communionem fidelibus deinde distribuit (cf. nn. 160-162).
Concelebrantes unus post alium, vel bini si duo calices adhibentur, ad altare accedunt,
genuflectunt, Sanguinem sumunt, labrum calicis abstergunt et ad suam sedem redeunt.
b. Celebrans principalis Sanguinem Domini sumit de more stans in medio altaris.
Concelebrantes vero Sanguinem Domini sumere possunt locis suis manendo et ex
calice ipsis a diacono, vel ab uno concelebrante oblato, bibendo; aut etiam, tradendo
sibi deinceps calicem. Calix semper abstergitur vel ab eo qui bibit vel ab illo qui
calicem praesentat. Singuli, cum communicaverint, ad suam sedem redeunt.
247. Diaconus totum Christi Sanguinem qui remansit ad altare reverenter sumit, adiuvantibus,
si casus fert, aliquibus concelebrantibus, dein calicem ad abacum transfert, ibique ipse vel
acolythus rite institutus more solito eum purificat, abstergit et componit (cf. n. 183).
248. Communio concelebrantium ita etiam potest ordinari, ut singuli super altare Corpori et,
statim postea, Sanguini Domini communicent.
Hoc in casu, celebrans principalis sub utraque specie Communionem more solito sumit (cf. n.
158), servato tamen ritu pro Communione calicis singulis in casibus electo, quem ceteri
concelebrantes sequantur.
Communione autem celebrantis principalis peracta, calix ad latus altaris super aliud corporale
deponitur. Concelebrantes unus post alium ad medium altaris accedunt, genuflectunt et
Corpori Domini communicant; transeunt deinde ad latus altaris, et Sanguinem Domini
sumunt, iuxta ritum pro Communione calicis electum, ut supra dictum est.
39

