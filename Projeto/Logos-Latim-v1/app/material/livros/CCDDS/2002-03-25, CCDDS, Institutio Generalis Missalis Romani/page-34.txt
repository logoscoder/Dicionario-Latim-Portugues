198. Si ad introitum vel ad Communionem non habetur cantus, et antiphonae in Missali
propositae a fidelibus non recitantur, tempore conveniente eas proferre potest (cf. nn. 48, 87).
II. De Missa Concelebrata
199. Concelebratio qua unitas sacerdotii et sacrificii necnon totius populi Dei opportune
manifestatur ipso ritu praecipitur: in ordinatione Episcopi et presbyterorum, in benedictione
abbatis et in Missa chrismatis.
Commendatur autem, nisi utilitas christifidelium aliud requirat aut suadeat:
a. ad Missam vespertinam feriae V in Cena Domini;
b. ad Missam in Conciliis, Conventibus Episcoporum et Synodis;
c. ad Missam conventualem et ad Missam principalem in ecclesiis et oratoriis;
d. ad Missas in conventibus cuiusvis generis sacerdotum tum saecularium tum
religiosorum.99
Singulo tamen sacerdoti liceat Eucharistiam individuali modo celebrare, non vero eo tempore,
quo in eadem ecclesia aut oratorio concelebratio habetur. Attamen feria quinta in Cena
Domini et in Missa Vigiliae paschalis modo individuali sacrum litare non permittitur.
200. Presbyteri peregrini libenter ad concelebrationem eucharisticam accipiantur, dummodo
eorum condicio sacerdotalis cognoscatur.
201. Ubi magnus habetur numerus sacerdotum, concelebratio pluries etiam in eodem die fieri
potest, ubi necessitas vel pastoralis utilitas id suadeat; fieri tamen debet temporibus
subsequentibus vel in locis sacris diversis.100
202. Episcopi est, ad normam iuris, concelebrationis disciplinam in omnibus ecclesiis et
oratoriis suae dioecesi moderari.
203. In singulari honore illa concelebratio habenda est, qua presbyteri alicuius dioecesis cum
proprio Episcopo concelebrant, in Missa stationali praesertim in maioribus sollemitatibus anni
liturgici, in Missa ordinationis novi Episcopi dioecesis aut eius coadiutoris vel auxiliaris, in
Missa chrismatis, in Missa vespertina in Cena Domini, in celebrationibus Sancti Fundatoris
Ecclesiae localis vel Patroni dioecesis, in anniversariis Episcopi, occasione denique Synodi
vel visitationis pastoralis.
Eadem ratione concelebratio commendatur quoties presbyteri cum proprio Episcopo
conveniunt, sive occasione exercitiorum spiritualium, sive alicuius conventus. In his casibus
illud signum unitatis sacerdotii, necnon Ecclesiae, omni concelebrationi proprium, magis
perspicuo modo manifestatur.101
204. Ob peculiarem causam, sive significationis ritus sive festivitatis, facultas fit pluries
celebrandi vel concelebrandi eodem die, sequentibus in casibus:
a. si quis, feria V Hebdomadae sanctae, Missam chrismatis celebravit aut concelebravit,
etiam Missam vespertinam in Cena Domini celebrare aut concelebrare potest;
34

