vel utilitas pastoralis id postulet, in celebratione cum populo adhiberi potest Missa huic
necessitati vel utilitati respondens, de iudicio rectoris ecclesiae vel ipsius sacerdotis
celebrantis.
377. In feriis per annum in quibus occurrunt memoriae ad libitum vel fit Officium de feria,
licet celebrare quamlibet Missam vel adhibere quamlibet orationem ad diversa, exceptis
tamen Missis ritualibus.
378. Peculiari modo, memoria sanctae Maria in sabbato commendatur, quia Redemptoris
Matri in Liturgia Ecclesiae imprimis et prae omnibus Sanctis veneratio tribuitur.141
II. De Missis Defunctorum
379. Sacrificium eucharisticum Paschatis Christi pro defunctis offert Ecclesia ut, inter se
communicantibus omnibus Christi membris, quae aliis impetrent spiritualem opem, aliis
afferant spei solacium.
380. Inter Missas defunctorum primum locum tenet Missa exsequialis, quae celebrari potest
omnibus diebus, exceptis sollemnitatibus de praecepto, feria V Hebdomadae sanctae, Triduo
paschali et dominicis Adventus, Quadragesimae et Paschae, servatis insuper omnibus
servandis ad normam iuris.142
381. Missa defunctorum post acceptum mortis nuntium, vel in ultima sepultura defuncti, vel
in primo anniversario die, celebrari potest etiam diebus infra octavam Nativitatis, diebus
quibus occurrit memoria obligatoria aut feria quae non sit IV Cinerum aut Hebdomadae
sanctae.
Aliae Missae defunctorum, seu Missae «cotidianae» celebrari possunt in feriis per annum, in
quibus occurrunt memoriae ad libitum vel fit Officium de feria, dummodo pro defunctis
revera applicentur.
382. In Missis exsequialibus habeatur de more brevis homilia, secluso tamen quovis genere
laudationis funebris.
383. Incitentur fideles, praesertim e familia defuncti, ut etiam per sacram Communionem
sacrificium eucharisticum pro defuncto oblatum participent.
384. Si Missa exsequialis directo conectitur cum ritu exsequiarum, dicta oratione post
Communionem, et omisso ritu conclusionis, fit ritus ultimae commendationis seu
valedictionis; qui ritus nonnisi praesente cadavere celebratur.
385. In ordinandis ac seligendis iis partibus Missae pro defunctis, praesertim Missae
exsequialis, quae variari possunt (ex. gr. orationibus, lectionibus, oratione universali), prae
oculis habeantur, ut par est, rationes pastorales, quoad defunctum, eius familiam, et astantes.
Specialem insuper rationem habeant pastores de iis qui, per occasionem exsequiarum,
liturgicis celebrationibus adsunt vel Evangelium audiunt, sive sunt acatholici sive catholici
qui Eucharistiam numquam vel vix umquam participant, vel fidem etiam amisisse videntur:
sunt enim sacerdotes ministri Evangelii Christi pro omnibus.
59

