disponantur.32
22. Summi autem momenti est Eucharistiae celebratio in Ecclesia particulari.
Episcopus enim dioecesanus, primus mysteriorum Dei dispensator in Ecclesia particulari sibi
commissa, moderator est, promotor et custos totius vitae liturgicae.33
In celebrationibus quae, ipso praesidente, aguntur, praesertim vero in celebratione
eucharistica, quae ab ipso agitur, presbyterio, diaconis et populo participantibus, mysterium
Ecclesiae manifestatur. Quare huiusmodi Missarum sollemnia exemplo esse debent universae
dioecesi.
Eius ergo est animum intendere ut presbyteri, diaconi et christifideles laici, genuinum sensum
rituum et textuum liturgicorum penitius semper comprehendant et ita ad actuosam et
fructuosam Eucharistiae celebrationem ducantur. Eundem in finem invigilet ut ipsarum
celebrationum dignitas augeatur, ad quam promovendam loci sacri, musicae et artis
pulchritudo quamplurimum conferat.
23. Quo insuper celebratio praescriptis et spiritui sacrae Liturgiae plenius respondeat, eiusque
efficacitas pastoralis augeatur, in hac Institutione generali et in Ordine Missae, aliquae
accommodationes et aptationes exponuntur.
24. Hae aptationes, ut plurimum, in electione consistunt quorundam rituum aut textuum, id est
cantuum, lectionum, orationum, monitionum et gestuum, qui sint necessitatibus, praeparationi
et ingenio participantium magis respondentes, quique sacerdoti celebranti committuntur.
Attamen meminerit sacerdos se servitorem esse sacrae Liturgiae, sibique quidquam proprio
marte in Missae celebratione addere, demere vel aut mutare non licere.34
25. Insuper in Missali suo loco aptationes quaedam innuuntur quae, iuxta Constitutionem de
sacra Liturgia, respective competunt aut Episcopo dioecesano aut Conferentiae Episcoporum
35
(cf. infra nn. 387, 388-393).
26. Quod autem ad varietates et adaptationes profundiores attinet, quae ad traditiones et
ingenium populorum et regionum attendant, ad mentem art. 40 Constitutionis de sacra
Liturgia pro necessitate introducendas, ea serventur quae in Instructione «De Liturgia Romana
et inculturatione»36 et infra (nn. 395-399) exponuntur.
Caput II

2

De Structura Missae Eiusque Elementis Et Partibus
I. De Generali Structura Missae

27. In Missa seu Cena dominica populus Dei in unum convocatur, sacerdote praeside
personamque Christi gerente, ad memoriale Domini seu sacrificium eucharisticum
celebrandum.37 Quare de huiusmodi sanctae Ecclesiae coadunatione locali eminenter valet
promissio Christi: «Ubi sunt duo vel tres congregati in nomine meo, ibi sum in medio eorum»
(Mt 18, 20). In Missae enim celebratione, in qua sacrificium crucis perpetuatur,38 Christus
realiter praesens adest in ipso coetu in suo nomine congregato, in persona ministri, in verbo
suo, et quidem substantialiter et continenter sub speciebus eucharisticis.39
6

