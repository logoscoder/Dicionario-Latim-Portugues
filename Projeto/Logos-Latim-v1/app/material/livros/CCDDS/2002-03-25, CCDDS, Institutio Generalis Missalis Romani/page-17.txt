78. Nunc centrum et culmen totius celebrationis initium habet, ipsa nempe Prex eucharistica,
prex scilicet gratiarum actionis et sanctificationis. Sacerdos populum ad corda versus
Dominum in oratione et gratiarum actione elevanda invitat eumque sibi sociat in oratione,
quam nomine totius communitatis per Iesum Christum in Spiritu Sancto ad Deum Patrem
dirigit. Sensus autem huius orationis est, ut tota congregatio fidelium se cum Christo
coniungat in confessione magnalium Dei et in oblatione sacrificii.
79. Praecipua elementa e quibus Prex eucharistica constat, hoc modo distingui possunt:
a. Gratiarum actio (quae praesertim in Praefatione exprimitur), in qua sacerdos nomine
totius populi sancti Deum Patrem glorificat et ei gratias agit pro toto opere salutis vel
aliqua eius ratione particulari, secundum diversitatem diei, festi vel temporis.
b. Acclamatio: qua tota congregatio, caelestibus virtutibus se iungens, cantat Sanctus.
Haec acclamatio, quae partem ipsius Precis eucharisticae constituit, ab omni populo
cum sacerdote profertur.
c. Epiclesis: qua per invocationes peculiares Ecclesia Spiritus Sancti virtutem implorat,
ut dona ab hominibus oblata consecrentur, seu Corpus et Sanguis Christi fiant, et ut
hostia immaculata, in Communione sumenda, sit in salutem eorum qui illam
participaturi sunt.
d. Narratio institutionis et consecratio: verbis et actionibus Christi sacrificium peragitur,
quod ipse Christus in Cena novissima instituit, cum suum Corpus et Sanguinem sub
speciebus panis et vini obtulit, Apostolisque manducandum et bibendum dedit et iis
mandatum reliquit idem mysterium perpetuandi.
e. Anamnesis: per quam, mandatum adimplens, quod a Christo Domino per Apostolos
accepit, Ecclesia memoriam ipsius Christi agit, recolens praecipue eius beatam
passionem, gloriosam resurrectionem et ad caelos ascensionem.
f. Oblatio: per quam in ipsa hac memoria Ecclesia, eaque praesertim hic et nunc
congregata, in Spiritu Sancto hostiam immaculatam Patri offert. Intendit vero Ecclesia
ut fideles non solummodo immaculatam hostiam offerant sed etiam seipsos offerre
discant,71 et de die in diem consummentur, Christo mediatore, in unitatem cum Deo et
inter se, ut sit tandem Deus omnia in omnibus.72
g. Intercessiones: per quas exprimitur Eucharistiam celebrari in communione cum tota
Ecclesia tam caelesti quam terrestri, oblationemque fieri pro ipsa et omnibus eius
membris vivis atque defunctis, quae ad participandam redemptionem et salutem per
Christi Corpus et Sanguinem acquisitam vocata sunt.
h. Doxologia finalis: qua glorificatio Dei exprimitur, quaeque acclamatione: Amen
populi, confirmatur et concluditur.
Ritus Communionis
80. Cum celebratio eucharistica convivium paschale sit, expedit ut, iuxta mandatum Domini,
Corpus et Sanguis eius a fidelibus rite dispositis ut cibus spiritualis accipiantur. Ad hoc
tendunt fractio aliique ritus praeparatorii, quibus fideles ad Communionem immediate
adducuntur.
Oratio dominica
81. In Oratione dominica panis cotidianus petitur, quo christianis praecipue panis
17

