3. Per fractionem panis et per Communionem fideles, quamvis multi, ex uno pane
accipiunt Corpus et Sanguinem Domini eodem modo ac Apostoli de manibus ipsius
Christi.
Praeparatio donorum
73. Initio liturgiae eucharisticae dona, quae Corpus et Sanguis Christi efficientur, ad altare
afferuntur.
Imprimis altare, seu mensa dominica, quae centrum est totius liturgiae eucharisticae,70
praeparatur, cum corporale, purificatorium, missale et calix, nisi ad abacum paratur, in eo
collocantur.
Oblationes deinde afferuntur: panis et vinum laudabiliter a fidelibus praesentantur, a sacerdote
autem vel a diacono loco opportuno accipiuntur ad altare deferenda. Quamvis fideles panem
et vinum ad liturgiam destinata non iam de suis proferant sicut olim, ritus tamen illa deferendi
vim et significationem spiritualem servat.
Etiam pecunia vel alia dona pro pauperibus vel pro ecclesia a fidelibus allata vel in ecclesia
collecta accepta habentur; quapropter loco apto extra mensam eucharisticam collocantur.
74. Processionem, qua dona afferuntur, cantus ad offertorium comitatur (cf. n. 37, b), qui
protrahitur saltem usquedum dona super altare deposita sunt. Normae de modo cantandi
eaedem sunt ac pro cantu ad introitum (cf. n. 48). Cantus potest semper ritus ad offertorium
sociare.
75. Panis et vinum super altare a sacerdote deponuntur, comitantibus formulis statutis;
sacerdos dona super altare collocata incensare potest, dein crucem et ipsum altare, ut oblatio
Ecclesiae eiusque oratio sicut incensum in conspectum Dei ascendere significentur. Deinde
sacerdos, propter sacrum ministerium, et populus, ratione baptismalis dignitatis, incensari
possunt a diacono vel ab alio ministro.
76. Deinde sacerdos manus lavat ad latus altaris, quo ritu desiderium internae purificationis
exprimitur.
Oratio super oblata
77. Depositione oblatorum facta et ritibus qui eam comitantur perfectis, per invitationem ad
orandum una cum sacerdote et per orationem super oblata praeparatio donorum concluditur et
Prex eucharistica praeparatur.
In Missa unica dicitur oratio super oblata, quae concluditur conclusione breviore, idest: Per
Christum Dóminum nostrum; si vero in fine ipsius fit mentio Filii: Qui vivit et regnat in
sáecula saeculórum.
Prex eucharistica
16

