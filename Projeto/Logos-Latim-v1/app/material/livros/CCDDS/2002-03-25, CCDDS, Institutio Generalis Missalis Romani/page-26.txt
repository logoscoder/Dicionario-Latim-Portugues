133. Tunc Evangeliarium, si est in altari, accipit et, praecedentibus ministris laicis, qui
thuribulum, et cereos deferre possunt, ad ambonem accedit, Evangeliarium parum elevatum
deferens. Adstantes ad ambonem se convertunt, singularem reverentiam erga Evangelium
Christi manifestantes.
134. In ambone sacerdos aperit librum et, manibus iunctis, dicit: Dóminus vobíscum, populo
respondente: Et cum spíritu tuo, et deinde Léctio sancti Evangélii, pollice signans librum et
seipsum in fronte, ore et pectore, quod faciunt et ceteri omnes. Populus acclamat, dicens:
Glória tibi, Dómine. Sacerdos librum, si incensum adhibetur, thurificat (cf. nn. 277-278).
Deinde proclamat Evangelium, et in fine profert acclamationem: Verbum Dómini, omnibus
respondentibus: Laus tibi, Christe. Sacerdos librum osculatur, secreto dicens: Per evangélica
dicta.
135. Si non adest lector, sacerdos ipse omnes lectiones et psalmum profert, stans in ambone.
Ibidem, si adhibetur, incensum imponit et benedicit, et, profunde inclinatus, dicit: Munda cor
meum.
136. Sacerdos, stans ad sedem vel in ipso ambone, vel, pro opportunitate, in alio loco idoneo,
profert homiliam; qua finita, spatium silentii servari potest.
137. Symbolum cantatur vel recitatur a sacerdote una cum populo (cf. n. 68), omnibus
stantibus. Ad verba Et incarnátus est, etc. omnes profunde se inclinant; in sollemnitatibus vero
Annuntiationis et Nativitatis Domini genua flectunt.
138. Dicto symbolo, sacerdos stans ad sedem, manibus iunctis, brevi monitione fideles invitat
ad orationem universalem. Deinde diaconus, vel cantor vel lector vel alius ex ambone aut ex
alio loco convenienti, intentiones versus populum proponit, populo pro sua parte suppliciter
respondente. Postremo sacerdos, manibus extensis, precationem oratione concludit.
Liturgia eucharistica
139. Oratione universali absoluta, omnes sedent et incipit cantus ad offertorium (cf. n. 74), si
fit processio donorum.
Acolythus vel alius minister laicus corporale, purificatorium, calicem, pallam et missale super
altare collocat.
140. Expedit ut participatio fidelium manifestetur per oblationem sive panis et vini ad
Eucharistiae celebrationem, sive aliorum donorum, quibus necessitatibus ecclesiae et
pauperum subveniatur.
Oblationes fidelium a sacerdote accipiuntur, adiuvantibus acolytho vel alio ministro. Panis et
vinum pro Eucharistia ad celebrantem deferuntur, qui ea super altare deponit, alia autem dona
alio apto loco collocantur (cf. n. 73).
141. Sacerdos, ad altare, accipit patenam cum pane, eamque ambabus manibus aliquantulum
elevatam super altare tenet, dicens secreto: Benedíctus es, Dómine. Deinde patenam cum pane
super corporale deponit.
26

