329. De iudicio Conferentiae Episcoporum, actis ab Apostolica Sede recognitis, vasa sacra
confici possunt etiam aliis ex materiis solidis et, secundum communem aestimationem
cuiusque regionis, nobilibus, ex. gr. ebure aut aliquibus lignis durioribus, dummodo usui
sacro aptae sint. Hoc in casu, praeferantur semper materiae quae facile non frangantur neque
corrumpantur. Quod valet pro omnibus vasis quae ad hostias recipiendas destinata sunt, uti
patena, pyxis, theca, ostensorium et alia huiusmodi.
330. Quoad calices aliaque vasa, quae ad recipiendum Sanguinem Domini destinata sunt,
cuppam habeant ex tali materia confectam, quae liquida non absorbeat. Pes vero ex aliis
materiis solidis et dignis confici potest.
331. Ad hostias consecrandas patena amplior convenienter adhiberi potest, in qua ponatur
panis tum pro sacerdote et diacono tum pro aliis ministris et fidelibus.
332. Ad formam vasorum sacrorum quod attinet, artificis est ea opportuniore modo conficere,
qui moribus respondeat singularum regionum dummodo ad usum liturgicum, ad quem
destinantur, singula vasa sint apta, et clare distinguantur ab iis quae usui cotidiano destinantur.
333. Quoad vasorum sacrorum benedictionem, serventur ritus in libris liturgicis praescripti.134
334. Mos servetur exstruendi in sacristia sacrarium, in quod aqua ablutionis sacrorum
vasorum et linteaminum fundatur (cf. n. 280).
IV. De Sacris Vestibus
335. In Ecclesia, quae est Corpus Christi, non omnia membra eodem munere funguntur. Haec
diversitas munerum in Eucharistiae celebratione exterius manifestatur diversitate sacrarum
vestium, quae proinde signum exstare debent muneris cuique ministro proprii. Eaedem tamen
sacrae vestes ad decorem quoque ipsius actionis sacrae conferant oportet. Vestes quibus
sacerdotes et diaconi, necnon ministri laici induuntur opportune benedicuntur.135
336. Vestis sacra omnibus ministris ordinatis et institutis cuiusvis gradus communis est alba,
circa lumbos cingulo astringenda, nisi tali modo confecta sit, ut corpori adhaereat etiam sine
cingulo. Antequam vero alba assumatur, si haec habitum communem circa collum non
cooperit, amictus adhibeatur. Alba cum superpelliceo commutari nequit, ne quidem super
vestem talarem, quando casula vel dalmatica, vel, iuxta normas sola stola sine casula vel
dalmatica induenda est.
337. Sacerdotis celebrantis vestis propria, in Missa aliisque sacris actionibus quae cum Missa
directo conectuntur, est casula seu planeta, nisi aliud caveatur, super albam et stolam
induenda.
338. Diaconi vestis propria est dalmatica, super albam et stolam induenda; dalmatica tamen
ob necessitatem vel minorem gradum sollemnitatis omitti potest.
339. Acolythi, lectores, aliique ministri laici albam vel aliam vestem in singulis regionibus a
Conferentia Episcoporum legitime probatam induere possunt.
52

