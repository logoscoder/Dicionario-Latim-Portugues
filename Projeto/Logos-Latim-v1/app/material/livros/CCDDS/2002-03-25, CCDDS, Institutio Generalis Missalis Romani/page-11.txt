49. Cum ad presbyterium pervenerint, sacerdos, diaconi, et ministri altare salutant profunda
inclinatione.
Venerationis autem significandae causa, sacerdos et diaconus ipsum altare deinde osculantur;
et sacerdos, pro opportunitate, crucem et altare incensat.
50. Expleto cantu ad introitum, sacerdos, stans ad sedem, una cum universo coetu signat se
signo crucis; deinde communitati congregatae praesentiam Domini per salutationem
significat. Qua salutatione et populi responsione manifestatur Ecclesiae congregatae
mysterium.
Salutatione populi facta, sacerdos, vel diaconus, vel alius minister potest brevissimis verbis
introducere fideles in Missam diei.
Actus paenitentialis
51. Postea sacerdos invitat ad actum paenitentialem, qui, post brevem pausam silentii, a tota
communitate formula confessionis generalis perficitur, et sacerdotis absolutione concluditur,
quae tamen efficacia sacramenti paenitentiae caret.
Die dominica, praesertim tempore paschali, loco consueti actus paenitentialis, quandoque fieri
potest benedictio et aspersio aquae in memoriam baptismi.57
Kyrie, eleison
52. Post actum paenitentialem incipitur semper Kýrie eléison, nisi forte locum iam habuerit in
ipso actu paenitentiali. Cum sit cantus quo fideles Dominum acclamant eiusque
misericordiam implorant, peragitur de more ab omnibus, partem nempe in eo habentibus
populo atque schola vel cantore.
Acclamatio quaeque de more bis repetitur, maiore tamen numero non excluso, ratione ingenii
diversarum linguarum necnon musicae artis vel rerum adiunctorum. Quando Kýrie cantatur ut
pars actus paenitentialis, singulis acclamationibus «tropus» praeponitur.
Gloria in excelsis
53. Glória est antiquissimus et venerabilis hymnus, quo Ecclesia, in Spiritu Sancto
congregata, Deum Patrem atque Agnum glorificat eique supplicat. Huius hymni textus cum
alio commutari nequit. Inchoatur a sacerdote vel, pro opportunitate, a cantore, aut a schola,
cantatur autem vel ab omnibus simul, vel a populo alternatim cum schola, vel ab ipsa schola.
Si non cantatur, recitandum est ab omnibus simul aut a duobus choris sibi invicem
respondentibus.
Cantatur autem vel dicitur diebus dominicis extra tempus Adventus et Quadragesimae,
necnon in sollemnitatibus et festis, et in peculiaribus celebrationibus sollemnioribus.

11

