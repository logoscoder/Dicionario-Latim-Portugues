Collecta
54. Deinde sacerdos populum ad orandum invitat; et omnes una cum sacerdote parumper
silent, ut conscii fiant se in conspectu Dei stare, et vota sua in animo possint nuncupare. Tunc
sacerdos profert orationem, quae solet «collecta» nominari, et per quam indoles celebrationis
exprimitur. Ex antiqua traditione Ecclesiae, oratio de more ad Deum Patrem, per Christum in
Spiritu Sancto, dirigitur 58 et conclusione trinitaria, idest longiore concluditur, hoc modo:
si dirigitur ad Patrem: Per Dóminum nostrum Iesum Christum Fílium tuum, qui tecum vivit et
regnat in unitáte Spíritus Sancti, Deus, per ómnia sáecula saeculórum;
si dirigitur ad Patrem, sed in fine ipsius fit mentio Filii: Qui tecum vivit et regnat in unitáte
Spíritus Sancti, Deus, per ómnia sáecula saeculórum;
si dirigitur ad Filium: Qui vivis et regnas cum Deo Patre in unitáte Spíritus Sancti, Deus, per
ómnia sáecula saeculórum.
Populus, precationi se coniungens, acclamatione Amen suam facit orationem.
In Missa semper unica dicitur collecta.
B) Liturgia verbi
55. Partem praecipuam liturgiae verbi constituunt lectiones e sacra Scriptura desumptae cum
cantibus inter eas occurrentibus; homilia autem, professio fidei et oratio universalis seu oratio
fidelium illam evolvunt et concludunt. Nam in lectionibus, quas homilia exponit, Deus
populum suum alloquitur,59 mysterium redemptionis et salutis patefacit, atque nutrimentum
spirituale offert; et ipse Christus per verbum suum in medio fidelium praesens adest.60 Hoc
verbum divinum populus suum facit silentio et cantibus, atque ipsi adhaeret professione fidei;
eo autem nutritus, oratione universali pro necessitatibus totius Ecclesiae et pro totius mundi
salute preces fundit.
Silentium
56. Liturgia verbi ita celebranda est ut faveat meditationi, ideo plane vitanda est omnis forma
festinationis quae recollectionem impediat. In ea conveniunt etiam brevia momenta silentii,
coetui congregato accommodata, quibus, Spiritu Sancto fovente, Dei Verbum corde
percipiatur, ac responsio per orationem praeparetur. Quae momenta silentii opportune servari
possunt post primam et secundam lectionem, peracta denique homilia.
Lectiones biblicae
57. In lectionibus mensa verbi Dei paratur fidelibus et thesauri biblici eis aperiuntur.61 Praestat
proinde lectionum biblicarum dispositionem servari, qua unitas utriusque Testamenti et
historiae salutis illustratur; neque fas est lectiones et psalmum responsorium, quae verbum
Dei continent, cum aliis textibus non biblicis commutari.62
12

