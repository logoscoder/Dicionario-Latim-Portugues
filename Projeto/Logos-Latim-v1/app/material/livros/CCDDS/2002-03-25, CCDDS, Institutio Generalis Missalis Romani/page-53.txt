340. Stola defertur a sacerdote circa collum et ante pectus pendens; a diacono vero ab umero
sinistro per transversum super pectus ducitur ad partem dexteram corporis, ibique retinetur.
341. Pluviale, seu cappa pluvialis, assumitur a sacerdote in processionibus aliisque actionibus
sacris, iuxta rubricas proprias singulorum rituum.
342. Ad formam sacrarum vestium quod attinet, Conferentiae Episcoporum possunt definire
et proponere Apostolicae Sedi aptationes, quae necessitatibus et moribus singularum
regionum respondeant.136
343. Ad sacras vestes conficiendas, praeter traditas materias, fibrae naturales cuiusque loci
propriae adhiberi possunt, necnon aliquae fibrae artificiales, quae respondeant dignitati
actionis sacrae et personae. De qua re iudicabit Episcoporum Conferentia.137
344. Decet pulchritudinem et nobilitatem cuiusque vestis non ex abundantia ornamentorum
quae superadduntur exquiri, sed e materia quae adhibeatur et a forma. Ornamenta autem
figuras seu imagines vel symbola praebeant, quae usum sacrum indicent, remotis iis quae
usum sacrum dedeceant.
345. Diversitas colorum in sacris vestibus eo contendit, ut hinc proprietas mysteriorum fidei
celebrandorum, hinc sensus progredientis vitae christianae, decursu anni liturgici, efficacius
etiam exterius exprimatur.
346. Ad colorem sacrarum vestium quod attinet, servetur usus traditus, nempe:
a. Color albus adhibetur in Officiis et Missis temporis paschalis et Nativitatis Domini;
insuper in celebrationibus Domini, quae non sint de eius Passione, beatae Mariae
Virginis, SS. Angelorum, Sanctorum non Martyrum, in sollemnitatibus Omnium
Sanctorum (1 nov.) et S. Ioannis Baptistae (24 iunii), in festis S. Ioannis Evangelistae
(27 dec.), Cathedrae S. Petri (22 febr.) et Conversionis S. Pauli (25 ian.).
b. Color ruber adhibetur in dominica Passionis et feria VI Hebdomadae sanctae, in
dominica Pentecostes, in celebrationibus Passionis Domini, in festis nataliciis
Apostolorum et Evangelistarum et in celebrationibus Sanctorum Martyrum.
c. Color viridis adhibetur in Officiis et Missis temporis «per annum».
d. Color violaceus adhibetur tempore Adventus et Quadragesimae. Assumi potest etiam
in Officiis et Missis defunctorum.
e. Color niger adhiberi potest, ubi mos est, in Missis defunctorum.
f. Color rosaceus adhiberi potest, ubi mos est, in dominicis Gaudéte (III Adventus) et
Laetáre (IV in Quadragesima).
Conferentiae tamen Episcoporum possunt definire, ad colores liturgicos quod attinet, et
proponere Apostolicae Sedi aptationes, quae necessitatibus et ingenio populorum
respondeant.
347. Missae rituales dicuntur cum colore proprio vel albo vel festivo; Missae autem pro variis
necessitatibus cum colore proprio diei vel temporis aut cum colore violaceo, si indolem
paenitentialem manifestant, v. gr. nn. 31, 33, 38; Missae votivae cum colore convenienti
Missae quae celebratur aut etiam cum colore proprio diei vel temporis.

53

