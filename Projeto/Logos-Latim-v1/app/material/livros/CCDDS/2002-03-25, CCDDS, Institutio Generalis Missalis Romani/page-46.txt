cuiusque aetatis indoli consona promovere contendit.109
Quapropter in instituendis artificibus necnon in seligendis operibus in ecclesiam admittendis,
vera artis praestantia exquiratur, quae fidem et pietatem alat et cum veritate significationis et
finis cui destinatur congruat.110
290. Ecclesiae omnes dedicentur vel saltem benedicantur. Cathedrales tamen et paroeciales
ecclesiae solemni ritu dedicentur.
291. Ad sacras aedes recte exstruendas, reficiendas atque disponendas, omnes quorum interest
Commissionem dioecesanam de sacra Liturgia et de Arte sacra consulant. Episcopus autem
dioecesanus eiusdem Commissionis consilio et adiutorio utatur, quando agitur de normis in
hac re tradendis, aut de novarum aedium adumbrationibus approbandis aut de quibusdam
quaestionibus nonnullius momenti diiudicandis.111
292. Ornatus ecclesiae ad nobilem ipsius simplicitatem conferat, potius quam ad pompam. In
elementis autem seligendis quae ad ornatum pertinent, rerum veritas curetur, atque eo
contendatur, ut ad fidelium institutionem conferat et ad dignitatem totius loci sacri.
293. Apta ecclesiae eiusque adiunctorum dispositio, quae necessitatibus nostrae aetatis
opportune respondeat, requirit ut non ea solummodo curentur quae ad sacras actiones
celebrandas directius pertineant, sed ut ea quoque praevideantur, quae ad fidelium
convenientem commoditatem tendunt, quaeque in locis ubi populus congregatur habitualiter
praevideri solent.
294. Populus Dei, qui ad Missam congregatur, cohaerentem et hierarchicam habet
ordinationem, quae diversis ministeriis diversaque actione pro singulis celebrationis partibus
exprimitur. Generalis itaque dispositio aedis sacrae ea sit oportet quae coetus congregati
imaginem quodammodo prae se ferat, atque congruam omnium ordinationem permittat
necnon rectam muneris exsecutionem uniuscuiusque foveat.
Fideles atque schola cantorum locum obtinebunt, qui ipsorum actuosam participationem
faciliorem reddat.112
Sacerdos celebrans, diaconus et alii ministri locum capient in presbyterio. Ibidem parentur
sedes concelebrantium; si vero eorum numerus magnus sit, sedes in alia ecclesiae parte, sed
prope altare, disponantur.
Haec omnia, quamvis hierarchicam dispositionem et munerum diversitatem exprimere
debeant, intimam tamen et cohaerentem unitatem efficiant, qua unitas totius plebis sanctae
clare eluceat. Natura vero et pulchritudo loci universaeque supellectilis pietatem foveant et
sanctitatem mysteriorum quae celebrantur ostendant.
II. DE PRESBYTERII ORDINATIONE AD SACRAM SYNAXIM
295. Presbyterium locus est ubi altare exstat, verbum Dei proclamatur, et sacerdos, diaconus,
et alii ministri munus suum exercent. Ab aula ecclesiae opportune distinguatur aut per
aliquam elevationem, aut per peculiarem structuram et ornatum. Talis autem amplitudinis sit,
ut Eucharistiae celebratio commode peragi et conspici possit.113
46

