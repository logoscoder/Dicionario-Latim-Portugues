sinistro altaris, ubi remanet usque ad expletam orationem universalem.
258. Tunc legit antiphonam ad introitum; et dicit Kýrie et Glória, iuxta rubricas.
259. Deinde, manibus iunctis, dicit Orémus et, interposita mora convenienti, manibus
extensis, profert collectam. In fine minister acclamat: Amen.
Liturgia verbi
260. Lectiones, quantum fieri potest, ex ambone vel ex pluteo proferuntur.
261. Dicta collecta, minister legit primam lectionem et psalmum, et, quando dicenda est,
secundam lectionem atque versum ad Allelúia vel alterum cantum.
262. Deinde sacerdos, inclinatus, dicit: Munda cor meum, et legit Evangelium. In fine dicit:
Verbum Dómini, cui minister respondet: Laus tibi, Christe. Sacerdos deinde librum osculo
veneratur, secreto dicens: Per evangélica dicta.
263. Sacerdos postea symbolum, iuxta rubricas, una cum ministro recitat.
264. Sequitur oratio universalis, quae etiam in hac Missa dici potest, sacerdote intentiones
proferente, ministro respondente.
Liturgia eucharistica
265. In liturgia eucharistica omnia fiunt sicut in Missa cum populo, praeter ea quae sequuntur.
266. Expleta acclamatione in fine embolismi qui sequitur Orationem dominicam, sacerdos
dicit orationem Dómine Iesu Christe, qui dixísti; ac deinde subiungit: Pax Dómini sit semper
vobíscum, cui minister respondet: Et cum spíritu tuo. Pro opportunitate sacerdos dat pacem
ministro.
267. Deinde, dum dicit Agnus Dei cum ministro, sacerdos frangit hostiam super patenam.
Expleto Agnus Dei, facit immixtionem, dicens secreto: Haec commíxtio.
268. Post immixtionem, sacerdos dicit secreto orationem Dómine Iesu Christe, Fili Dei vivi
vel Percéptio; deinde genuflectit, hostiam accipit et, si minister Communionem recipit, versus
ad eum et hostiam aliquantulum elevatam super calicem tenens, dicit: Ecce Agnus Dei et cum
ipso semel subdit: Dómine, non sum dignus. Deinde, ad altare conversus, Corpus Christi
sumit. Si vero minister Communionem non recipit, facta genuflexione, sacerdos hostiam
accipit et, ad altare conversus, semel dicit secreto: Dómine, non sum dignus, et Corpus Christi
custódiat ac dein Christi Corpus sumit. Deinde accipit calicem et secreto dicit: Sanguis Christi
custódiat me in vitam aetérnam et Sanguinem sumit.
269. Antequam Communionem det ministro, sacerdos dicit antiphonam ad Communionem.
270. Sacerdos calicem purificat ad latus altaris aut ad abacum. Si calix ad altare purificatur,
potest ad abacum a ministro deferri, aut super altare ad latus reponi.
41

