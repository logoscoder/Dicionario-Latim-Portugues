58. In celebratione Missae cum populo, lectiones semper ex ambone proferuntur.
59. Munus lectiones proferendi ex traditione non est praesidentiale sed ministeriale. Lectiones
ergo a lectore proferantur, Evangelium autem a diacono vel ab alio sacerdote annuntietur. Si
tamen diaconus vel alius sacerdos praesto non sit, ipse sacerdos celebrans Evangelium legat;
et si alius quoque idoneus lector absit, sacerdos celebrans etiam alias lectiones proferat.
Post singulas lectiones qui legit profert acclamationem, cui respondens, populus congregatus
honorem tribuit verbo Dei fide et grato animo recepto.
60. Lectio Evangelii culmen constituit liturgiae verbi. Maximam venerationem illi esse
tribuendam, ipsa Liturgia docet, cum eam prae ceteris lectionibus speciali honore insigniat,
sive ex parte ministri ad eam annuntiandam deputati et per benedictionem vel orationem sese
praeparantis sive ex parte fidelium, qui per acclamationes Christum praesentem sibique
loquentem agnoscunt et profitentur, et lectionem ipsam stantes auscultant sive ex ipsis signis
venerationis Evangeliario tributis.
Psalmus responsorius
61. Post primam lectionem sequitur psalmus responsorius, qui est pars integralis liturgiae
verbi et magnum momentum liturgicum et pastorale prae se fert, cum Verbi Dei meditationem
foveat.
Psalmus responsorius unicuique lectioni respondeat et e Lectionario de more sumatur
Praestat psalmum responsorium cantu proferri, saltem ad populi responsum quod attinet.
Psalmista proinde, seu cantor psalmi, in ambone vel alio loco apto profert versus psalmi, tota
congregatione sedente et auscultante, immo de more per responsum participante, nisi psalmus
modo directo, idest sine responso, proferatur. Ut autem populus responsum psalmodicum
facilius proferre valeat, textus aliqui responsorum et psalmorum pro diversis temporibus anni
aut pro diversis ordinibus Sanctorum selecti sunt, qui adhiberi valent, loco textus lectioni
respondentis, quoties psalmus cantu profertur. Si psalmus cani non potest, recitatur modo
aptiore ad meditationem verbi Dei fovendam.
Loco psalmi in Lectionario assignati cani potest etiam vel responsorium graduale e Graduali
Romano, vel psalmus responsorius aut alleluiaticus e Graduali simplici, sicut in his libris
describuntur.
Acclamatio ante lectionem Evangelii
62. Post lectionem, quae immediate Evangelium praecedit, canitur Allelúia vel alter cantus a
rubricis statutus, prouti tempus liturgicum postulat. Huiusmodi acclamatio ritum seu actum
per se stantem constituit, quo fidelium coetus Dominum sibi in Evangelio locuturum excipit
atque salutat fidemque suam cantu profitetur. Cantatur ab omnibus stantibus, schola vel
cantore praeeunte, et si casus fert, repetitur; versus vero a schola vel a cantore canitur.
a. Allelúia cantatur omni tempore extra Quadragesimam. Versus sumuntur e Lectionario
vel e Graduali.
13

