358. In Lectionario pro feriis, lectiones proponuntur pro singulis diebus cuiusque hebdomadae
per universum cursum anni: proinde hae lectiones plerumque sumentur, diebus quibus sunt
assignatae, nisi occurrat sollemnitas vel festum, vel memoria lectiones appropriatae Novi
Testamenti habens, in quibus scilicet mentio fiat de Sancto celebrato.
Si tamen aliquando lectio continua in hebdomada intermittitur ob aliquam sollemnitatatem,
aliquod festum vel aliquam peculiarem celebrationem, sacerdoti licebit, prae oculis habita
ordinatione lectionum totius hebdomadae, aut partes omittendas una cum aliis componere aut
statuere quinam textus aliis praeferendi sint.
In Missis pro peculiaribus coetibus, sacerdoti licebit textus peculiari celebrationi aptiores
eligere, dummodo ex approbati Lectionarii textibus seligantur.
359. Peculiaris insuper selectio textuum sacrae Scripturae datur in Lectionario pro Missis
ritualibus, in quas aliqua Sacramenta vel Sacramentalia inseruntur, aut pro Missis, quae pro
quibusdam necessitatibus celebrantur.
Huiusmodi Lectionaria ideo statuta sunt, ut per aptiorem verbi Dei auditionem fideles ad
mysterium quod participant plenius percipiendum ducantur, et ad incensiorem amorem verbi
Dei instituantur.
Textus proinde, qui in celebratione proferuntur, determinandi sunt prae oculis habitis tum
congrua ratione pastorali tum eligendi facultate in hac re facta.
360. Datur quandoque forma longior et forma brevior eiusdem textus. In eligendo inter has
duas formas criterium pastorale prae oculis habeatur. Tunc attendatur oportet ad facultatem
fidelium auscultandi cum fructu lectionem magis vel minus longam; ad eorum facultatem
audiendi textum magis completum, per homiliam explicandum.
361. Quando autem facultas tribuitur seligendi inter unum vel alterum textum iam definitum,
vel ad libitum propositum, attendendum erit ad utilitatem participantium, prout nempe agitur
de adhibendo textu, qui facilior est vel magis conveniens coetui congregato, vel de textu
iterando vel reponendo, qui alicui celebrationi tamquam proprius assignatur, alteri vero
tamquam ad libitum adhibendus, quoties utilitas pastoralis id suadeat.
Quod evenire potest aut quando idem textus diebus proximioribus iterum legi debeat ex. gr.
die dominica et in feria subsequenti aut quando timeatur ne textus aliquis quasdam gignat
difficultates in aliquo christifidelium coetu. Caveatur tamen ne, in seligendis textibus
Scripturae Sacrae, partes eius permanenter excludantur.
362. Praeter facultates eligendi quosdam textus aptiores, de quibus supra, facultas fit
Conferentiis Episcoporum, in peculiaribus adiunctis, aliquas aptationes indicandi ad lectiones
quod attinet, ea tamen lege, ut textus seligantur e Lectionario rite approbato.
De orationibus
363. In qualibet Missa, nisi aliter notetur, dicuntur orationes ipsi Missae propriae.
In memoriis Sanctorum, dicitur collecta propria vel, si deest, de Communi congruenti;
56

