de his quae ipsi competunt.
Caput IV

6

De Diversis Formis Missam Celebrandi

112. In Ecclesia locali primus sane locus tribuatur, propter eius significationem, Missae cui
praeest Episcopus a suo presbyterio, diaconis et ministris laicis circumdatus 90 et in qua plebs
sancta Dei plene et actuose participat, ibi enim habetur praecipua manifestatio Ecclesiae.
In Missa quam Episcopus celebrat, vel cui ipse praeest quin Eucharistiam celebret, serventur
normae quae in Caeremoniali Episcoporum inveniuntur.91
113. Magni etiam habeatur Missa quae cum aliqua communitate, praesertim vero paroeciali,
celebratur, utpote quae Ecclesiam universalem repraesentet tempore et loco statutis, praecipue
vero in communi celebratione dominicali.92
114. Inter Missas autem ab aliquibus communitatibus celebratas peculiarem locum obtinet
Missa conventualis, quae pars est Officii cotidiani, aut Missa, quae «communitatis», dicitur.
Et quamvis hae Missae nullam specialem formam celebrationis prae se ferant, maxime tamen
decet eas cum cantu fieri, praecipue cum plena participatione omnium sodalium communitatis
sive religiosorum sive canonicorum. In iis proinde munus suum exerceant singuli iuxta
Ordinem vel ministerium receptum. Expedit ideo ut omnes sacerdotes qui pro utilitate
pastorali fidelium singulariter celebrare non tenentur, in iis, quantum fieri potest,
concelebrent. Omnes insuper ad eam communitatem pertinentes sacerdotes qui officio in
bonum pastorale fidelium singulariter celebrandi tenentur, Missam quoque conventualem aut
«communitatis» eadem die concelebrare possunt.93 Praestat enim presbyteros, qui celebrationi
eucharisticae intersunt, nisi iusta causa excusentur, munus proprii ordinis de more exercere et
proinde uti concelebrantes participare, sacris vestibus indutos.
I. De Missa Cum Populo
115. Missa cum populo ea intellegitur quae cum fidelium participatione celebratur. Convenit
autem ut, quantum fieri potest, praesertim vero diebus dominicis et festis de praecepto, cum
cantu, et congruo numero ministrorum celebratio peragatur;94 attamen etiam sine cantu et cum
uno ministro perfici potest.
116. In qualibet Missae celebratione si adest diaconus, hic suo munere fungatur. Expedit
autem ut sacerdoti celebranti de more adsint acolythus, lector et cantor. Ritus vero qui infra
describitur facultatem praevidet amplioris etiam numeri ministrorum.
Praeparanda
117. Altare una saltem tobalea albi coloris cooperiatur. Super ipsum vero aut iuxta ipsum duo
saltem in omni celebratione, vel etiam quattuor aut sex, praesertim si agitur de Missa
dominicali vel festiva de praecepto, vel, si Episcopus dioecesis celebrat, septem candelabra
cum cereis accensis ponantur. Item super altare vel prope ipsum habeatur crux, cum effigie
Christi crucifixi. Candelabra autem et crux effigie Christi crucifixi ornata in processione ad
23

