142. Postea, sacerdos stans ad latus altaris, infundit vinum et parum aquae in calicem, dicens
secreto: Per huius aquae, ministro urceolos porrigente. Reversus ad medium altaris, acceptum
calicem ambabus manibus parum elevatum tenet, dicens submissa voce: Benedíctus es,
Dómine, et deinde calicem super corporale deponit, et palla pro opportunite cooperit.
Si vero cantus ad offertorium non peragitur vel non pulsatur organum, sacerdoti licet, in
praesentatione panis et vini, elata voce proferre formulas benedictionis, quibus populus
acclamat: Benedíctus Deus in sáecula.
143. Calice super altare deposito, sacerdos, profunde inclinatus, dicit secreto: In spíritu
humilitátis.
144. Deinde, si incensum adhibetur, sacerdos illud in thuribulo imponit atque oblata, crucem
et altare incensat. Minister stans ad latus altaris sacerdotem incensat, deinde populum.
145. Post orationem In spíritu humilitátis vel post incensationem, sacerdos, stans ad latus
altaris, manus lavat, secreto dicens: Lava me, Dómine, ministro aquam fundente.
146. Ad medium altaris deinde reversus, sacerdos, stans versus populum, extendens et
iungens manus, populum ad orandum invitat, dicens: Oráte, fratres, etc. Populus surgit et
responsionem dat Suscípiat Dominus. Deinde sacerdos, manibus extensis, dicit orationem
super oblata. In fine populus acclamat: Amen.
147. Tunc sacerdos incipit Precem eucharisticam. Iuxta rubricas seligit unam ex iis quae in
Missali Romano inveniuntur, vel a Sancta Sede probatae sunt. Prex eucharistica natura sua
exigit ut solus sacerdos, vi ordinationis, eam proferat. Populus vero sacerdoti in fide et cum
silentio se societ, necnon interventibus in eucharisticae Precis cursu statutis, qui sunt
responsiones in dialogo Praefationis, Sanctus, acclamatio post consecrationem et acclamatio
Amen post doxologiam finalem, necnon aliae acclamationes a Conferentia Episcoporum
probatae et a Sancta Sede recognitae.
Valde convenit ut sacerdos partes Precis eucharisticae, quae notis ditantur, cantu proferat.
148. Precem eucharisticam incipiens, sacerdos, manus extendens, cantat vel dicit: Dóminus
vobíscum, populo respondente: Et cum spíritu tuo. Cum prosequitur: Sursum corda, manus
elevat. Populus respondet: Habémus ad Dóminum. Deinde sacerdos, manibus extensis, subdit:
Grátias agámus Dómino Deo nostro, et populus respondet: Dignum et iustum est. Postea
sacerdos prosequitur, manibus extensis, Praefationem; eaque conclusa, iunctis manibus, una
cum omnibus adstantibus, cantat vel clara voce dicit: Sanctus (cf. n. 79, b).
149. Sacerdos prosequitur Precem eucharisticam iuxta rubricas, quae in singulis Precibus
exponuntur.
Si sacerdos celebrans est Episcopus, in Precibus, post verba: Papa nostro N. subiungit: et me
indígno fámulo tuo, vel post verba: Papae nostri N., subiungit: mei indígni fámuli tui. Si
autem Episcopus extra dioecesim suam celebrat, post verba: Papa nostro N. subiungit: et me
indígno fámulo tuo, et fratre meo N., epíscopo húius Ecclésiae N., vel post verba: Papae nostri
N., subiungit: mei indígni fámuli tui, et fratris mei N., epíscopi húius Ecclésiae N.
Episcopus dioecesanus, aut qui eidem in iure aequiparatus est, nominari debet hac formula:
27

