Ritus conclusionis
166. Expleta oratione post Communionem, fiant, si habendae sunt, breves annuntiationes ad
populum.
167. Deinde sacerdos, extendens manus, salutat populum, dicens: Dóminus vobíscum, cui
respondetur a populo: Et cum spíritu tuo. Et sacerdos, manus denuo coniungens, et statim,
manum sinistram super pectus ponens et manum dexteram elevans, subdit: Benedícat vos
omnípotens Deus et, signum crucis super populum faciens, prosequitur: Pater, et Fílius, et
Spíritus Sanctus. Omnes respondent: Amen.
Quibusdam diebus et occasionibus, huic formulae benedictionis praemittitur, iuxta rubricas,
formula sollemnior vel oratio super populum.
Episcopus populo benedicit congruenti formula, ter signum crucis super populum faciens.
168. Statim post benedictionem sacerdos, manibus iunctis subiungit: Ite, missa est; et omnes
respondent: Deo grátias.
169. Tunc sacerdos altare de more osculo veneratur, et facta illi cum ministris laicis profunda
inclinatione, cum eis recedit.
170. Si vero Missam sequitur aliqua actio liturgica, ritus conclusionis, idest salutatio,
benedictio et dimissio, omittuntur.
B) De Missa cum diacono
171. Quando celebrationi eucharisticae interest, diaconus, sacris vestibus indutus, suo
ministerio fungatur. Ipse enim:
a. sacerdoti assistit et ad eius latus procedit;
b. ad altare, sive ad calicem sive ad librum ministrat;
c. Evangelium proclamat et potest, de mandato sacerdotis celebrantis, homiliam habere
(cf. n. 66);
d. populum fidelem per opportunas monitiones dirigit et intentiones orationis universalis
enuntiat;
e. sacerdotem celebrantem adiuvat in distribuenda Communione, et vasa sacra purificat
et componit;
f. officia aliorum ministrorum, pro necessitate, ipse adimplet si nullus eorum adsit.
Ritus initiales
172. Evangeliarium parum elevatum deferens, diaconus sacerdotem accedentem ad altare
praecedit, secus ad eius latus incedit.
173. Cum ad altare pervenerit, si Evangeliarium defert, omissa reverentia, ad altare accedit.
30

