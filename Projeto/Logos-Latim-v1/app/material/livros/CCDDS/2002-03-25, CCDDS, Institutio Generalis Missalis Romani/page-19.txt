86. Dum sacerdos sumit Sacramentum, inchoatur cantus ad Communionem, cuius est
spiritualem unionem communicantium per unitatem vocum exprimere, gaudium cordis
demonstrare et indolem «communitariam» processionis ad Eucharistiam suscipiendam magis
in lucem ponere. Cantus protrahitur, dum fidelibus Sacramentum ministratur.74 Si tamen
hymnus post Communionem habetur, cantus ad Communionem tempestive claudatur.
Curetur ut etiam cantores commode communicare possint.
87. Pro cantu ad communionem adhiberi potest aut antiphona ex Graduali Romano sive cum
psalmo sive sola, aut antiphona cum psalmo e Graduali simplici, aut alius cantus congruus a
Conferentia Episcoporum approbatus. Cantatur sive a schola sola, sive a schola vel cantore
cum populo.
Si autem non habetur cantus, antiphona in Missali proposita recitari potest sive a fidelibus,
sive ab aliquibus ex ipsis, sive a lectore, sin aliter ab ipso sacerdote postquam ipse
communicavit, antequam Communionem distribuat fidelibus.
88. Distributione Communionis expleta, pro opportunitate sacerdos et fideles per aliquod
temporis spatium secreto orant. Si placet, etiam psalmus vel aliud laudis canticum vel hymnus
a tota congregatione persolvi potest.
89. Ad precationem populi Dei complendam, necnon totum ritum Communionis
concludendum, sacerdos orationem post Communionem profert, in qua pro fructibus mysterii
celebrati deprecatur.
In Missa unica dicitur oratio post Communionem, quae terminatur conclusione breviore,
idest:
si dirigitur ad Patrem: Per Christum Dóminum nostrum;
si dirigitur ad Patrem, sed in fine ipsarum fit mentio Filii: Qui vivit et regnat in sáecula
saeculórum;
si dirigitur ad Filium: Qui vivis et regnas in sáecula saeculórum.
Populus acclamatione Amen orationem facit suam.
D) Ritus conclusionis
90. Ad ritus conclusionis pertinent:
a. Breves notitiae, si necessariae sint;
b. Salutatio et benedictio sacerdotis, quae quibusdam diebus et occasionibus oratione
super populum vel alia sollemniore formula ditatur et exprimitur;
c. Dimissio populi ex parte diaconi vel sacerdotis;
d. Osculatio altaris ex parte sacerdotis et diaconi et deinde inclinatio profunda ad altare
ex parte sacerdotis, diaconi, aliorumque ministrorum.

19

