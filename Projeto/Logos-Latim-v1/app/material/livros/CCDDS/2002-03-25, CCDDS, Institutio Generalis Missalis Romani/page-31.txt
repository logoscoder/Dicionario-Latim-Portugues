Deinde Evangeliario super altare deposito, simul cum sacerdote altare osculo veneratur.
Si vero Evangeliarium non defert, profundam facit altari inclinationem more solito cum
sacerdote, et cum ipso altare osculo veneratur.
Demum si adhibetur incensum, sacerdoti assistit ad incensum imponendum et ad crucem et
altare thurificandum.
174. Altari incensato, sedem una cum sacerdote petit, ibique ad latus sacerdotis consistit eique
pro necessitate ministrat.
Liturgia verbi
175. Dum Allelúia vel alter cantus profertur, si adhibetur incensum, ad impositionem thuris
sacerdoti ministrat, deinde, ante sacerdotem profunde inclinatus, benedictionem petit,
submissa voce dicens: Iube, domne, benedícere. Sacerdos eum benedicit, dicens: Dóminus sit
in corde tuo. Diaconus signat se signo crucis et respondet: Amen. Deinde Evangeliarium,
quod laudabiliter super altare collocatum est, facta altari inclinatione, sumit et ad ambonem
pergit librum parum elevatum deferens, praecedentibus thuriferario cum thuribulo fumigante
atque ministris cum cereis accensis. Ibi populum salutat dicens, manibus iunctis, Dóminus
vobiscum, dein ad verba Léctio sancti Evangélii, pollice signat librum et postea seipsum in
fronte, ore et pectore, librum incensat et proclamat Evangelium. Quo finito, acclamat:
Verbum Domini, omnibus respondentibus: Laus tibi, Christe. Deinde librum osculo veneratur,
secreto dicens: Per evangélica dicta, et ad sacerdotem redit.
Quando diaconus Episcopo ministrat, librum ei defert osculandum vel ipse osculatur, secreto
dicens: Per evangélica dicta. In celebrationibus sollemnioribus Episcopus, pro opportunitate,
benedictionem cum Evangeliario populo impertit.
Evangeliarium demum ad abacum vel aliud locum aptum et dignum deferri potest.
176. Si alius quoque idoneus lector absit, diaconus etiam alias lectiones proferat.
177. Intentiones orationis fidelium, post introductionem sacerdotis, ipse diaconus de more ex
ambone profert.
Liturgia eucharistica
178. Oratione universali absoluta, sacerdote ad sedem remanente, diaconus altare praeparat,
acolytho adiuvante; ipsius tamen est sacrorum vasorum curam gerere. Assistit etiam sacerdoti
ad dona populi recipienda. Tradit deinde sacerdoti patenam cum pane consecrando; infundit
vinum et parum aquae in calicem, dicens secreto: Per huius aquae, et postea calicem sacerdoti
praesentat. Hanc praeparationem calicis, ad abacum peragere potest. Si incensum adhibetur, in
thurificandis oblatis, cruce et altari sacerdoti ministrat, et postea ipse, vel acolythus,
sacerdotem et populum incensat.
179. Durante Prece eucharistica, diaconus stat prope sacerdotem, aliquanto tamen post ipsum,
ut, quando opus sit, ad calicem vel ad missale ministret.
31

