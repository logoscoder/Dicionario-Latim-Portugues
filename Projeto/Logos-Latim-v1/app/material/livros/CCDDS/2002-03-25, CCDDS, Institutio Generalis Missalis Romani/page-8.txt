34. Cum Missae celebratio natura sua indolem «communitariam» habeat,45 dialogis inter
celebrantem et fideles congregatos necnon acclamationibus magna vis inhaeret:46 etenim non
sunt tantum signa externa celebrationis communis, sed communionem inter sacerdotem et
populum fovent et efficiunt.
35. Acclamationes et responsiones fidelium salutationibus sacerdotis et orationibus illum
participationis actuosae gradum constituunt, qui in omni Missae forma a fidelibus congregatis
praestandus est, ut actio totius communitatis clare exprimatur et foveatur.47
36. Aliae partes, ad actuosam fidelium participationem manifestandam et fovendam valde
utiles, quae universo coetui convocato tribuuntur, sunt praesertim actus paenitentialis,
professio fidei, oratio universalis et oratio dominica.
37. Demum ex aliis formulis:
1. nonnullae ritum seu actum per se stantem, uti hymnus Glória, psalmus responsorius,
Allelúia et versus ante Evangelium, Sanctus, acclamatio anamneseos, cantus post
Communionem, constituunt;
2. nonnullae vero, uti cantus ad introitum, ad offertorium, ad fractionem (Agnus Dei) et
ad Communionem, ritum aliquem comitantur.
De modis proferendi varios textus
38. In textibus clara et elata voce proferendis sive a sacerdote vel diacono sive a lectore sive
ab omnibus, vox respondeat generi ipsius textus, prouti hic est lectio, oratio, admonitio,
acclamatio, cantus; necnon formae celebrationis et sollemnitati coetus. Ratio insuper habeatur
indolis diversarum linguarum et ingenii populorum.
In rubricis ergo et in normis quae sequuntur, verba «dicere» vel «proferre» intellegi debent
sive de cantu sive de recitatione, servatis principiis supra propositis.
De momento cantus
39. Ab Apostolo monentur christifideles qui in unum conveniunt exspectantes adventum
Domini sui, ut una simul cantent psalmis, hymnis et canticis spiritualibus (cf. Col 3, 16).
Cantus enim est signum exsultationis cordis (cf. Act 2, 46). Unde S. Augustinus recte dicit:
«cantare amantis est»,48 et iam antiquitus in proverbium venit: «bis orat qui bene cantat».
40. Magni ergo fiat usus cantus in Missae celebratione, attentis ingenio populorum et
facultatibus cuiuslibet coetus liturgici. Quamvis non semper necessarium sit, v. gr. in Missis
ferialibus, omnes textus cantu proferre qui per se cantui destinantur, curandum omnino est ne
desit cantus ministrorum et populi in celebrationibus, quae diebus dominicis et festivis de
praecepto peraguntur.
In seligendis tamen partibus quae revera canantur, eae praeferendae sunt quae maioris sunt
momenti, et praesertim, quae a sacerdote vel a diacono aut lectore, populo respondente,
canendae sunt, aut a sacerdote et populo simul proferendae.49
8

