28. Missa duabus partibus quodammodo constat, liturgia nempe verbi et liturgia eucharistica,
quae tam arcte inter se coniunguntur, ut unum actum cultus efficiant.40 Siquidem in Missa
mensa tam verbi Dei quam Corporis Christi paratur e qua fideles instituantur et reficiantur.41
Quidam autem ritus celebrationem aperiunt et concludunt.
II. De Diversis Elementis Missae
De lectione verbi Dei eiusque explanatione
29. Cum sacrae Scripturae in Ecclesia leguntur, Deus ipse ad populum suum loquitur et
Christus, praesens in verbo suo, Evangelium annuntiat.
Ideoque lectiones verbi Dei, quae elementum maximi momenti Liturgiae praebent, cum
veneratione ab omnibus sunt audiendae. Quamvis autem verbum divinum in lectionibus
sacrae Scripturae ad omnes homines cuiusque temporis dirigatur iisque intellegibile sit, eius
tamen plenior intellegentia et efficacitas expositione viva, id est homilia, utpote parte actionis
liturgicae,42 fovetur.
De orationibus aliisque partibus ad sacerdotem pertinentibus
30. Inter ea quae sacerdoti tribuuntur, primum locum obtinet Prex eucharistica, quae culmen
est totius celebrationis. Accedunt deinde orationes, idest collecta, oratio super oblata et oratio
post communionem. Hae preces a sacerdote, qui coetui personam Christi gerens praeest, ad
Deum diriguntur nomine totius plebis sanctae et omnium circumstantium.43 Merito igitur
«orationes praesidentiales» nominantur.
31. Item ad sacerdotem, munere praesidis coetus congregati fungentem, spectat proferre
quasdam monitiones in ipso ritu praevisas. Ubi a rubricis statuitur, celebranti licet eas
aliquatenus aptare ut participantium captui respondeant; curet tamen sacerdos ut sensum
monitionis quae in libro liturgico proponitur ipse semper servet eamque paucis verbis
exprimat. Sacerdoti praesidi etiam spectat verbum Dei nuntiare, necnon benedictionem
finalem impertire. Ipsi insuper licet, brevissimis verbis, introducere fideles in Missam diei,
post salutationem initialem et ante ritum paenitentialem; in liturgiam verbi, ante lectiones; in
Precem eucharisticam, ante Praefationem, numquam vero intra Precem ipsam; necnon
universam actionem sacram, ante dimissionem, concludere.
32. Natura partium «praesidentialium» exigit ut clara et elata voce proferantur et ab omnibus
cum attentione auscultentur.44 Proinde dum sacerdos eas profert aliae orationes vel cantus non
habeantur, atque organum vel alia instrumenta musica sileant.
33. Sacerdos vero, tamquam praeses, nomine Ecclesiae et congregatae communitatis preces
effundit, aliquando autem nomine dumtaxat suo, ut ministerium suum maiore cum animi
attentione et pietate adimpleat. Huiusmodi preces, quae ante lectionem Evangelii, in
praeparatione donorum, necnon ante et post sacerdotis communionem proponuntur, secreto
dicuntur.
De aliis formulis in celebratione occurrentibus
7

