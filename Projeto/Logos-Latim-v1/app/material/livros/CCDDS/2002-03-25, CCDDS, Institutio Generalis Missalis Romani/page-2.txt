quibus Concilium Tridentinum id credendum proposuerat,8 confirmatum, in Missae
celebratione declaratur non solum ipsis verbis consecrationis, quibus Christus per
transubstantiationem praesens redditur, sed etiam sensu et exhibitione summae reverentiae et
adorationis, quae in Liturgia eucharistica fieri contingit. Eadem de causa populus christianus
adducitur, ut feria V Hebdomadae sanctae in Cena Domini, et in sollemnitate Ss.mi Corporis
et Sanguinis Christi, hoc admirabile Sacramentum peculiarem in modum excolat adorando.
4. Natura vero sacerdotii ministerialis, quod presbyteri proprium est, qui in persona Christi
sacrificium offert coetuique populi sancti praesidet, in ipsius ritus forma, e praestantiore loco
et munere eiusdem sacerdotis elucet. Huius vero muneris rationes edicuntur et perspicue ac
fusius explanantur in gratiarum actione Missae chrismatis, feria V Hebdomadae sanctae; quo
videlicet die institutio sacerdotii commemoratur. In illa enim collatio potestatis sacerdotalis
per manuum impositionem facta illustratur; atque ipsa potestas, singulis officiis recensitis,
describitur, quae est continuatio potestatis Christi, Summi Pontificis Novi Testamenti.
5. Sed hac sacerdotii ministerialis natura etiam aliud quiddam, magni sane faciendum, in sua
luce collocatur, id est regale sacerdotium fidelium, quorum sacrificium spirituale per
sacerdotum ministerium in unione cum sacrificio Christi, unici Mediatoris, consummatur. 9
Namque celebratio Eucharistiae est actio Ecclesiae universae; in qua unusquisque solum et
totum id agat, quod ad ipsum pertinet, respectu habito gradus eius in populo Dei. Quo
efficitur, ut etiam rationes quaedam celebrationis magis attendantur, quibus saeculorum
decursu interdum est minor cura adhibita. Hic enim populus est populus Dei, Sanguine Christi
acquisitus, a Domino congregatus, eius verbo nutritus, populus ad id vocatus, ut preces totius
familiae humanae ad Deum admoveat, populus, qui pro mysterio salutis gratias in Christo agit
eius sacrificium offerendo, populus denique, qui per Communionem Corporis et Sanguinis
Christi in unum coalescit. Qui populus, licet origine sua sit sanctus, tamen per ipsam
participationem consciam, actuosam et fructuosam mysterii eucharistici in sanctitate
continenter crescit.10
Traditio non intermissa declaratur
6. Cum praecepta enuntiaret, quibus Ordo Missae recognosceretur, Concilium Vaticanum II
praeter alia mandavit quoque, ut ritus nonnulli restituerentur «ad pristinam sanctorum Patrum
normam»,11 iisdem videlicet usum verbis ac S. Pius V in Constitutione Apostolica «Quo
primum» inscriptis, qua anno 1570 Missale Tridentinum est promulgatum. Ob hanc vero
ipsam verborum convenientiam notari potest, qua ratione ambo Missalia Romana, quamvis
intercesserint quattuor saecula, aequalem et parem complectantur traditionem. Si autem huius
traditionis ponderentur interiora elementa, intellegitur etiam, quam egregie ac feliciter prius
perficiatur altero.
7. Temporibus sane difficilibus, quibus catholica fides de indole sacrificali Missae, de
ministeriali sacerdotio, de reali et perpetua Christi sub eucharisticis speciebus praesentia in
discrimen fuerat adducta, id S. Pii V imprimis intererat, ut recentiorem traditionem, immerito
oppugnatam, servaret, minimis tantummodo ritus sacri mutationibus inductis. Re quidem vera
Missale illud anni 1570 paulum admodum distat a primo omnium anno 1474 typis edito
Missali, quod vicissim fideliter quidem repetit Missale temporis Innocentii PP. III. Codices
insuper Bibliothecae Vaticanae, quamquam aliquot intulerant locutionum emendationes, haud
tamen permiserunt, ut in illa pervestigatione «veterum et probatorum auctorum» plus quam
liturgici commentarii mediae aetatis inquirerentur.
2

