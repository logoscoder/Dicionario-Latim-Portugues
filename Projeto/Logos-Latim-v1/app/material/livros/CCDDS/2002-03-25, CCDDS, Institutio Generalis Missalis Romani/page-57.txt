orationes vero super oblata et post Communionem, nisi sint propriae, sumi possunt aut e
Communi aut e feriis temporis currentis.
In feriis autem per annum, praeter orationes dominicae praecedentis, sumi possunt vel
orationes alius dominicae per annum, vel una ex orationibus pro variis necessitatibus, quae in
Missali recensentur. Semper tamen licebit ex iisdem Missis etiam solam collectam adhibere.
Hoc modo ditior copia praebetur textuum, quibus precatio fidelium abundantius nutritur.
In potioribus tamen anni temporibus, haec accommodatio iam fit per orationes iisdem
temporibus proprias, in Missali, pro singulis feriis, exstantes.
De Prece eucharistica
364. Plurimae praefationes, quibus Missale Romanum ditatur, eo spectant ut argumenta
gratiarum actionis in Prece eucharistica plenius eniteant, et variae rationes mysterii salutis
pleniore luce proponantur.
365. Electio inter Preces eucharisticas, quae in Ordine Missae inveniuntur, his normis
opportune regitur:
a. Prex eucharistica prima, seu Canon Romanus, qui semper adhiberi potest, opportunius
profertur diebus quibus assignantur Communicántes propria, aut in Missis quae Hanc
ígitur propriis ditantur, necnon in celebrationibus Apostolorum et Sanctorum, quorum
mentio fit in ipsa Prece; itemque diebus dominicis, nisi, ob rationes pastorales,
praeferatur Prex eucharistica tertia.
b. Prex eucharistica secunda, ob peculiares ipsius notas, opportunius sumitur diebus infra
hebdomadam, vel in peculiaribus rerum adiunctis. Quamvis Praefatione propria
instructa sit, adhiberi potest etiam cum aliis praefationibus; cum iis praesertim quae
mysterium salutis compendiose repraesentant, v. gr. cum praefationibus communibus.
Quando Missa pro aliquo defuncto celebratur, adhiberi potest peculiaris formula, suo
loco, nempe ante Memento etiam proposita.
c. Prex eucharistica tertia cum qualibet Praefatione dici potest. Eius usus praeferatur
diebus dominicis et festis. Si autem haec Prex in Missis defunctorum adhibeatur,
usurpari potest peculiaris formula pro defuncto, suo loco inserenda, nempe post verba:
Omnes fílios tuos ubíque dispérsos, tibi, clemens Pater, miserátus coniúnge.
d. Prex eucharistica quarta Praefationem immutabilem habet et summarium plenius
historiae salutis praebet. Adhiberi potest quando Missa Praefatione propria caret, et in
dominicis «per annum». In hanc Precem, ratione structurae, inseri nequit peculiaris
formula pro defuncto.
De cantibus
366. Cantibus in Ordine Missae positis, v. gr. ad Agnus Dei, non licet substituere alios cantus.
367. In eligendis cantibus inter lectiones occurrentibus, necnon cantibus ad introitum, ad
offertorium et ad Communionem, normae serventur, quae suis locis statuuntur (cf. nn. 40-41,
57

