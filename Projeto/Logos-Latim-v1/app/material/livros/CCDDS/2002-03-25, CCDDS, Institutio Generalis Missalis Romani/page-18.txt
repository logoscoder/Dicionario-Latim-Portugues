eucharisticus innuitur, atque purificatio a peccatis imploratur, ita ut sancta revera sanctis
dentur. Sacerdos invitationem ad orationem profert, omnes vero fideles orationem una cum
sacerdote dicunt, et sacerdos solus embolismum adiungit, quem populus doxologia concludit.
Embolismus, ultimam petitionem ipsius orationis dominicae evolvens, liberationem a
potestate mali pro tota communitate fidelium expetit.
Invitatio, oratio ipsa, embolismus et doxologia qua populus haec concludit, cantu vel clara
voce proferuntur.
Ritus pacis
82. Sequitur ritus pacis, quo Ecclesia pacem et unitatem pro se ipsa et universa hominum
familia implorat et fideles ecclesialem communionem mutuamque caritatem sibi exprimunt,
priusquam Sacramento communicent.
Ad ipsum signum pacis tradendae quod attinet, modus a Conferentiis Episcoporum, secundum
ingenium et mores populorum, statuatur. Convenit tamen ut unusquisque solummodo sibi
propinquioribus sobrie pacem significet.
Fractio panis
83. Sacerdos panem eucharisticum frangit. Gestus fractionis a Christo in ultima cena peractus,
qui tempore apostolico toti actioni eucharisticae nomen dedit, significat fideles multos in
Communione ex uno pane vitae, qui est Christus pro mundi salute mortuus et resurgens, unum
corpus effici (1 Cor 10, 17). Fractio inchoatur post pacem traditam, et debita cum reverentia
peragitur, ne tamen innecessarie protrahatur nec immoderato momento aestimetur. Ritus iste
sacerdoti et diacono reservatur.
Dum sacerdos panem frangit et partem hostiae in calicem immittit, invocatio Agnus Dei a
schola vel a cantore, populo respondente, de more cantatur, vel saltem elata voce dicitur.
Invocatio fractionem panis comitatur, quare repeti potest quoties necesse est adusque ritum
peractum. Ultima vice concluditur verbis dona nobis pacem.
Communio
84. Sacerdos oratione secreta se praeparat, ut Corpus et Sanguinem Christi fructuose accipiat.
Fideles idem faciunt silentio orantes.
Deinde sacerdos panem eucharisticum super patenam vel super calicem fidelibus ostendit
eosque ad Christi convivium invitat; simul autem cum fidelibus actum humilitatis, verbis
utens evangelicis praescriptis, elicit.
85. Valde optandum est, ut fideles, sicut et ipse sacerdos facere tenetur, ex hostiis, in eadem
Missa consecratis, Corpus dominicum accipiant et in casibus praevisis calicem (cf. n. 283)
participent, quo etiam per signa Communio melius appareat participatio sacrificii, quod actu
celebratur.73
18

