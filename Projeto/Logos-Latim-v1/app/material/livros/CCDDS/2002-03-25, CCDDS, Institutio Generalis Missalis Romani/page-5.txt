textuum usu, nulla prorsus videbatur inferri iniuria tam venerando thesauro, si quaedam
sententiae immutarentur, quo convenientius sermo ipse cum hodiernae theologiae lingua
concineret referretque ex veritate condicionem disciplinae Ecclesiae praesentem. Hinc dicta
nonnulla, ad existimationem et usum bonorum terrestrium attinentia, sunt mutata, haud secus
ac nonnulla, quae exterioris quandam paenitentiae formam prodebant aliarum Ecclesiae
aetatum propriam.
Hoc denique modo normae liturgicae Concilii Tridentini pluribus sane in partibus completae
et perfectae sunt normis Concilii Vaticani II, quod ad exitum perduxit conatus ad sacram
Liturgiam fideles propius admovendi, qui per haec quattuor saecula sunt suscepti, praesertim
vero recentiore aetate, maxime studio rei liturgicae a S. Pio X eiusque Successoribus promoto.
Caput I

1

De Celebrationis Eucharisticae Momento et Dignitate

16. Celebratio Missae, ut actio Christi et populi Dei hierarchice ordinati, centrum est totius
vitae christianae pro Ecclesia tum universa tum locali, ac pro singulis fidelibus.22 In ea enim
culmen habetur et actionis qua Deus in Christo mundum sanctificat, et cultus quem homines
exhibent Patri, eum per Christum Dei Filium in Spiritu Sancto adorantes.23 In ea insuper
mysteria redemptionis ita per anni circulum recoluntur, ut quodammodo praesentia
reddantur.24 Ceterae autem actiones sacrae et omnia opera christianae vitae cum ea cohaerent,
ex ea profluunt et ad eam ordinantur.25
17. Maxime proinde interest ut celebratio Missae seu Cenae dominicae ita ordinetur, ut sacri
ministri atque fideles, illam pro sua condicione participantes, eos fructus plenius exinde
capiant,26 ad quos obtinendos Christus Dominus sacrificium eucharisticum sui Corporis et sui
Sanguinis instituit illudque, velut memoriale passionis et resurrectionis suae, Ecclesiae
dilectae sponsae concredidit.27
18. Quod apte fiet si, attentis natura aliisque adiunctis uniuscuiusque coetus liturgici, universa
celebratio ita disponatur, ut consciam illam, actuosam atque plenam participationem fidelium
inducat, corporis nempe et animi, fide, spe et caritate ferventem, quae ab Ecclesia exoptatur et
ab ipsa celebrationis natura postulatur, et ad quam populus christianus vi baptismatis ius habet
et officium.28
19. Quamvis fidelium praesentia et actuosa participatio, quae ecclesialem celebrationis
naturam apertius manifestant,29 aliquando non possint haberi, eucharistica celebratio sua
efficacia et dignitate semper est praedita, quippe quae sit actus Christi et Ecclesiae, in quo
sacerdos munus suum praecipuum adimplet et semper agit pro salute populi.
Ipsi ergo commendatur ut sacrificium eucharisticum etiam cotidie, pro posse, celebret.30
20. Cum autem Eucharistiae celebratio, sicut et universa Liturgia, fiat per signa sensibilia,
quibus fides alitur, roboratur et exprimitur,31 maxime curandum est eas formas et elementa ab
Ecclesia proposita seligi et ordinari, quae, attentis personarum et locorum adiunctis, actuosam
et plenam participationem intensius foveant et fidelium utilitati spirituali aptius respondeant.
21. Haec itaque Institutio eo spectat ut tum lineamenta generalia praebeat, quibus Eucharistiae
celebratio apte ordinetur, tum regulas exponat, quibus singulae celebrationis formae
5

