213. Homiliam habet de more celebrans principalis, vel unus e concelebrantibus.
Liturgia eucharistica
214. Praeparatio donorum (cf. nn. 139-145) perficitur a celebrante principali, aliis
concelebrantibus suis locis manentibus.
215. Post dictam a celebrante principali orationem super oblata, concelebrantes ad altare
accedunt et circa illud consistunt, ita tamen ut impedimento non sint in ritibus peragendis, et
actio sacra a fidelibus bene conspiciatur, neque impedimento sint diacono quando ad altare,
ratione sui ministerii, accedere debet.
Si adsunt sacerdotes concelebrantes, diaconus eodem suo ministerio prope altare fungatur,
quando opus est calici et Missali ministrando. Attamen, quantum fieri potest stat aliquantulum
retro, post eos.
De modo proferendi Precem eucharisticam
216. Praefatio cantatur vel dicitur a solo sacerdote celebrante principali; Sanctus vero ab
omnibus concelebrantibus una cum populo et schola cantatur vel recitatur.
217. Sanctus expleto, sacerdotes concelebrantes Precem eucharisticam modo infra descripto
prosequuntur. Solus celebrans principalis gestus facit, nisi aliter notetur.
218. Partes quae ab omnibus concelebrantibus simul proferuntur, et praesertim consecrationis
verba, quae exprimere omnes tenentur, in recitatione ita dicendae sunt, ut eas concelebrantes
submissa voce proferant et vox celebrantis principalis clare audiatur. Hac ratione textus a
populo facilius percipitur.
Partes ab omnibus concelebrantibus simul dicendae, quae notis in Missali ornantur,
laudabiliter cantu proferuntur.
Prex eucharistica I, seu Canon Romanus
219. In Prece eucharistica I, seu Canone Romano Te ígitur a solo celebrante principali,
extensis manibus, dicitur.
220. Meménto vivorum et Communicántes uni alterive e sacerdotibus concelebrantibus
committi convenit, qui solus has preces, manibus extensis, et elata voce profert.
221. Hanc ígitur a solo celebrante principali iterum dicitur, manibus extensis.
222. A Quam oblatiónem usque ad Súpplices, celebrans principalis gestus facit, omnes vero
concelebrantes omnia simul proferunt, hoc modo:
a. Quam oblatiónem, manibus ad oblata extensis;
36

