2002-03-25- Institutio Generalis Missalis Romani (3rd edition)
Congregation for Divine Worship and Discipline of the Sacraments

The following is the Latin text of the General Instruction of the Roman Missal. It has been
promulgated by the Holy See with the 3rd editio typica of the Missale Romanum in March
2002, and is now in effect.

Prooemium
1. Cenam paschalem cum discipulis celebraturus, in qua sacrificium sui Corporis et Sanguinis
instituit, Christus Dominus cenaculum magnum, stratum (Lc 22, 12) parari mandavit. Quod
quidem iussum etiam ad se pertinere Ecclesia semper est arbitrata, cum de iis statuebat, quae,
in disponendis hominum animis, locis, ritibus, textibus, ad sanctissimae Eucharistiae
celebrationem spectarent. Normae quoque hodiernae, quae, voluntate Concilii Oecumenici
Vaticani II innixae, praescriptae sunt, atque novum Missale, quo Ecclesia ritus romani in
Missa celebranda posthac utetur, iterum sunt argumentum huius sollicitudinis Ecclesiae, eius
fidei immutatique amoris erga summum mysterium eucharisticum, atque continuam
contextamque eius traditionem, quamquam res novae quaedam inductae sunt, testantur.
Testimonium fidei immutatae
2. Missae natura sacrificalis, a Concilio Tridentino, quod universae traditioni Ecclesiae
congruebat, sollemniter asserta,1 rursus enuntiata est a Concilio Vaticano II, quod circa
Missam haec significantia protulit verba: «Salvator noster in Cena novissima sacrificium
eucharisticum Corporis et Sanguinis sui instituit, quo sacrificium crucis in saecula, donec
veniret, perpetuaret, atque adeo Ecclesiae dilectae sponsae memoriale concrederet mortis et
resurrectionis suae».2
Quod sic a Concilio docetur, id formulis Missae continenter exprimitur. Etenim doctrina, quae
hac sententia, iam in antiquo Sacramentario, vulgo Leoniano nuncupato, exstante, presse
significatur: «quoties huius hostiae commemoratio celebratur, opus nostrae redemptionis
exercetur»,3 apte accurateque explicatur in Precibus eucharisticis; in his enim sacerdos, dum
anamnesin peragit, ad Deum nomine etiam totius populi conversus, ei gratias persolvit et
sacrificium offert vivum et sanctum, oblationem scilicet Ecclesiae et hostiam, cuius
immolatione ipse Deus voluit placari,4 atque orat, ut Corpus et Sanguis Christi sint Patri
sacrificium acceptabile et toti mundo salutare.5
Ita in novo Missali lex orandi Ecclesiae respondet perenni legi credendi, qua nempe monemur
unum et idem esse, excepta diversa offerendi ratione, crucis sacrificium eiusque in Missa
sacramentalem renovationem, quam in Cena novissima Christus Dominus instituit
Apostolisque faciendam mandavit in sui memoriam, atque proinde Missam simul esse
sacrificium laudis, gratiarum actionis, propitiatorium et satisfactorium.
3. Mirabile etiam mysterium praesentiae realis Domini sub speciebus eucharisticis, a Concilio
Vaticano II 6 aliisque Ecclesiae Magisterii documentis7 eodem sensu eademque sententia,
1

