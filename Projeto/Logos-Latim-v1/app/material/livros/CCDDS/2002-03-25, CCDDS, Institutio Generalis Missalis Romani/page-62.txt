aptationes requirant, ut sacra celebratio ingenio et traditionibus diversarum gentium
respondeat, Conferentiae Episcoporum illas Sedi Apostolicae, ad normam art. 40
Constitutionis de sacra Liturgia proponere poterunt, de ipsius consensu introducendas,
praesertim pro gentibus quibus Evangelium recentius nuntiatum est.151 Attente serventur
peculiares normae quae per Instructionem «De Liturgia Romana et inculturatione» traditae
sunt.152
Ad modum autem in hac re procedendi, haec serventur:
Imprimis praevia propositio Sedi Apostolicae particulatim exponatur, ut, debita facultate
concessa, ad singulas aptationes elaborandas procedatur.
His propositis a Sancta Sede rite approbatis, experimenta pro temporibus et locis statutis
peragentur. Si casus fert, experimenti tempore expleto, Conferentia Episcoporum aptationum
prosecutionem determinabit et rei maturam formulationem Apostolicae Sedis iudicio
proponet.153
396. Antequam tamen ad novas aptationes, profundiores praesertim, deveniatur, sedulo
curandum erit ut cleri et fidelium debita institutio sapienter ordinateque promoveatur,
facultates iam praevisae ad effectum ducantur et normae pastorales, spiritui celebrationis
respondentes, plene applicentur.
397. Principium quoque servetur, iuxta quod unaquaeque Ecclesia particularis concordare
debet cum universali Ecclesia non solum quoad fidei doctrinam et signa sacramentalia, sed
etiam quoad usus universaliter acceptos ab apostolica et continua traditione, qui servandi sunt
non solum ut errores vitentur, verum etiam ad fidei integritatem tradendam, quia Ecclesiae lex
orandi eius legi credendi respondet.154
Ritus Romanus partem notabilem et praecellentem liturgici thesauri et patrimonii Ecclesiae
catholicae constituit, cuius divitiae ad bonum universae Ecclesiae iuvant, ita ut earum amissio
ei graviter noceret.
Ritus ille saeculorum decursu non solum usus liturgicos ex urbe Roma oriundos servavit sed
etiam profundo, organico et harmonico modo alios quosdam in se integravit, qui e
consuetudinibus et ingenio diversorum populorum variarumque Ecclesiarum particularium
sive Occidentis sive Orientis derivabantur, indolem quandam supraregionalem sic acquirens.
Nostris vero temporibus identitas et expressio unitaria huius Ritus invenitur in editionibus
typicis librorum liturgicorum ex auctoritate Summi Pontificis promulgatis et in libris liturgicis
illis respondentibus, a Conferentiis Episcoporum pro suis dicionibus probatis atque a Sede
Apostolica recognitis.155
398. Norma a Concilio Vaticano II statuta, ut innovationes in instauratione liturgica ne fiant
nisi vera et certa utilitas Ecclesiae id exigat, et adhibita cautela ut novae formae ex formis iam
exstantibus organice quodammodo crescant,156 ad ipsius quoque Ritus Romani
inculturationem operandam applicari debet.157 Inculturatio insuper necessariam temporis
copiam requirit ne festinatim et incaute authentica traditio liturgica contaminetur.
Inculturationis denique inquisitio minime contendit ad novas familias rituales creandas, sed
culturae datae exigentiis consulere eo tamen modo, ut aptationes inductae sive in Missali sive
in aliis libris liturgicis compositae indoli propriae ritus Romani non sint noxiae.158
62

