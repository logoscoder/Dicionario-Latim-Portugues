314. Pro cuiusque ecclesiae structura et iuxta legitimas locorum consuetudines, Ss.mum
Sacramentum asservetur in tabernaculo in parte ecclesiae pernobili, insigni, conspicua, decore
ornata, et ad orationem apta.123
Tabernaculum de more unicum sit, inamovibile, materia solida atque inviolabili non
transparenti confectum, et ita clausum ut quam maxime periculum profanationis vitetur.124
Convenit insuper ut benedicatur, antequam usui liturgico destinetur, iuxta ritum in Rituali
Romano descriptum.125
315. Ratione signi magis congruit ut in altari in quo Missa celebratur non sit tabernaculum in
quo Ss.ma Eucharistia asservatur.126
Praestat proinde tabernaculum collocari, de iudicio Episcopi dioecesani:
a. aut in presbyterio, extra altare celebrationis, forma et loco magis convenientibus, non
excluso vetere altari quod ad celebrationem amplius non adhibetur (n. 306).
b. aut etiam in aliquo sacello ad privatam fidelium adorationem et precationem idoneo,127
quod sit cum ecclesia organice coniunctum et christifidelibus conspicuum.
316. Secundum traditam consuetudinem, iuxta tabernaculum peculiaris perenniter luceat
lampas, oleo vel cera nutrienda, qua indicetur et honoretur Christi praesentia.128
317. Minime obliviscantur etiam cetera omnia quae de asservatione Ss.mae Eucharistiae, ad
normam iuris praescribuntur.129
De imaginibus sacris
318. Ecclesia in terrena Liturgia caelestem illam praegustando participat, quae in sancta
civitate Ierusalem, ad quam peregrina tendat, celebratur, ubi Christus est in dextera Dei
sedens, et memoriam Sanctorum venerando partem aliquam et societatem cum iis sperat se
habituram.130
Itaque Domini, beatae Mariae Virginis et Sanctorum imagines, iuxta antiquissimam Ecclesiae
traditionem, in aedibus sacris fidelium venerationi exhibeantur,131 et in aede sacra ita
disponantur ut fideles manuducant ad mysteria fidei quae ibi celebrantur. Ideoque caveatur ne
eorum numerus indiscrete augeatur, hinc ut earum dispositio debito ordine fiat, ne fidelium
attentionem ab ipsa celebratione avocent.132 Unius autem eiusdemque Sancti plus quam una
imago de more ne habeatur. Generatim in ornamento et dispositione ecclesiae ad imagines
quod attinet, pietati totius communitatis prospiciatur atque pulchritudini et dignitati
imaginum.
Caput VI

8
De Iis quae Ad Missae
Celebrationem Requiruntur
I. De Pane Et Vino
Ad Eucharistiam Celebrandam
50

