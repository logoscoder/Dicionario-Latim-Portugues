V. De Aliis Rebus Ad Usum
Ecclesiae Destinatis
348. Praeter vasa sacra aut vestes sacras, pro quibus aliqua peculiaris materia statuitur, alia
supellex, quae aut ipsi usui liturgico destinatur138 aut quolibet alio modo in ecclesiam
admittitur, digna sit atque respondens fini cui unaquaeque res destinatur.
349. Peculiari modo curandum est ut libri liturgici, Evangeliarium et Lectionarium praesertim,
quae ad Verbi Dei proclamationem destinantur et proinde peculiari veneratione gaudent, sint
revera in actione liturgica rerum supernarum signa et symbola, et proinde vere digni, decori et
pulchri.
350. Insuper omni cura attendendum est ad ea quae directe cum altari et celebratione
eucharistica conectuntur, uti sunt, ex. gr. crux altaris et crux quae in processione defertur.
351. Sedulo contendatur ut etiam in rebus minoris momenti artis postulata opportune
serventur, et nobilis semper simplicitas cum munditie societur.
Caput VII

9

De Missa Eiusque Partibus Elegendis

352. Efficacitas pastoralis celebrationis profecto augebitur, si textus lectionum, orationum et
cantuum necessitatibus et praeparationi animi et ingenio participantium apte, quantum fieri
potest, respondebunt. Quod obtinetur congrue adhibita multiplici facultate electionis, quae
infra describitur.
Sacerdos proinde, in ordinanda Missa, ad commune bonum spirituale populi Dei, potius quam
ad suam propensionem attendet. Memor sit insuper huiusmodi electionem partium concordi
ratione esse faciendam cum iis qui partem aliquam in celebratione exercent, fidelibus minime
exclusis, in iis quae ad ipsos magis directo spectant.
Cum vero multiplex afferatur facultas seligendi diversas Missae partes, necesse est ut ante
celebrationem diaconus, lectores, psalmista, cantor, commentator, schola, unusquisque pro
sua parte, probe sciant quinam textus ad se spectans adhibeatur, nihilque ex tempore
quodammodo eveniat. Harmonica enim ordinatio et exsecutio rituum multum confert ad
componendos fidelium animos ad Eucharistiam participandam.
I. De Missa Eligenda
353. In sollemnitatibus sacerdos sequi tenetur calendarium ecclesiae in qua celebrat.
354. In dominicis, in feriis Adventus, Nativitatis, Quadragesimae et Paschae, in festis et
memoriis obligatoriis:
a. si Missa celebratur cum populo, sacerdos sequatur calendarium ecclesiae in qua
celebrat;
b. si Missa celebratur sine populo, sacerdos eligere potest aut calendarium ecclesiae aut
calendarium proprium.
54

