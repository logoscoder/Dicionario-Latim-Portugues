355. In memoriis ad libitum:
a. In feriis Adventus a die 17 ad 24 decembris, diebus infra octavam Nativitatis et in
feriis Quadragesimae, exceptis feriis IV Cinerum et Hebdomadae sanctae, dicitur
Missa de die liturgico occurrente; de memoria autem in calendario generali eo die
forte inscripta sumi potest collecta, dummodo non occurrat feria IV Cinerum aut feria
Hebdomadae sanctae. In feriis temporis paschalis memoriae Sanctorum rite ex integro
peragi potest.
b. In feriis Adventus ante diem 17 decembris, in feriis temporis Nativitatis a die 2
ianuarii et in feriis temporis paschalis, eligi potest aut Missa de feria, aut Missa de
Sancto, vel de uno e Sanctis quorum fiat memoria, aut Missa de aliquo Sancto eo die
in Martyrologio inscripto.
c. In feriis per annum, eligi potest aut Missa de feria, aut Missa de memoria ad libitum
forte occurrente, aut Missa de aliquo Sancto eo die in Martyrologio inscripto, aut
Missa pro variis necessitatibus vel votivam.
Si celebrat cum populo, sacerdos curabit ne frequentius et sine sufficienti causa lectiones
omittat singulis diebus in Lectionario pro feriis assignatas: Ecclesia enim cupit ut ditior mensa
verbi Dei paretur fidelibus.139
Ob eandem causam moderate sumet Missas defunctorum: quaelibet enim Missa tam pro vivis
quam pro defunctis offertur, et in Prece eucharistica memoria defunctorum habetur.
Ubi autem fidelibus cordi sunt memoriae ad libitum beatae Mariae Virginis vel Sanctorum,
satisfiat legitimae eorum pietati.
Cum vero facultas datur eligendi inter memoriam calendario generali inscriptam et memoriam
calendario dioecesano aut religioso insertam, praeoptetur, ceteris paribus et iuxta traditionem,
memoria particularis.
II. De Missae Partibus Eligendis
356. In seligendis textibus diversarum partium Missae tum de Tempore tum de Sanctis,
serventur normae quae sequuntur.
De lectionibus
357. Dominicis et sollemnitatibus assignantur tres lectiones, scilicet Prophetae, Apostoli et
Evangelii, quibus populus christianus ad continuitatem operis salutis, secundum mirabile
propositum divinum, educatur. Hae lectiones stricte adhibeantur.
Festis vero duae lectiones assignantur. Si tamen festum iuxta normas ad gradum sollemnitatis
elevatur, additur tertia lectio, quae e Communi desumitur.
In memoriis Sanctorum, nisi habeantur propriae, leguntur de more lectiones feriae assignatae.
In quibusdam casibus proponuntur lectiones appropriatae, quae scilicet peculiarem aspectum
vitae spiritualis aut actuositatis Sancti in luce ponunt. Usus harum lectionum non est
urgendus, nisi ratio pastoralis revera id suadeat.
55

