[18.] Ius habent christifideles, ut auctoritas ecclesiastica plene et efficaciter moderationem sacrae Liturgiae agat,
ne liturgia umquam esse videatur «privata alicuius proprietas, neque ipsius celebrantis neque communitatis ubi
Mysteria celebrantur». [38]
1. De Episcopo dioecesano, sacerdote magno sui gregis
[19.] Episcopus dioecesanus, primus mysteriorum Dei dispensator in Ecclesia particulari sibi commissa,
moderator est, promotor et custos totius vitae liturgicae. [39] Nam «Episcopus, plenitudine sacramenti Ordinis
insignitus, est “oeconomus gratiae supremi sacerdotii” [40] praesertim in Eucharistia, quam ipse offert vel offerri
curat, [41] et qua continuo vivit et crescit Ecclesia». [42]
[20.] Praecipua enim manifestatio Ecclesiae habetur quoties Missarum sollemnia et quidem praesertim in
ecclesia cathedrali celebrantur, «in plenaria et actuosa participatione totius plebis sanctae Dei, […] in una
oratione, ad unum altare, cui praeest Episcopus» a suo presbyterio, Diaconis et ministris circumdatus. [43]
Praeterea, omnis «legitima Eucharistiae celebratio dirigitur ab Episcopo, cui officium commissum est cultum
christianae religionis Divinae Maiestati deferendi atque administrandi secundum praecepta Domini et Ecclesiae
leges, eius particulari iudicio ulterius pro dioecesi determinatas». [44]
[21.] Ad Episcopum enim «dioecesanum in Ecclesia sibi commissa pertinet, intra limites suae competentiae,
normas de re liturgica dare, quibus omnes tenentur». [45] Episcopus tamen semper prae oculis habeat, quod non
tollatur illa libertas, quae a normis librorum liturgicorum praevidetur, aptandi, modo intelligenti, celebrationem
sive ecclesiae sive coetui fidelium sive rerum adiunctis pastoralibus, ita ut sacer ritus universus sit revera ad
mentem hominum accomodatus. [46]
[22.] Episcopus Ecclesiam particularem ipsi commissam regit [47] eiusque est moderari, dirigere, instimulare,
quandoque etiam arguere, [48] sacrum munus, quod per ordinationem episcopalem accepit, [49] ad gregem suum
in veritate et sanctitate aedificandum explens. [50] Illustret genuinum sensum rituum et textuum liturgicorum
atque in Presbyteris, Diaconis et christifidelibus laicis spiritum sacrae Liturgiae alat, [51] ut hi omnes ad
actuosam et fructuosam Eucharistiae celebrationem ducantur, [52] pariterque consulat, ut universum Ecclesiae
corpus eadem mente, in unitate caritatis, procedere valeat in dioecesi, in natione, in mundo. [53]
[23.] Fideles «Episcopo adhaerere debent sicut Ecclesia Iesu Christo et sicut Iesus Christus Patri, ut omnia per
unitatem consentiant et abundent in gloriam Dei». [54] Omnes, etiam sodales Institutorum vitae consecratae et
Societatum vitae apostolicae, cunctarumque consociationum vel motuum ecclesialium cuiusvis generis,
auctoritati Episcopi dioecesani quoad rem liturgicam in omnibus subiciuntur, [55] salvis iuribus legitime
concessis. Episcopo igitur dioecesano competit ius et officium invigilandi et invisendi de re liturgica ecclesias et
oratoria in suo territorio sita, ea etiam quae a praedictorum institutorum sodalibus condita sint aut dirigantur, si
eis christifideles habitualiter accedunt. [56]
[24.] Pro parte sua, populus christianus ius habet, ut Episcopus dioecesanus advigilet ne abusus in ecclesiasticam
disciplinam irrepant, praesertim circa ministerium verbi, celebrationem sacramentorum et sacramentalium,
cultum Dei et Sanctorum. [57]
[25.] Commissiones vel consilia seu comitatus ab Episcopo instituta, ut ad rem «liturgicam provehendam,
musicam simul et artem sacram in eius dioecesi» conferant, ad mentem agent et normas Episcopi eiusque
auctoritati et confirmationi confidere debebunt, ut convenienter suum expleant officium [58] et effectivum
regimen Episcopi in dioecesi sua servetur. De omnibus huiusmodi coetibus ceterisque institutis et universis in re
liturgica inceptis, sicut iamdudum urget, Episcopi exquirant num fructuosa [59] adhuc fuerit eorundem operatio et
sedulo discernant quaenam emendationes seu mutationes in melius in eorum compositione ac navitate
inducendae sint, [60] ut novum inveniant vigorem. Semper in mente teneatur, peritos eligendos esse inter eos,
quorum firmitas in fide catholica atque scientia in re theologica et culturali cognoscuntur.
2. De Episcoporum Conferentia
[26.] Quod valet item in eas commissiones ad eandem rem pertinentes quae, exoptante Concilio, [61] a
Conferentia Episcoporum institutae sunt quorumque membra oportet sint Episcopi, qui a peritis coadiuvantibus
clare distinguantur. Ubi numerus membrorum Conferentiae Episcoporum non sufficit ut ex eis commode eligatur
seu instituatur commissio liturgica, nominetur consilium seu coetus peritorum, qui, semper Episcopo
praesidente, quantum potest eodem officio fungatur, nomen tamen «commissionis liturgicae» vitans.
[27.] Cessationem omnium experimentorum quoad sacrae Missae celebrationem Sedes Apostolica iam inde ab
anno 1970 notificavit [62] ac denuo anno 1988 in memoriam revocavit. [63] Proinde singuli Episcopi et eorum
Conferentiae nullam facultatem habent permittendi experimenta quoad textus liturgicos et alia, quae in libris
liturgicis praescribuntur. Ut huiusmodi experimenta in posterum peragi possint, requiritur licentia
Congregationis de Cultu Divino et Disciplina Sacramentorum, quidem in scriptis data et a Conferentiis
Episcoporum petenda. Ea vero nonnisi ex gravi causa concedetur. Quoad incepta inculturationis in re liturgica
stricte et integre observentur normae peculiares statutae. [64]
[28.] Normae omnes ad rem liturgicam pertinentes, quas pro suo territorio ad normam iuris Conferentia
Episcoporum statuerit , Congregationis de Cultu Divino et Disciplina Sacramentorum recognitioni subiciendae
sunt, sine qua vim obligandinon habent. [65]
3. De Presbyteris
3

