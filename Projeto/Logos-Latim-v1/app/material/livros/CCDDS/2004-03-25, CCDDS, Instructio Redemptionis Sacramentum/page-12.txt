deficientia paramentorum, omittere possint «casulam seu planetam, adhibita stola super albam». [214] Ubi tamen
huiusmodi necessitas praevideri potest, huic quantum fieri potest provideatur. Concelebrantes praeter
principalem possunt etiam ob necessitatem casulam coloris albi induere. Serventur de cetero normae librorum
liturgicorum.
[125.] Diaconi vestis propria est dalmatica, super albam et stolam induenda. Ut servetur pulchra Ecclesiae
traditio, laudabile est facultate dalmaticam omittendi non frui. [215]
[126.] Reprobandus est abusus, quo sacri ministri sanctam Missam, etiam participante uno tantum ministro,
contra librorum liturgicorum praescripta sine vestibus sacris peragunt aut solam stolam super cucullam
monasticam vel habitum communem religiosorum vel vestem ordinariam adhibent. [216] Curent Ordinarii, ut
huiusmodi abusus quam citius corrigantur et in omnibus ecclesiis et oratoriis eorum iurisdictionis congrua copia
vestium liturgicarum iuxta normas confectarum adsit.
[127.] Facultas peculiaris in libris liturgicis datur diebus sollemnioribus sacras vestes festivas seu nobiliores
adhibendi, etsi non sunt coloris diei. [217] Quae tamen facultas, ad vestes abhinc multos annos confectas ob
Ecclesiae patrimonium servandum proprie spectans, improprie ad innovationes extenditur, ita ut, amissis usibus
traditis, formae et colores secundum singulorum propensionem adhibeantur et sensus istius normae in traditionis
detrimentum auferatur. Occurrente die festo, sacrae vestes coloris aurei vel argentei illas varii coloris pro
opportunitate substituere possunt, non tamen violaceas vel nigras.
[128.] Sacra Missa aliaeque celebrationes liturgicae, quae actio sunt Christi et populi Dei hierarchice constituti,
ita ordinentur, ut sacri ministri atque fideles laici, eas pro sua condicione manifeste participent. Praestat ergo
«Presbyteros, qui celebrationi eucharisticae intersunt, nisi iusta causa excusentur, munus proprii Ordinis de more
exercere et proinde uti concelebrantes participare, sacris vestibus indutos. Secus habitum choralem proprium aut
superpelliceum super vestem talarem gestant». [218] Non decet, exceptis casibus in quibus rationabilis causa
existat, eos quoad externa quasi fideles laicos Missam participare.
Caput VI
DE SS.MAE EUCHARISTIAE ASSERVATIONE DEQUE EIUS CULTU EXTRA MISSAM
1. De Sanctissimae Eucharistiae asservatione
[129.] «Celebratio Eucharistiae in Missae Sacrificio vere est origo et finis cultus, qui eidem extra Missam
exhibetur. Sacrae vero species post Missam propterea praecipue asservantur, ut fideles, qui Missae interesse non
possunt, praesertim infirmi et aetate provecti, per Communionem sacramentalem Christo eiusque sacrificio, quod
in Missa immolatur, uniantur». [219] Haec asservatio praeterea permittit etiam morem tantum Sacramentum
adorandi eique cultum latriae, qui Deo debetur, tribuendi. Formae ergo quaedam cultus adorationis non solum
privatae sed etiam publicae et communitariae ab ipsa Ecclesia institutae vel approbatae valde promoveantur
oportet. [220]
[130.] «Pro cuiusque ecclesiae structura et iuxta legitimas locorum consuetudines, Sanctissimum Sacramentum
asservetur in tabernaculo in parte ecclesiae pernobili, insigni, conspicua, decore ornata» et etiam ratione
tranquillitatis loci, spatii ante tabernaculum, necnon copiae scamnorum seu sedilium atque genuflectoriorum, «ad
orationem apta». [221] Insuper ad omnes praescriptiones librorum liturgicorum et ad normam iuris diligenter
attendatur, [222] speciatim ad vitandum periculum profanationis. [223]
[131.] Praeter praescripta can. 934 § 1, vetatur Sanctissimum Sacramentum in loco asservari, qui certae
auctoritati Episcopi dioecesani non subiciatur vel ubi exstat periculum profanationis. Quo occurrente, Episcopus
dioecesanus facultatem asservationis Eucharistiae iam concessam statim revocet. [224]
[132.] Ne quis Sanctissimam Eucharistiam domum vel alium in locum contra normam iuris ferat. Prae oculis
insuper habendum est abductionem vel retentionem in sacrilegum finem aut abiectionem consecratarum
specierum graviora esse delicta, quorum absolutio Congregationi pro Doctrina Fidei est reservata. [225]
[133.] Sacerdos vel Diaconus aut minister extraordinarius qui, absente vel impedito ministro ordinario,
Sanctissimam Eucharistiam ad Communionem infirmo ministrandam defert, a loco, ubi Sacramentum asservatur,
ad infirmi domicilium recto pro posse tramite omnique negotio profano omisso eat, ut omne periculum
profanationis vitetur et maxima erga Corpus Christi reverentia servetur. Servandus insuper semper est ordo
Communionis infirmorum administrandae sicut in Rituali Romano praescribitur. [226]
2. De aliquibus formis cultus Ss.mae Eucharistiae extra Missam
[134.] «Cultus Eucharistiae extra Missae sacrificium tributus est inaestimabilis cuiusdam pretii in Ecclesiae vita.
Talis cultus arte cum eucharistici Sacrificii celebratione iungitur». [227] Pietas ergo tum publica tum privata erga
sanctissimam Eucharistiam etiam extra Missam vehementer inculcetur, qua a fidelibus Christus vere realiterque
praesens adoratione colatur, [228] qui est «pontifex futurorum bonorum» [229] et universorum Redemptor.
«Sacrorum est officium Pastorum sustentare, etiam vitae suae testificatione, cultum eucharisticum, praesertim
expositionem sanctissimi Sacramenti, tum etiam adorantem commorationem coram Christo speciebus sub
eucharisticis adstante». [230]
[135.] «Visitationem sanctissimi Sacramenti» fideles «interdiu facere ne omittant, utpote quae erga Christum
Dominum, in eodem praesentem, sit et grati animi argumentum et amoris pignus et debitae adorationis
officium». [231] Contemplatio enim Iesu in sanctissimo Sacramento praesentis, utpote communio desiderii,
12

