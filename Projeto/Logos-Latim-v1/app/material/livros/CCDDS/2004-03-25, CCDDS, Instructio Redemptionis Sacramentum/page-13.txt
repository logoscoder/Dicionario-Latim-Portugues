fidelem Christo valde sociat, ut de exemplo tot Sanctorum emicat. [232] «Nisi gravis obstet ratio, ecclesia in qua
sanctissima Eucharistia asservatur, per aliquot saltem horas cotidie fidelibus pateat, ut coram sanctissimo
Sacramento orationi vacare possint». [233]
[136.] Ordinarius adorationem eucharisticam sive brevem sive protractam vel quasi continuatam, concurrente
populo, impensius foveat. Recentioribus enim annis tot in «locis amplum cotidie spatium accipit Sanctissimi
Sacramenti adoratio fitque inexhausta sanctitatis origo», quamvis sit etiam «ubi fere tota negligentia cultus
adorationis eucharisticae deprehendatur». [234]
[137.] Sanctissimae Eucharistiae expositio semper iuxta praescripta librorum liturgicorum peragatur. [235] Ne
excludatur coram sanctissimo Sacramento asservato vel exposito etiam coronae marialis precatio, «in sua
simplicitate atque etiam altitudine» [236] miranda. Attamen, maxime cum fit expositio, huius precationis indoles
utpote contemplatio mysterii vitae Christi Redemptoris et consilii salutis Patris omnipotentis, praesertim
lectiones ex sacra Scriptura desumptas adhibendo, in lucem ponatur. [237]
[138.] Numquam tamen debet sanctissimum Sacramentum expositum, etiam brevissime, sine sufficienti custodia
manere. Proinde sic fiat, ut, temporibus statutis, aliqui christifideles saltem alternis vicibus semper adsint.
[139.] Ubi Episcopus dioecesanus ministros sacros vel alios ad hoc deputandos habet, ius est fidelium saepe
sanctissimum Sacramentum Eucharistiae ad adorationem visitare et saltem aliquando decursu uniuscuiusque anni
adorationem coram Sanctissima Eucharistia exposita participare.
[140.] Valde commendandum est, ut in urbibus vel civitatibus saltem maioribus Episcopus dioecesanus domum
ecclesiae ad adorationem perpetuam designet, in qua tamen sacra Missa frequenter, quantum fieri potest etiam
quotidie, celebretur, expositione stricte interrupta, dum Missa peragitur. [238] Convenit ut in Missa, quae tempus
adorationis immediate praecedit, hostia adorationi exhibenda consecretur et in ostensorio super altare ponatur
post Communionem. [239]
[141.] Ius christifidelium constituendi confraternitates vel consociationes ad adorationem etiam quasi
continuatam peragendam Episcopus dioecesanus agnoscat et pro posse foveat. Quoties huiusmodi consociationes
indolem internationalem praeseferunt, pertinet ad Congregationem de Cultu Divino et Disciplina Sacramentorum
eas erigere vel eorum statuta approbare. [240]
3. De processionibus et congressibus eucharisticis
[142.] «Episcopi dioecesani est de processionibus statuere ordinationes, quibus earum participationi et dignitati
prospiciatur», [241] et adorationem fidelium promovere.
[143.] «Ubi de iudicio Episcopi dioecesani fieri potest, in publico erga sanctissimam Eucharistiam venerationis
testimonium habeatur, praesertim in sollemnitate Corporis et Sanguinis Christi, processio per vias publicas
ducta» [242] quia pia «fidelium actio in eucharistica processione sollemnitatis Corporis et Sanguinis Christi exstat
Domini gratia quae quotannis participes omnes laetitia replet». [243]
[144.] Quamvis hoc alicubi fieri nequeat, oportet tamen ne pereat traditio processiones eucharisticas peragendi.
Potius novi exquirantur modi easdem in hodiernis rerum adiunctis peragendi, v.gr. apud sanctuaria, in Ecclesiae
possessionibus vel, annuente auctoritate civili, in hortibus publicis.
[145.] Magni aestimetur utilitas pastoralis Congressuum eucharisticorum, qui «verax fidei et caritatis signum sint
oportet». [244] Diligenter praeparentur et peragantur iuxta statuta, [245] ut Corporis et Sanguinis Dei Filii sacra
mysteria christifideles digne venerentur et redemptionis fructum in se iugiter sentiant. [246]
Caput VII
DE FIDELIUM LAICORUM OFFICIIS EXTRAORDINARIIS
[146.] Sacerdotium ministeriale substitui omnino non potest. Si enim deest in communitate Sacerdos, caret ipsa
exercitio functionis sacramentalis Christi Capitis Pastorisque, quod ad ipsam essentiam vitae communitatis
pertinet. [247] Quia «minister, qui in persona Christi sacramentum Eucharistiae conficere valet, est solus Sacerdos
valide ordinatus». [248]
[147.] Ubi tamen Ecclesiae necessitas id suadeat, deficientibus ministris sacris, possunt christifideles laici aliqua
officia liturgica ad normam iuris supplere. [249] Tales fideles vocantur et deputantur ad certa officia gerenda,
ipsaque tam gravia quam leviora, a Domini gratia sustentati. Quamplures iam christifideles laici ad hunc
famulatum alacriter se contulerunt et adhuc conferunt, praesertim in regionibus missionum, ubi Ecclesia adhuc
parvae amplitudinis est vel in condicionibus persecutionis versatur, [250] sed etiam aliis in regionibus penuria
Sacerdotum et Diaconorum affectis.
[148.] Magni praesertim aestimanda est institutio catechistarum, qui magnis laboribus singulare et omnino
necessarium adiumentum contulerunt et conferunt ad dilatationem fidei et Ecclesiae. [251]
[149.] In aliquibus dioecesibus antiquioris evangelizationis recentius tamquam «assistentes pastorales», ut aiunt,
deputati sunt christifideles laici, inter quos procul dubio quamplurimi Ecclesiae bono profuerunt actionem
pastoralem Episcopi, Presbyterorum et Diaconorum expedientes. Caveatur tamen ne delineatio huius officii
nimis ad formam ministerii pastoralis clericorum assimiletur. Curandum scilicet est ne «assistentes pastorales»
sibi assumant quae ad ministerium sacrorum ministorum proprie pertinent.

13

