quae in eis est, spe vitae aeternae. [96] Proinde etiam fidelium laicorum participatio in Eucharistiae ceterorumque
Ecclesiae rituum celebratione non merae praesentiae et quidem passivae exaequari potest, sed vera exercitatio
fidei et dignitatis baptismalis censenda est.
[38.] Constans proinde doctrina Ecclesiae de natura non tantum conviviali sed etiam et praecipue sacrificali
Eucharistiae inter claves praecipuas ad plenam participationem tanti Sacramenti ex parte omnium fidelium recte
aestimanda est. [97] «Sua enim significatione et vi sacrificii destitutum, mysterium retinetur, tamquam si sensum
ac momentum alicuius fraterni convivii non excedat». [98]
[39.] Ad actuosam participationem promovendam et significandam recens instauratio librorum liturgicorum ad
mentem Concilii populi acclamationes, responsiones, psalmodiam, antiphonas, cantica, necnon actiones seu
gestus et corporis habitus fovit et sacrum silentium suo tempore servandum curavit, rubricis etiam partes
fidelium praevidens. [99] Spatium insuper amplum opportuno artificio datur, quod eo innititur, ut unaquaeque
celebratio participantium necessitatibus, captui, praeparationi animi et ingenio iuxta facultates normis liturgicis
statutas aptetur. In cantibus, melodiis, orationibus et lectionibus biblicis seligendis, in homilia habenda, in
oratione fidelium exaranda, in monitionibus interdum proferendis atque in domo ecclesiae pro singulis
temporibus ornanda facultas exstat ampla in omnem celebrationem varietatem quamlibet inducendi, quo etiam
divitiae traditionis liturgicae clarius appareantet, attentis necessitatibus pastoralibus, nota peculiaris celebrationi
sedulo impertiatur, ita ut interioritas participantium foveatur. Memorandum tamen est actionum liturgicarum vim
non contineri in ritibus frequenter mutandis, verum in verbo Dei et in mysterio, quod celebratur, altius
perscrutandis. [100]
[40.] Attamen, quamvis liturgiae celebratio procul dubio hanc notam actuositatis omnium christifidelium habeat,
non inde sequitur, ut omnibus,ratione quadam necessaria, in sensu materiali praeter gestus et corporis habitus
aliquid faciendum sit, ac si singulis necessario officium quoddam liturgicum specificum absolvendum esset.
Institutio catechetica sedulo potius curet, ut notiones et praxis superficiales recentioribus annis hac in re alicubi
diffusae corrigantur atque in omnibus christifidelibus semper quasi ex novo hic sensus excitetur magnae
admirationis coram altitudine mysterii fidei, quod est Eucharistia, in cuius celebratione Ecclesia «in novitatem a
vetustate» iugiter transit. [101] In Eucharistiae celebratione enim sicut in tota vita christiana, quae ex ea virtutem
haurit et ad eam tendit, Ecclesia, instar sancti Thomae apostoli, se prosternit adorans coram Domino crucifixo,
passo, sepulto et resurgente«eius in splendoris divini amplitudine ac perpetuo exclamat: “Dominus meus et Deus
meus!”» . [102]
[41.] Ad hunc sensum interiorem participationis liturgicae suscitandum, promovendum et alendum valde utilia
sunt assidua et diffusa celebratio Liturgiae Horarum, usus sacramentalium exercitiaque pietatis christianae
popularis. Huiusmodi exercitia, «quae, quamvis ad sacram Liturgiam destricto iure non pertineant, peculiari
tamen momento dignitateque pollent», necessitudinem quamdam cum liturgico ordine habere censenda sunt,
praesertim cum ab ipso Magisterio dilaudatae et comprobatae sunt, [103] quod praecipue in marialis coronae
precatione valet. [104] Cum insuper populum christianum haec pietatis opera ducant tum ad sacramenta,
praecipue Eucharistiam, frequentanda,«tum ad Redemptionis nostrae mysteria meditanda et ad praeclara
sanctorum caelitum imitanda exempla, idcirco, salutari non sine fructu liturgici cultus nos participes efficiunt».
[105]

[42.] Oportet agnoscatur Ecclesiam non convenire voluntate humana, sed convocari a Deo in Spiritu Sancto et
per fidem gratuitae vocationi eius respondere (namque ekklesia necessitudinem habet cum klesis seu vocatio).
[106] Neque eucharisticum Sacrificium est existimandum ut «concelebratio» sensu univoco Sacerdotis una cum
populo astanti. [107] E contra Eucharistia a Sacerdotibus celebrata donum est «quod auctoritatem communitatis
funditus excedat […] Communitati sese colligenti ad Eucharistiam celebrandam opus omnino est ordinato
Sacerdote, qui ei praesideat ut re vera eucharistica convocatio esse possit. Aliunde sibi ex se sola communitas
non potest concedere ministrum ordinatum». [108] Urget necessitas voluntatis communis, ut omnis ambiguitas
hac in re vitetur et difficultatibus recentiorum annorum remedium afferatur. Nonnisi igitur caute adhibeantur
locutiones, uti sunt «communitas celebrans» vel «coetus celebrans», vulgo «celebrating assembly», «asamblea
celebrante», «assemblée célébrante», «assemblea celebrante», aliaeque eiusmodi.
2. De officiis christifidelium laicorum in sanctae Missae celebratione
[43.] In bonum communitatis totiusque Ecclesiae Dei aliqui ex fidelibus laicis iuxta traditionem officia quaedam
circa celebrationem sacrae Liturgiae recte et laudabiliter exercent. [109] Convenit ut plures diversa officia aut
diversas partes eiusdem officii inter se distribuant et peragant. [110]
[44.] Praeterministeria acolythi et lectoris rite institutorum, [111] inter supradicta officia praecipua sunt illa
acolythi [112] et lectoris [113] ex temporaria deputatione, quibus iunguntur alia munera in Missali Romano
descripta, [114] necnon officia hostias praeparandi, linteamina liturgica lavandi et similia. Omnes «sive ministri
ordinati sive christifideles laici, munere vel officio suo fungentes, solum et totum id agant, quod ad ipsos
pertinet» [115] atque sive in ipsa celebratione liturgica sive in eius praeparatione faciant, ut liturgia Ecclesiae
digne et decore peragatur.

5

