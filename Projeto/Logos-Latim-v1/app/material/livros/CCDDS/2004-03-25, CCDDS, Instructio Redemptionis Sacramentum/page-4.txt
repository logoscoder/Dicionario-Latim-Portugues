[29.] Presbyteri, ordinis Episcopalis probi, providi et necessarii cooperatores [66] ad Populo Dei inserviendum
vocati, unum presbyterium [67] cum suo Episcopo constituunt, diversis quidem officiis mancipatum. «In singulis
localibus fidelium congregationibus Episcopum, quocum fidenti et magno animo consociantur, quodammodo
praesentem reddunt eiusque munera et sollicitudinem pro parte suscipiunt et cura cotidiana exercent».Et «propter
hanc in sacerdotio et missione participationem Presbyteri Episcopum vere ut patrem suum agnoscant eique
reverenter oboediant». [68] Insuper «ad bonum autem filiorum Dei semper intenti operam suam ad opus pastorale
totius dioeceseos, immo totius Ecclesiae conferre studeant». [69]
[30.] Magnum est officium «quod habent in eucharistica celebratione praesertim Sacerdotes, quorum est ei
praesidere “in persona Christi” et testificationem reddere et ministerium communionis non solum pro
communitate perficere quae recta via particeps est celebrationis, verum etiam pro universali Ecclesia, quae in
Eucharistiae causam semper involvitur. Necesse tamen est conqueri, potissimum ab annis liturgicae
reformationis post Concilium Vaticanum II, non defuisse abusus propter male acceptum creationis et aptationis
sensum, qui multis etiam causas attulerunt doloris». [70]
[31.] Cohaerenter cum eo quod in ritu sacrae Ordinationis voverunt et decursu Missae Chrismatis quotannis
renovant, Presbyteri «mysteria Christi ad laudem Dei et sanctificationem populi christiani, secundum Ecclesiae
traditionem, praesertim in Eucharistiae Sacrificio et sacramento reconciliationis pie et fideliter» celebrent. [71]
Nec significationem profundam proprio ministerio auferant, celebrationem liturgicam sive mutatione sive
mutilatione sive additamento [72] ad arbitrium inquinantes. Dixit enim S. Ambrosius : «Non in se,[…] sed in
nobis Ecclesia vulneratur. Caveamus igitur ne lapsus noster vulnus Ecclesiae fiat». [73] Ne ergo per Sacerdotes,
qui se ministerio tam sollemniter dederunt, vulneretur Ecclesia Dei. Fideliter immo sub Episcopi auctoritate
invigilent, ne huiusmodi deformationes ab aliis patrentur.
[32.] «Consulat parochus ut sanctissima Eucharistia centrum sit congregationis fidelium paroecialis; allaboret ut
christifideles per devotam sacramentorum celebrationem, pascantur, peculiarique modo ut frequenter ad
sanctissimae Eucharistiae et paenitentiae sacramenta accedant; annitatur item ut iidem ad orationem etiam in
familiis peragendam ducantur atque conscie et actuose partem habeant in sacra liturgia, quam quidem, sub
auctoritate Episcopi dioecesani, parochus in sua paroecia moderari debet et, ne abusus irrepant, invigilare
tenetur». [74] Quamvis convenit eum in liturgicis celebrationibus, praesertim sancta Missa, efficaciter
praeparandis a variis christifidelibus coadiuvari, nullo modo tamen illis quae sunt propria officii eius hac in re
cedere debet.
[33.] Tandem omnes «curent Presbyteri scientiam et artem liturgicam recte colere, ut suo ministerio liturgico, a
christianis communitatibus sibi commissis perfectius in dies laudetur Deus, Pater et Filius et Spiritus Sanctus».
[75] Illa praesertim admiratione illoque stupore pervadantur, quem in cordibus fidelibus comparat paschale
mysterium in Eucharistia celebratum. [76]
4. De Diaconis
[34.] Diaconi, «quibus non ad sacerdotium sed ad ministerium manus imponuntur», [77] viri boni testimonii, [78]
sic agere debent, Deo adiuvante, ut vere discipuli illius cognoscantur, [79] «qui non venit ministrari sed
ministrare» [80] et fuit in medio discipulorum suorum «sicut qui ministrat». [81] Et ipsi Spiritus Sancti dono per
impositionem manuum roborati, populo Dei in communione cum Episcopo eiusque presbyterio inserviunt. [82]
Habeant ergo Episcopum uti patrem et ei Presbyterisque «in ministerio verbi, altaris et caritatis» adiumentum
praestant. [83]
[35.] Ne omittant umquam «mysterium fidei, ut ait Apostolus, in conscientia pura habere [84] et hanc fidem
secundum Evangelium et traditionem Ecclesiae verbo et opere praedicare», [85] sacrae Liturgiae uti fonti et
culmini vitae ecclesialis toto corde , fideliter et cum humilitate inservientes, «ut omnes, per fidem et Baptismum
filii Dei facti, in unum conveniant, in medio Ecclesiae Deum laudent, Sacrificium participent et cenam
dominicam manducent». [86] Unde Diaconi omnes pro parte sua sese ita impendant, ut sacra Liturgia ad normam
librorum liturgicorum debite approbatorum celebretur.
Caput II
DE CHRISTIFIDELIUM LAICORUM PARTICIPATIONE IN EUCHARISTIAE CELEBRATIONE
1. De actuosa et conscia participatione
[36.] Celebratio Missae, ut actio Christi et Ecclesiae, centrum est totius vitae christianae pro Ecclesia tum
universa tum particulari ac pro singulis fidelibus, [87] quos «diverso modo, pro diversitate ordinum, munerum, et
actualis participationis attingit. [88] Hoc modo populus christianus, “genus electum, regale sacerdotium, gens
sancta, populus acquisitionis”, [89] suam cohaerentem et hierarchicam ordinationem manifestat». [90]
«Sacerdotium autem commune fidelium et sacerdotium ministeriale seu hierarchicum, licet essentia et non gradu
tantum differant, ad invicem tamen ordinantur; unum enim et alterum suo peculiari modo de uno Christi
sacerdotio participant». [91]
[37.] Christifideles omnes per baptismum a peccatis suis liberati et in Ecclesia incorporati, ad cultum religionis
christianae charactere deputantur, [92] ut vi regalis sui sacerdotii, [93] in oratione perseverantes et Deum
collaudantes, [94] seipsos hostiam viventem, sanctam, Deo placentem operibusque eorum omnibus comprobatam
exhibeant, [95] ubique terrarum de Christo testimonium perhibeant, atque poscentibus rationem reddant de ea,
4

