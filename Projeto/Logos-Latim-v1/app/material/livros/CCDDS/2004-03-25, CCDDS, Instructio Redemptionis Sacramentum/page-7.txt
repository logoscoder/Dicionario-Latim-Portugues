[57.] Communitatis christifidelium ius est, ut praesertim in celebratione dominicali adsint de more musica sacra
idonea et vera ac semper altare, paramenta ac sacra linteamina, quae dignitate, decore et munditie iuxta normas
resplendeant.
[58.] Pariter omnes christifideles ius habent celebrationem Eucharistiae sedulo in omnibus eius partibus ita
praeparari, ut digne et efficaciter in ea verbum Dei proclametur et explanetur, facultas textus liturgicos et ritus
seligendi cum cura iuxta normas exerceatur et verbis cantuum in celebratione Liturgiae fides eorum debite
custodiatur et alatur.
[59.] Cesset reprobandus usus, quo Sacerdotes vel Diaconi aut christifideles hic et illic textus sacrae Liturgiae
ipsis pronuntiandos commissos proprio arbitrio mutant seu variant. Cum ita enim faciant, sacrae Liturgiae
celebrationem instabilem reddunt et haud raro authenticum sensum Liturgiae adulterant.
[60.] In Missae celebratione liturgia verbi et liturgia eucharistica inter se stricte conectuntur et unum eundem
actum cultus efficiunt. Quapropter alteram ab altera separare non licet, easve diverso tempore et loco celebrare.
[135] Neque licet variis momentis etiam unius eiusdem diei singulas partes sacrae Missae peragi.
[61.] In seligendis lectionibus biblicis in celebratione Missae proferendis, sequendae sunt normae, quae in libris
liturgicis inveniuntur, [136] ut revera «ditior mensa verbi Dei paretur fidelibus et thesauri biblici eis aperiantur».
[137]

[62.] Nec licet lectiones biblicas praescriptas proprio arbitrio omittere vel substituere nec praesertim «lectiones et
psalmum responsorium, quae verbum Dei continent, cum aliis textibus non biblicis» [138] commutare.
[63.] Lectio evangelica, quae «culmen constituit liturgiae verbi», [139] ex traditione Ecclesiae in celebratione
sacrae Liturgiae ministro ordinato reservatur. [140] Unde non licet laico etiam religioso lectionem evangelicam in
sanctae Missae celebratione proclamare, nec aliis in casibus, in quibus normae hoc non explicite permittunt. [141]
[64.] Homilia, quae decursu celebrationis sanctae Missae tenetur et pars est ipsius liturgiae, [142] «de more ab
ipso Sacerdote celebrante habeatur vel ab eo committatur Sacerdoti concelebranti, vel quandoque, pro
opportunitate, etiam Diacono, numquam vero laico. [143] In casibus peculiaribus iustaque de causa homilia haberi
potest etiam ab Episcopo vel Presbytero qui celebrationi interest quin concelebrare possit». [144]
[65.] Memorandum est quod abrogata censetur ad praescriptum canonis 767, § 1, quaelibet praecedens norma
quae fideles non ordinatos admiserit ad homiliam habendam in eucharistica celebratione. [145] Quae admissio
reprobatur, ita ut vi nullius consuetudinis permitti possit.
[66.] Prohibitio admissionis laicorum ad praedicationem intra Missae celebrationem valet etiam de seminariorum
alumnis, de disciplinae theologicae auditoribus et de illis, qui officium «assistentium pastoralium», ut aiunt,
acceperint, neque ullum aliud laicorum genus vel coetus vel communitas vel associatio excipiatur. [146]
[67.] Omnino praesertim curandum est, ut homilia mysteriis salutis stricte innitatur, per anni liturgici cursum ex
lectionibus biblicis textibusque liturgicis fidei mysteria et normas vitae christianae exponens atque
commentarium praebens textuum ex Ordinario vel Proprio Missae aut alius ritus Ecclesiae. [147] Patet omnes
sacrae Scripturae interpretationes ad Christum reducendas esse, utpote ad cardinem supremum oeconomiae
salutis, sed hoc fiat perspecto contextu specifico liturgicae celebrationis. In homilia habenda lucem Christi super
eventus vitae pandere curetur. Quod autem ita fiat, ne sensus verus ac sincerus verbi Dei vanus evadat, v. gr.
tantum de re politica vel profana agendo aut e notionibus a nostrae aetatis motibus pseudo-religiosis derivantibus
uti e fonte attingendo. [148]
[68.] Episcopus dioecesanus sedulo de homilia vigilet, [149] etiam normas, lineamenta et subsidia inter ministros
sacros diffundens atque conventus aliaque incepta ad hoc promovens, ut saepe occasionem habeant ipsi de natura
homiliae pressius considerandi necnon auxilium quoad eius praeparationem inveniant.
[69.] In sancta Missa necnon in aliis sacrae Liturgiae celebrationibus ne admittatur symbolum seu professio
fidei, quae locum non habet in libris liturgicis rite approbatis.
[70.] Oblata, quae pro Liturgia eucharistica christifideles in sancta Missa praesentare solent, in panem et vinum
ad Eucharistiam celebrandam non necessarie rediguntur, sed etiam alia complectari possunt dona, quae a
fidelibus sub specie pecuniae aliorumve utilium pro caritate erga pauperes porrecti sunt. Dona externa autem
expressio visibilis illius veri doni semper esse debent, quod Dominus a nobis expectat: cor contritum, amor Dei
et proximi, quo conformamur sacrificio Christi, qui seipsum pro nobis tradidit. Nam in Eucharistia maxime
fulget mysterium illud caritatis, quod Iesus Christus in Cena dominica abluens pedes discipulorum exprompsit.
Ad tuendam tamen sacrae Liturgiae dignitatem exteriora oblata apte oportet porrigantur. Pecunia ergo, sicut et
aliae pro pauperibus stipes, in opportuno loco disponantur, autem extra mensam eucharisticam. [150] Praeter
pecuniam et, in casu, minimam aliorum donorum ratione signi partem, haec oblata extra Missae celebrationem
potius praebeantur.
[71.] Servetur usus Ritus romani pacem paulo ante sanctam Communionem tradendi, ut in Ordine Missae
statutum est. Iuxta enim traditionem Ritus romani hic usus notam habet nec reconciliationis nec peccatorum
remissionis, sed potius pacis, communionis et caritatis ante sanctissimae Eucharistiae receptionem significandae.
[151] Indolem e contra reconciliationis inter fratres praesefert actus paenitentiae initio Missae, praesertim iuxta
primam eiusdem formam, peragendus.

7

