[111.] Sacerdos ad Eucharistiam celebrandam vel concelebrandam «admittatur etiamsi rectori ecclesiae sit
ignotus, dummodo aut litteras commendatitias» Sedis Apostolicae vel sui Ordinarii vel sui Superioris saltem
intra annum datas, exhibeat, «aut prudenter existimari possit eundem a celebratione non esse impeditum». [199]
Episcopi provideant, ut usus contrarii exstirpentur.
[112.] Missa celebratur aut lingua latina aut alia lingua, dummodo textus liturgici adhibeantur, qui ad normam
iuris approbati fuerint. Exceptis celebrationibus Missae, quae iuxta horarium earundem temporibus ab auctoritate
ecclesiastica statutis lingua populi peragendae sunt, semper et ubique licet Sacerdotibus sacrum latine litare. [200]
[113.] Quando Missa a pluribus Sacerdotibus concelebratur, in Prece eucharistica pronuntianda adhibeatur
lingua, quae simul ab omnibus Sacerdotibus concelebrantibus atque a congregato populo cognoscatur. Ubi
evenit, ut inter Sacerdotes adsint qui linguam celebrationis non cognoscunt, ita ut partes Precis eucharisticae illis
proprias debite pronuntiare nequeant, ne concelebrent, sed potius habitu chorali induti celebrationi adstent iuxta
normas. [201]
[114.] «In dominicali Missa paroeciae, qua ‘communitatis eucharisticae' ex consuetudine quidem evenit, ut
coetus adsint, motus, consociationes, parvae ipsae communitates religiosae». [202] Etiamsi liceat Missam pro
coetibus particularibus ad normam iuris celebrari, [203] hi nihilominus coetus minime sunt de fideli observatione
normarum liturgicarum exempti.
[115.] Reprobandus est abusus, quo celebratio sanctae Missae in favorem populi contra normas Missalis Romani
sanamque traditionem Ritus Romani modo arbitrario, sub praetextu «ieiunii ab Eucharistia» promovendi,
suspenditur.
[116.] Ne Missae contra normam iuris multiplicentur et de oblata stipe serventur omnia aliunde iure servanda.
[204]

3. De sacris vasis
[117.] Vasa sacra, quae ad recipiendum Corpus et Sanguinem Domini destinata sunt, stricte ad normam
traditionis et librorum liturgicorum conficiantur. [205] Conferentiis Episcoporum facultas datur decernendi an,
actis ab Apostolica Sede recognitis, opportunum sit vasa sacra confici etiam aliis ex materiis solidis. Attamen
stricte requiritur, ut huiusmodi materiae secundum communem aestimationem cuiusque regionis, revera nobiles
sint, [206] ita ut eorum usu honor reddatur Domino et periculum omnino vitetur prae oculis fidelium doctrinam
realis praesentiae Christi in speciebus eucharisticis minuendi. Reprobandus igitur est quivis usus, quo ad Missae
celebrationem vasa communia vel viliora adhibentur ad qualitatem quod attinet, vel omni artificio carentia vel
simplicia canistra vel alia vasa ex vitro, argilla, creta aliisve materiis confecta, quae facile frangantur. Quod valet
etiam de metallis aliisque materiis, quae facile corrumpantur. [207]
[118.] Vasa sacra, antequam usurpentur, a Sacerdote iuxta ritus in libris liturgicis praescriptos benedicenda sunt.
[208] Laudabiliter benedictio ab Episcopo dioecesano impertitur, qui diiudicabit an vasa ad usum, cui destinantur,
sint idonea.
[119.] Sacerdos, ad altare post distributionem Communionis reversus, stans ad altare vel ad abacum purificat
patenam vel pyxidem super calicem, postea purificat calicem, iuxta Missalis praescripta, et calicem purificatorio
absterget. Ubi adsit Diaconus, ille cum Sacerdote ad altare revertitur et vasa purificat. Licet tamen vasa
purificanda, praesertim si sint plura, opportune cooperta, in altari vel in abaco super corporale relinquere eaque
statim post Missam, populo dimisso, a Sacerdote vel Diacono purificari. Item acolythus rite institutus
Sacerdotem vel Diaconum in vasis sacris purificandis et componendis sive ad altare sive ad abacum adiuvat.
Absente Diacono, acolythus rite institutus vasa sacra ad abacum defert ibique more solito ea purificat, abstergit
et componit. [209]
[120.] Curent pastores, ut sacrae mensae linteamina, et praesertim ea sacras species exceptura, candida iugiter
serventur et iuxta traditos mores frequentius laventur. Laudabiliter ita fit, ut aquae ex prima ablutione, manu
peragenda, in sacrarium ecclesiae vel super terram in loco decenti effundantur. Posthac denuo lavatio modo
consueto peragi potest.
4. De vestibus liturgicis
[121.] «Diversitas colorum in sacris vestibus eo contendit, ut hinc proprietas mysteriorum fidei celebrandorum,
hinc sensus progredientis vitae christianae, decursu anni liturgici, efficacius etiam exterius exprimatur». [210]
Diversitas vero «munerum in Eucharistiae celebratione exterius manifestatur diversitate sacrarum vestium.»
Eaedem enim «sacrae vestes ad decorem quoque ipsius actionis sacrae conferant oportet». [211]
[122.] «Alba circa lumbos cingulo astringenda» est, «nisi tali modo confecta sit, ut corpori adhaereat etiam sine
cingulo. Antequam vero alba assumatur, si haec habitum communem circa collum non cooperit, amictus
adhibeatur». [212]
[123.] «Sacerdotis celebrantis vestis propria, in Missa aliisque sacris actionibus quae cum Missa directo
conectuntur, est casula seu planeta, nisi aliud caveatur, super albam et stolam induenda». [213] Item Sacerdos, qui
casulam iuxta rubricas assumit, ne stolam omittat induendam. Vigilent omnes Ordinarii, ut omnis usus contrarius
extirpetur.
[124.] Facultas in Missali Romano datur, ut Sacerdotes Missam concelebrantes praeter principalem, qui semper
casulam coloris praescripti induat, accedente iusta causa, v.gr. frequentiore concelebrantium numero et
11

