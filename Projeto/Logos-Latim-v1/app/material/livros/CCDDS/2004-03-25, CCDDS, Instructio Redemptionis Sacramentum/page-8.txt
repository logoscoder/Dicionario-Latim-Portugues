[72.] Convenit «ut unusquisque solummodo sibi propinquioribus sobrie pacem significet».«Sacerdos pacem
potest dare ministris, semper tamen intra presbyterium remanens, ne celebratio turbetur. Item faciat si e
rationabili causa aliquibus paucis fidelibus pacem dare velit». «Ad ipsum signum pacis tradendae quod attinet,
modus a Conferentiis Episcoporum», actis a Sede Apostolica recognitis,«secundum ingenium et mores
populorum, statuatur». [152]
[73.] In sacra Missae celebratione fractio panis eucharistici, solummodo a Sacerdote celebrante, adiuvante, si
casus fert, Diacono vel concelebrante, non autem laico,peragenda, inchoatur post pacem traditam, dum Agnus
Dei profertur. Gestus enim fractionis panis «a Christo in ultima cena peractus, qui tempore apostolico toti actioni
eucharisticae nomen dedit, significat fideles multos in Communione ex uno pane vitae, qui est Christus pro
mundi salute mortuus et resurgens, unum corpus effici (1 Cor 10, 17)». [153] Unde ritus magna cum reverentia
oportet peragatur. [154] Sit tamen brevis. Urgentius corrigatur abusus, qui alicubi invaluit, eundem ritum
innecessarie producendi, etiam laicis contra normas adiuvantibus, atque immoderati momenti aestimandi. [155]
[74.] Si necessitas oriatur, qua instructiones vel testimonium quoddam circa vitam christianam in ecclesia apud
christifideles congregatos a laico praebeantur, omnino praeferendum est hoc extra Missae celebrationem fieri.
Ob graves tamen causas licet huiusmodi instructiones vel testimonia praeberi postquam Sacerdos orationem post
Communionem protulerit. Ne tamen hic usus consuetus fiat. Quae insuper instructiones et testimonia minime
talem habeant sensum, ut cum homilia confundi possint, [156] nec licet earum causa homiliam omnino
supprimere.
4. De coniunctione variorum rituum cum Missae celebratione
[75.] Ob rationem theologicam celebrationi eucharisticae vel ritui particulari inhaerentem, libri liturgici
quandoque praescribunt vel permittunt celebrationem sanctae Missae alio cum ritu, praesertim Sacramentorum,
coniungi. [157] Aliis tamen in casibus Ecclesia hanc coniunctionem non admittit, praesertim ubi de adiunctis
levem vanamque quamdam indolem habentibus agatur.
[76.] Prae ceteris, iuxta antiquissimam Ecclesiae romanae traditionem, non licet Sacramentum Paenitentiae cum
sancta Missa unire ita ut fiat unica actio liturgica. Hoc tamen non impedit quominus Sacerdotes, praeter illos
sanctam Missam celebrantes vel concelebrantes, confessiones fidelium audiant, qui id desiderent, etiam dum in
eodem loco Missa celebratur, ut occurratur eorundem fidelium necessitatibus. [158] Quod tamen opportuno modo
peragatur.
[77.] Celebratio sanctae Missae nullo modo in adiunctis communis cenae inseratur, nec cum huiusmodi convivio
conectatur. Non celebretur Missa, nisi ex gravi necessitate, supra mensam cibariam [159] aut in refectorio vel in
loco qui ad hunc usum convivialem adhibeatur, nec in quavis aula ubi cibus adsit, nec Missae participantes ipsa
durante celebratione ad mensas sedeant. Si, ex gravi necessitate, Missa celebrari debeat in eodem loco ubi postea
cenandum erit, interponatur clarum temporis spatium inter Missae conclusionem et initium cenae neque cibus
ordinarius fidelibus durante Missae celebratione exhibeatur.
[78.] Non licet celebrationem Missae colligari cum rebus politicis vel mundanis vel cum adiunctis quae plene
Magisterio Ecclesiae catholicae non respondeant. Omnino insuper vitandum est Missae celebrationem ex mero
pomparum desiderio peragere aut iuxta decora aliarum caeremoniarum etiam profanarum fieri, ne authentica
significatio Eucharistiae evacuetur.
[79.] Abusus demum severissime iudicandus est in celebrationem sanctae Missae elementa contra librorum
liturgicorum praescripta ex ritibus aliarum religionum desumptis introducere.
Caput IV
DE SACRA COMMUNIONE
1. De dispositionibus in sacra Communione accipienda
[80.] Eucharistia fidelibus proponatur etiam «tamquam antidotum, quo liberemur a culpis cotidianis et a peccatis
mortalibus praeservemur», [160] quod diversis in Missae partibus in lucem ponitur. Quoad actum paenitentialem
initio Missae positum, is finem habet omnes disponendi, ut apti sint ad sacra mysteria celebranda; [161] tamen,
«efficacia sacramenti Paenitentiae caret», [162] nec, ad gravium remissionem peccatorum quod attinet, pro
sacramento Paenitentiae substitutus putari potest. Animarum pastores diligenter curent catecheticam
institutionem, ut doctrina christiana hac in re christifidelibus tradatur.
[81.] Ecclesiastica autem consuetudo declarat necesse esse quemque profundius seipsum probare, [163] ne
quisquis sibi conscius peccati gravis sine praemissa sacramentali confessione Missam celebret neve Corpori
Domini communicet, nisi adsit gravis ratio et deficiat opportunitas confitendi; quo in casu meminerit se
obligatione teneri ad eliciendum actum perfectae contritionis, qui includit propositum quam primum confitendi.
[164]

[82.] Insuper «normas iam edidit Ecclesia eo spectantes ut frequens et fructuosus adiuvetur fidelium aditus ad
Mensam eucharisticam et ut condiciones definiantur quibus a Communione subministranda omnino abstineatur».
[165]

[83.] Optimum sane est ut omnes quamdam sanctae Missae celebrationem participantes debitisque condicionibus
praediti sacram Communionem in ea percipiant. Evenit tamen quandoque ut sacram ad mensam christifideles
gregatim et indiscriminatim accedant. Pastorum est prudenter ac firmiter emendare talem abusum.
8

