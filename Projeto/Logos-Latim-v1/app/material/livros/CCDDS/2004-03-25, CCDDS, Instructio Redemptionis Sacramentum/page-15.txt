communitas christiana aedificatur nisi radicem cardinemque habeat in sanctissimae Eucharistiae celebratione».
[264] Unde populus christianus ius habet, ut in suum favorem celebretur Eucharistia die dominica et festis de
praecepto atque occurrentibus aliis maioribus diebus festis et, quantum fieri potest, etiam cotidie. Ideo, ubi die
dominica in ecclesia paroeciali vel in alia christifidelium communitate difficulter Missae celebratio habeatur,
Episcopus dioecesanus opportuna remedia una cum presbyterio perpendat. [265] Inter quas solutiones praecipuae
erunt, ut alii Sacerdotes ad hoc vocentur aut fideles sese transferant in ecclesiam cuiusdam loci propinquioris ad
eucharisticum mysterium ibi participandum. [266]
[163.] Sacerdotes omnes, quibus sacerdotium et Eucharistia «pro» ceteris est commissa, [267] meminerint sibi
iniungi, ut fidelibus omnibus occasionem praebeant, qua praecepto Missam die dominica participandi satisfacere
possint. [268] Ex parte sua, fideles laici ius habent, ut nullus sacerdos, nisi vera impossibilitas adsit, umquam
recuset se Missam in favorem populi celebrare vel eam ab alio celebrari, si aliter praecepto Missam die dominica
aliisque diebus statutis participandi satisfacere non possit.
[164.] «Si deficiente ministro sacro aliave gravi de causa, participatio eucharisticae celebrationis impossibilis
evadat», [269] populus christianus ius habet, ut Episcopus dioecesanus pro posse curet celebrationem quamdam
pro ipsa communitate die dominica sub eiusdem auctoritate et iuxta Ecclesiae statuta peragere. Huiusmodi tamen
peculiares dominicales celebrationes semper omnino extraordinariae censendae sunt. Omnium ergo sive
Diaconorum sive christifidelium laicorum, quibus pars in huiusmodi celebrationibus ab Episcopo dioecesano
tribuitur, «erit cura ut vera Eucharistiae “fames” servetur, quae efficiat ut nulla Missam celebrandi amittatur
occasio, adhibito etiam Sacerdote per occasionem interveniente, qui iure Ecclesiae quominus celebret non
impeditur». [270]
[165.] Oportet sedulo vitetur quaelibet confusio inter huiusmodi conventus et celebrationem eucharisticam. [271]
Episcopi dioecesani igitur prudenter discernant an in his conventibus sacra Communio distribui debeat. Res
opportune ob ampliorem coordinationem in Conferentia Episcoporum determinetur, ut, actis ab Apostolica Sede
per Congregationem de Cultu Divino et Disciplina Sacramentorum recognitis, ad effectum ducatur.
Praeferendum insuper erit, absentibus et Sacerdote et Diacono, varias partes inter plures fideles distribui potius
quam unus solus fidelis laicus totam celebrationem dirigat. Nec convenit umquam ut dicatur aliquem fidelem
laicum celebrationi «praesidere».
[166.] Item Episcopus dioecesanus, ad quem res solum pertinet, ne facile concedat, ut huiusmodi celebrationes,
praesertim si in iis etiam sacra Communio distribuitur, fiant diebus ferialibus et imprimis in locis, ubi die
dominica praecedenti vel sequenti Missa celebrari potuit vel poterit. Sacerdotes enixe rogantur, ut pro posse
cotidie sanctam Missam in una ex ecclesiis ipsis commissis pro populo celebrent.
[167.] «Similiter nemo cogitare potest sanctam diei dominici Missam celebrationes oecumenicas Verbi
substituere vel conventus precationis communis cum christianis pertinentibus ad […] Communitates ecclesiales,
vel etiam communicationem eorum liturgici ritus». [272] Quod si Episcopus dioecesanus, necessitate urgente, ad
actum participationem catholicorum permiserit, pastores caveant ne inter fideles catholicos confusio de
necessitate Missam de praecepto etiam his in adiunctis alia hora diei participandi oriatur. [273]
4. De iis, qui a statu clericali sunt dimissi
[168.] «Clericus qui statum clericalem ad normam iuris amittit», «potestatem ordinis exercere prohibetur». [274]
Huic igitur non licet sub ullo praetextu sacramenta celebrare, salvo tantum casu exceptionis iure statuto, [275] nec
christifidelibus ad eum celebrationis causa recurrere, cum desit iusta causa quae ad normam can. 1335 id
permittat. [276] Insuper hi viri nec homiliam teneant, [277] nec ullum munus aut officium in sacrae Liturgiae
celebratione umquam assumant, ne confusio inter christifideles oriatur et veritas obscuretur.
Caput VIII
DE REMEDIIS
[169.] Ubi abusus in sacrae Liturgiae celebratione patratur, vera deprehenditur adulteratio liturgiae catholicae.
Scripsit vero S. Thomas «vitium falsitatis incurrit qui ex parte Ecclesiae cultum exhibet Deo contra modum
divina auctoritate ab Ecclesia constitutum et in Ecclesia consuetum». [278]
[170.] Ut remedium huiusmodi abusibus detur, id «quod maxime urget, formatio biblica et liturgica est populi
Dei, pastorum et fidelium», [279] ita ut Ecclesiae fides et disciplina quoad sacram Liturgiam recte praesententur
et intelligantur. Ubi tamen abusus persistent, oportet procedatur in tutelam patrimonii spiritualis iuriumque
Ecclesiae ad normam iuris, omnibus legitimis opibus adhibitis.
[171.] Inter varios abusus exstant qui obiective graviora delicta vel res graves constituunt, necnon alii qui
nihilominus sedulo vitandi et corrigendi sunt. Illis omnibus prae oculis habitis, quae praesertim in Capite I huius
Instructionis tractantur, attendendum est ad ea, quae hic sequuntur.
1. De gravioribus delictis
[172.] Graviora delicta contra sanctitatem augustissimi Eucharistiae Sacrificii et sacramenti iuxta «Normas de
gravioribus delictis Congregationi pro Doctrina Fidei reservatis» sunt tractanda, [280] videlicet:
a) abductio vel retentio in sacrilegum finem aut abiectio consecratarum specierum; [281]
b) attentatio liturgicae eucharistici Sacrificii actionis vel eiusdem simulatio; [282]
15

