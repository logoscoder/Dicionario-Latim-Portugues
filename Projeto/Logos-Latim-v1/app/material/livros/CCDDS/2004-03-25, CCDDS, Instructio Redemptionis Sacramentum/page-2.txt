normae congruenter aestimata indole, de legibus ab Ecclesia promulgatis. Unde omnes ordinationibus a legitima
auctoritate ecclesiastica statutis oportet se conforment.
[8.] Magna deinde cum tristitia notandum est quod «incepta oecumenica, quantumvis voluntate nobilia, passim
consuetudinibus eucharisticis indulgent disciplinae illi contrariis qua suam exprimit Ecclesia fidem». Attamen
donum Eucharistiae «nimis magnum est ut ambiguitates et imminutiones perferat». Unde convenit aliqua corrigi
et pressius definiri, ut etiam hac in re «omni in sui mysterii fulgore Eucharistia resplendere pergat». [19]
[9.] Abusus tandem saepius in ignorantiam nituntur, quia id plerumque reicitur, cuius sensus profundior minime
comprehenditur nec antiquitas cognoscitur. Nam funditus ex ipsius sacrae Scripturae «afflatu instinctuque
preces, orationes et carmina liturgica effusa sunt, et ex ea significationem suam actiones et signa accipiunt». [20]
Quoad signa visibilia, «quibus utitur sacra Liturgia ad res divinas invisibiles significandas, a Christo vel Ecclesia
delecta sunt». [21] Sacrarum demum celebrationum structurae et formae, pro uniuscuiusque Ritus sive Orientis
sive Occidentis traditione, cum Ecclesia universali concordant, etiam quoad usus universaliter acceptos ab
apostolica et continua traditione, [22] quos Ecclesiae est futuris generationibus fideliter ac sollicite tradere. Haec
omnia a normis liturgicis sapienter custodiuntur et proteguntur.
[10.] Ipsa Ecclesia nullam habet potestatem circa ea, quae a Christo sunt statuta et quae Liturgiae partem
immutabilem constituunt. [23] Si autem vinculum frangeretur, quod sacramenta habent cum ipso Christo, qui ea
instituit, et cum eventibus, quibus Ecclesia fundata est, [24] id nihil fidelibus prodesset, sed eis graviter noceret.
Sacra enim Liturgia cum doctrinae principiis arctissime coniungitur, [25] unde usus textuum rituumque non
approbatorum eo perducit, ut necessarius ille nexus inter legem orandi et legem credendi aut diminuatur aut
evanescat. [26]
[11.] Mysterium Eucharistiae maius est «quam ut quisquam sibi permittat proprio id arbitratu tractare, unde nec
sacra eius natura observetur nec universalis ratio». [27] Qui e contra ita agit, etiamsi Sacerdos sit, suo indulgens
ingenio, substantialem unitatem Ritus romani, quae strenue servanda est, [28] offenditet actiones patrat, quae
nullo modo cum fame ac siti Dei vivi congruunt, quas populus aetatis nostrae experitur, nec authenticae navitati
pastorali aut rectae renovationi liturgicae inservit, sed potius christifideles patrimonio et haereditate eorum
defraudat. Acta enim arbitraria verae renovationi non prosunt, [29] sed laedunt verum christifidelium ius ad
actionem liturgicam, quae Ecclesiae vitae expressio est, iuxta eiusdem traditionem ac disciplinam. Elementa
tandem deformationis et discordiae in ipsam celebrationem Eucharistiae inferunt, quae eminenti modo atque
natura sua eo tendit, ut significetur et mirabiliter efficiatur communio vitae divinae et unitas populi Dei. [30] Hinc
consequuntur incertitudo quoad doctrinam, dubitatio et scandalum populi Dei atque, paene necessarie,
repugnationes violentae, quae omnia in nostra aetate, ubi saepe vita christiana etiam ob «saecularizationis»
ventus perdifficilis evadit, christifideles multos vehementer confundunt et contristant. [31]
[12.] Christifideles e contra omnes iure fruuntur veram habendi liturgiam et particulari modo sanctae Missae
celebrationem, quae talis sit ac Ecclesia voluit et statuit, sicut in libris liturgicis aliisque legibus ac normis
praescribitur. Item populus catholicus ius habet, ut pro eo celebretur sanctae Missae Sacrificium modo integro,
secundum plenam doctrinam Magisterii Ecclesiae. Tandem est communitatis catholicae ius celebrationem
sanctissimae Eucharistiae pro ea ita peragi, ut vere sacramentum unitatis appareat, omnino exclusis vitiis et
gestibus cunctis, qui divisiones atque factiones in Ecclesia parere possint. [32]
[13.] Normae et monitiones hac in Instructione expositae omnes, etsi variis modis, cum munere Ecclesiae
coniunguntur, cui spectat de recta et digna celebratione huius magni mysterii vigilare. De variis gradibus, quibus
singulae normae supremae legitotius iuris ecclesiastici, id est curae pro salute animarum , uniuntur, ultimum
huius Instructionis capitulum agit. [33]
Caput I
DE SACRAE LITURGIAE MODERATIONE
[14.] «Sacrae Liturgiae moderatio ab Ecclesiae auctoritate unice pendet, quae quidem est apud Apostolicam
Sedem et, ad normam iuris, apud Episcopum». [34]
[15.] Romanus Pontifex, «Vicarius Christi atque universae Ecclesiae his in terris Pastor, […] vi muneris sui
suprema, plena, immediata et universali in Ecclesia gaudet ordinaria potestate, quam semper libere exercere
valet», [35] etiam communicans cum pastoribus et gregibus.
[16.] Apostolicae Sedis est sacram Liturgiam Ecclesiae universae ordinare, libros liturgicos edere eorumque
versiones in linguas vernaculas recognoscere, necnon advigilare ut ordinationes liturgicae, eaeque praesertim
quibus augustissimi Sacrificii Missae celebratio moderatur, ubique fideliter observentur. [36]
[17.] Congregatio de Cultu Divino et Disciplina Sacramentorum «ea agit quae, salva competentia Congregationis
de Doctrina Fidei, ad Sedem Apostolicam pertinent quoad moderationem ac promotionem sacrae Liturgiae, in
primis Sacramentorum. Sacramentorum disciplinam, praesertim quod attinet ad eorum validitatem et licitam
celebrationem, fovet atque tuetur». Demum «attente invigilat ut ordinationes liturgicae adamussim serventur,
abusus praecaveantur iidemque, ubi deprehendantur, exstirpentur». [37] Qua in re, iuxta universae Ecclesiae
traditionem, praeeminet sollicitudo de celebratione sanctae Missae et de cultu, qui sanctissimae Eucharistiae
etiam extra Missam tribuitur.
2

