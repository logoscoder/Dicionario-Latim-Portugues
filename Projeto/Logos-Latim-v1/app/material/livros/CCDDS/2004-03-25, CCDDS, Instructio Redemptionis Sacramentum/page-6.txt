[45.] Vitandum est periculum rationem complementariam inter actionem clericorum et laicorum obscurandi, ita
ut officium laicorum cuidam «clericalizationi», ut dicitur, subiciatur, dum ministri sacri indebite ea assumunt,
quae vitae et actioni christifidelium laicorum propria sunt. [116]
[46.] Christifidelis laicus qui ad id vocatur, ut in celebrationibus liturgicis auxilium praestet, rite sit instructus et
vita christiana, fide, moribus fidelitateque erga Ecclesiae Magisterium commendetur oportet. Decet eum iuxta
eius aetatem, condicionem, vitae genus et religiosam culturam, institutionem liturgicam accepisse. [117] Nemo
seligatur cuius designatio fidelium admirationem excitare possit. [118]
[47.] Consuetudo insignis omnino laudabiliter retinetur, qua adsint pueri vel iuvenes, ministrantes de more
nuncupati, qui ad instar acolythi ad altare servitium praestent et pro captu suo opportunam catechesim de officio
accipiant. [119] Nec obliviscendum est ex huiusmodi puerorum numero decursu saeculorum ingentem
compaginem ministrorum sacrorum provenisse. [120] Consociationes pro eis, etiam parentibus participantibus et
coadiuvantibus, instituantur vel promoveantur, quibusministrantium cura pastoralis efficacius adhibeatur.
Quoties huiusmodi consociationes indolem internationalem praeseferunt, pertinet ad Congregationem de Cultu
Divino et Disciplina Sacramentorum eas erigere vel eorum statuta approbare ac recognoscere. [121] Ad
huiusmodi altaris servitium puellae vel mulieres admitti possunt, de iudicio Episcopi dioecesani et attentis
normis statutis. [122]
Caput III
DE SANCTAE MISSAE RECTA CELEBRATIONE
1. De materia Sanctissimae Eucharistiae
[48.] Panis, qui in sacrosancti eucharistici Sacrificii celebratione adhibetur, debet esse azymus, mere triticeus et
recenter confectus, ita ut nullum sit periculum corruptionis. [123] Ideo consequitur panem ex alia substantia etiam
cereali conflatum, vel illum cui tanta sit admixta quantitas materiae a tritico diversae, ut, iuxta communem
aestimationem, tritici panem esse dici nequeat, materiam validam pro conficiendo Sacrificio et Sacramento
eucharistico haud constituere. [124] Gravis est abusus alias substantias, ut sunt fructus vel saccharum vel mel, in
panem ad Eucharistiam conficendum introducere. Patet hostias conficiendas esseab iis, qui non solum honestate
praestent, sed etiam ipsis conficiendis sint experti, idoneisque instrumentis instructi. [125]
[49.] Ratione signi convenit, ut aliquae partes panis eucharistici ex fractione provenientes aliquibus saltem
fidelibus in Communionem distribuantur. «Parvae tamen hostiae minime excluduntur, quando numerus sacram
Communionem sumentium aliaeque rationes pastorales id exigunt», [126] immo adhibeantur ex more pro magna
parte particulae parvae, quae ulteriori fractione non egent.
[50.] Vinum, quod in sacrosancti eucharistici Sacrificii celebratione adhibetur, debet esse naturale, de genimine
vitis, merum et non corruptum, extraneis substantiis non admixtum. [127] In ipsa Missae celebratione ei modica
aqua miscenda est. Sedula cura caveatur ut vinum ad Eucharistiam destinatum perfecto statu conservetur nec
acescat. [128] Omnino vetitum est vinum adhiberi, de cuius genuitate et provenientia dubium occurrat: nam
Ecclesiae circa condiciones necessarias pro sacramentorum validitate certitudinem exigit. Nec admittatur ullum
praetextum in favorem aliorum potuum cuiusvis generis, qui materiam validam non constituunt.
2. De Prece eucharistica
[51.] Illae tantum Preces eucharisticae adhibeantur, quae in Missali Romano inveniuntur vel ab Apostolica Sede
legitime probatae sunt iuxta modos terminosque ab ea definitos. «Patiendum non est nonnullos Sacerdotes sibi
ius arrogare Preces eucharisticas componendi» [129] vel textus earumdem ab Ecclesia probatos mutare vel alios a
privatis compositos inducere. [130]
[52.] Eucharisticae Precis pronuntiatio, ipsa sua natura quasi culmen totius celebrationis, Sacerdotis est propria
vi eius ordinationis. Itaque abusus est id agere, ut quaedam partes Precis eucharisticae a Diacono, a ministro
laico vel a singulo omnibusve simul fidelibus recitentur. Prex igitur eucharistica a solo Sacerdote est ex toto
recitanda. [131]
[53.] Dum Sacerdos celebrans Precem eucharisticam «profert aliae orationes vel cantus non habeantur, atque
organum vel alia instrumenta musica sileant», [132] nisi pro acclamationibus populi rite approbatis de quibus
infra.
[54.] Populus tamen semper actuose et numquam mere passive interest: Sacerdoti enim «in fide et cum silentio
se societ, necnon interventibus in eucharisticae Precis cursu statutis, qui sunt responsiones in dialogo
Praefationis, Sanctus, acclamatio post consecrationem et acclamatio Amen post doxologiam finalem, necnon
aliae acclamationes a Conferentia Episcoporum probatae et a Sancta Sede recognitae». [133]
[55.] Alicubi invaluit abusus, quo tempore consecrationis in sanctae Missae celebratione Sacerdos hostiam
frangit. Qui abusus contra Ecclesiae traditionem fit. Reprobandus est urgentiusque corrigendus.
[56.] Mentio nominis Summi Pontificis et Episcopi dioecesani in Prece eucharistica ne omittatur, ob traditionem
antiquissimam servandam et communionem ecclesialem manifestandam. «Eucharisticae» enim «communitatis
ipse congressus communis est etiam coniunctio cum proprio Episcopo et cum Pontifice Romano». [134]
3. De ceteris Missae partibus
6

