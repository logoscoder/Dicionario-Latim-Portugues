c) vetita eucharistici Sacrificii concelebratio una cum ministris Communitatum ecclesialium, qui successionem
apostolicam non habent, nec agnoscunt ordinationis sacerdotalis sacramentalem dignitatem; [283]
d) consecratio in sacrilegum finem alterius materiae sine altera in eucharistica celebratione aut etiam utriusque
extra eucharisticam celebrationem. [284]
2. De rebus gravibus
[173.] Quamvis iudicium de gravitate rei faciendum sit iuxta doctrinam communem Ecclesiae et normas ab ipsa
statutas, inter res graves sunt semper obiective censenda quae validitatem et dignitatem sanctissimae
Eucharistiae in discrimen adducunt, nempe contra illa quae supra in nn. 48-52, 56, 76-77, 79, 91-92, 94, 96, 101102, 104, 106, 109, 111, 115, 117, 126, 131-133, 138, 153 et 168 illustrantur. Animadvertenda insuper sunt alia
praescripta Codicis Iuris Canonici ac praesertim ea quae canonibus 1364, 1369, 1373, 1376, 1380, 1384, 1385,
1386 et 1398 statuuntur.
3. De aliis abusibus
[174.] Actiones insuper illae, quae contra ea alia patrantur , de quibus alibi hac in Instructione vel in normis iure
statutis tractatur, leviter non sunt aestimandae, sed inter alios abusus sedulo vitandos et corrigendos
adnumerentur.
[175.] Quae in hac Instructione exponuntur, ut patet, haud omnes contra Ecclesiam eiusque disciplinam referunt
violationes, quae in canonibus, in legibus liturgicis atque in aliis normis Ecclesiae ob doctrinam Magisterii
sanamve traditionem definiuntur. Ubi quid mali patratum est, corrigendum erit ad normam iuris.
4. De Episcopo dioecesano
[176.] Episcopus dioecesanus, «cum sit praecipuus mysteriorum Dei dispensator, iugiter annitatur ut
christifideles suae curae commissi sacramentorum celebratione in gratia crescant utque paschale mysterium
cognoscant et vivant». [285] Ad ipsum pertinet, «intra limites suae competentiae, normas de re liturgica dare,
quibus omnes tenentur». [286]
[177.] «Ecclesiae universae unitatem cum tueri debeat, Episcopus disciplinam cunctae Ecclesiae communem
promovere et ideo observantiam omnium legum ecclesiasticarum urgere tenetur. Advigilet ne abusus in
ecclesiasticam disciplinam irrepant, praesertim circa ministerium verbi, celebrationem sacramentorum et
sacramentalium, cultum Dei et Sanctorum». [287]
[178.] Quoties exinde Ordinarius sive loci sive Instituti religiosi vel Societatis vitae apostolicae notitiam, saltem
veri similem, habet de delicto aut abusu ad sanctissimam Eucharistiam quod attinet, caute inquirat, per se vel per
alium idoneum clericum, facta et adiuncta et de imputabilitate.
[179.] Delicta contra fidem necnon graviora delicta in Eucharistiae ceterorumque sacramentorum celebratione
commissa sine mora deferenda sunt ad Congregationem de Doctrina Fidei, quae ea «cognoscit, atque, ubi opus
fuerit, ad canonicas sanctiones declarandas aut irrogandas ad normam iuris, sive communis sive proprii,
procedit». [288]
[180.] Secus Ordinarius procedat ad normam sacrorum canonum, poenas canonicas, ubi casus fert, applicans et
sibi in memoriam particulari modo statuta can. 1326 revocans. Si de rebus gravibus agitur, Congregationem de
Cultu Divino et Disciplina Sacramentorum certiorem faciat.
5. De Sede Apostolica
[181.] Quoties Congregatio de Cultu Divino et Disciplina Sacramentorum notitiam, saltem veri similem, habet
de delicto aut abusu ad sanctissimam Eucharistiam quod attinet, Ordinarium de eo certiorem facit, ut rem
inquirat. Ubi res gravis evadat, exemplar actorum de inquisitione facta et, ubi casus fert, de poena lata Ordinarius
ad eumdem Dicasterium quam primum mittat.
[182.] In casibus difficilioribus Ordinarius ob bonum Ecclesiae universalis, cuius sollecitudinem et ipse vi sacrae
ordinationis participat, ne omittatrem praevie collatis consiliis cum Congregatione de Cultu Divino et Disciplina
Sacramentorum agere. Ex parte sua, eadem Congregatio, vigore facultatum ipsi a Pontefice Romano tributarum,
iuxta casum Ordinario aderit, ei necessarias dispensationes concedens [289] vel instructiones seu praescripta
communicans, quibus is diligenter obtemperet.
6. De expostulationibus circa abusus in re liturgica
[183.] Modo omnino particulari omnes pro viribus faciant, ut sanctissimum Sacramentum Eucharistiae ab omni
irreverentia et distortione defendatur et omnes abusus funditus corrigantur. Hoc quidem gravissimum est
officium pro universis et singulis, et exclusa omni personarum acceptatione, omnes illud opus perficere
teneantur.
[184.] Quilibet catholicus, sive Sacerdos sive Diaconus sive christifidelis laicus, ius habet querelam de abusu
liturgico apud Episcopum dioecesanum vel Ordinarium competentem ei iure aequiparatum aut apud Sedem
Apostolicam ob primatum Romani Pontificis deferendi. [290] Convenit tamen, ut, in quantum fieri potest,
expostulatio seu querela primum Episcopo dioecesano exponatur. Semper vero hoc fiat in veritate et caritate.
Conclusio
[185.] «Seminibus discidii inter homines quae cotidianum experimentum tam alte insita demonstrat humana in
natura propter peccatum, opponitur vis generatrix unitatis corporis Christi. Aedificans enim Ecclesiam,
Eucharistia hanc ipsam ob causam conciliat inter homines communitatem». [291] Haec ideo Congregatio de Cultu
16

