omnibus concelebrantibus recepta. Notandum est quod, si Sacerdos vel Diaconus concelebrantibus hostiam
sacram vel calicem tradit, nihil dicit, nempe verba «Corpus Christi» vel «Sanguis Christi» minime profert.
[99.] Communio sub utraque specie semper permittitur «Sacerdotibus, qui sacrum celebrare vel concelebrare non
possunt». [185]
4. De Communione sub utraque specie
[100.] Quo clarius plenitudo signi in convivio eucharistico fidelibus pateat, ad Communionem sub utraque specie
admittuntur quoque christifideles laici in casibus in libris liturgicis expositis, praemissa et iugiter comitante
debita catechesi circa principia dogmatica hac in re a Concilio Oecumenico Tridentino statuta. [186]
[101.] Ut christifidelibus laicis sacra Communio sub utraque specie ministretur, congruenter aestimanda erunt
adiuncta, de quibus iudicent praeprimis Episcopi dioecesani. Omnino excludatur ubi periculum etiam parvum
exstet profanationis sacrarum specierum. [187] Ob ampliorem coordinationem, Conferentiae Episcoporum
normas, actis a Sede Apostolica per Congregationem de Cultu Divino et Disciplina Sacramentorum recognitis,
oportet edant, praesertim quod «ad modum distribuendi fidelibus sacram Communionem sub utraque specie et
ad facultatis extensionem» [188] attinet.
[102.] Ne ministretur calix christifidelibus laicis ubi tantus adsit communicandorum numerus, [189] ut difficile
evadat quantitatem vini ad Eucharistiam aestimare, et periculum exstet, ut «copia Sanguinis Christi plus aequo
remaneat in fine celebrationis sumenda»; [190] nec item ubi accessus ad calicem ardue ordinari possit vel ubi
requiratur copia sufficiens vini, cuius tantum difficulter cognosci possunt secura provenientia et qualitas, vel ubi
praesto non sit congruus numerus ministrorum sacrorum neque ministrorum extraordinariorum sacrae
Communionis, qui formationem idoneam habeant, vel ubi pars notabilis populi ad calicem variis ex causis
perseveranter nolit accedere, ablato igitur quodammodo signo unitatis.
[103.] Normae Missalis Romani admittunt principium quo, in casibus ubi Communio sub utraque specie
ministretur, «sanguis Domini sumi potest vel ex ipso calice directe bibendo, vel per intinctionem, vel cum
calamo, vel cum cochleari». [191] Quoad Communionis christifidelibus laicis ministrationem, Episcopi
Communionem cum calamo vel cum cochleari excludi possunt, ubi usus loci non sit, manente tamen semper
optione Communionis per intinctionem ministrandae. Si autem hic modus usurpetur, adhibeantur hostiae, quae
ne nimis tenues neque nimis parvae sint, et communicandus a Sacerdote Sacramentum tantummodo ore recipiat.
[192]

[104.] Ne permittatur communicando per seipsum hostiam in calicem intingere nec hostiam intinctam manu
accipere. Quoad hostiam intingendam, sit haec e materia valida confecta necnon consecrata, omnino vetito usu
panis non consecrati aliusve materiae.
[105.] Si ad Communionem sub utraque specie Sacerdotibus concelebrantibus aut christifidelibus distribuendam
unus calix non sufficit, nihil obstat quominus Sacerdos celebrans pluribus calicibus utatur. [193] Memorandum
enim est omnes Sacerdotes sanctam Missam celebrantes ad Communionem sub utraque specie teneri.
Laudabiliter adhibetur, ratione signi, calix principalis grandior, una cum calicibus minoribus.
[106.] Attamen omnino vitandum est, ne post consecrationem Sanguis Christi ex uno in alterum vasum
transfundatur, ne quid accidat quod vergat ad iniuriam tanti mysterii. Ad Sanguinem Domini recipiendum ne
umquam adhibeantur lagonae, cratera vel alia vasa, quae integraliter normis statutis non respondeant.
[107.] Ad normam statutorum canonum, «qui species consecratas abicit aut in sacrilegum finem abducit vel
retinet, in excommunicationem latae sententiae Sedi Apostolicae reservatam incurrit; clericus praeterea alia
poena, non exclusa dimissione e statu clericali, puniri potest». [194] Cui casui quaelibet actio sacras species
voluntarie et graviter despiciens censenda est adnumerari. Unde si quis contra praedictas normas agat, ex. gr.
sacras species in sacrarium vel in locum indignum vel in terram proiciens, in poenas statutas incurrit. [195]
Meminerint insuper omnes quod, distributione sacrae Communionis intra Missae celebrationem expleta,
observanda sunt praescripta Missalis Romani, et praesertim oportet quod de Sanguine Christi forte remanet a
Sacerdote vel iuxta normas ab alio ministro statim ex integro consumetur, hostiae vero consecrataequae
supersunt aut ad altare a Sacerdote sumantur aut deferantur ad locum Eucharistiae asservandae destinatum. [196]
Caput V
DE QUIBUSDAM ALIIS AD EUCHARISTIAM SPECTANTIBUS
1. De loco celebrationis sanctae Missae
[108.] «Celebratio eucharistica peragatur in loco sacro, nisi in casu particulari necessitas aliud postulet; quo in
casu, in loco honesto celebratio fieri debet». [197] De qua necessitate pro casu diiudicabit de more Episcopus
dioecesanus pro sua dioecesi.
[109.] Numquam licet Sacerdoti Eucharistiam celebrare in templo vel loco sacro cuiusvis religionis non
christianae.
2. De variis sanctae Missae adiunctis
[110.] «Sacerdotes, memoria semper tenentes in mysterio Sacrificii eucharistici opus redemptionis continuo
exerceri, frequenter celebrent; immo enixe commendatur celebratio cotidiana, quae quidem, etiam si praesentia
fidelium haberi non possit, actus est Christi et Ecclesiae, in quo peragendo munus suum praecipuum Sacerdotes
adimplent». [198]
10

