[150.] Assistentis pastoralis navitas eo tendat, ut Sacerdotum et Diaconorum ministerium expediatur, vocationes
ad sacerdotium et diaconatum suscitentur atque ad normam iuris in unaquaque communitate christifideles laicos
ad varia officia liturgica iuxta varietatem charismatum sedulo praeparentur.
[151.] Solummodo ex vera necessitate recurrendum erit ad auxilium ministrorum extraordinariorum in Liturgiae
celebratione. Hoc enim haud prospicitur, ut magis plenam laicorum participationem praestet, sed ex natura sua
additicium ac provisorium est. [252] Ubi insuper ad ministrorum extraordinariorum officia ex necessitate
recurritur, multiplicentur peculiares instantesque intercessiones, ut Dominus Sacerdotem in servitium
communitatis mox mittat atque vocationes ad sacros ordines abundanter suscitet. [253]
[152.] Ne autem haec officia mere suppletiva tamquam occasio deformationis ipsius ministerii Sacerdotum ita
evadant, ut hi celebrationem sanctae Missae pro populo eisdem commisso neque per seipsos sollicitudinem erga
infirmos neque curam parvulos baptizandi vel Matrimoniis assistendi vel exsequias christianas celebrandi
praetermittant, quae imprimis ad Sacerdotes Diaconis coadiuvantibus spectat. Ne ergo umquam fiat ut in
paroeciis Sacerdotes indifferenter vices servitii pastoralis cum Diaconis vel laicis permutent, ita confundendo
specificum uniuscuiusque.
[153.] Numquam insuper licet laicis partesvel vestes Diaconi vel Sacerdotis aut alias his vestibus similes sibi
assumere.
1. De extraordinario sacrae Communionis ministro
[154.] Sicut iam memoratum est, «minister, qui in persona Christi sacramentum Eucharistiae conficere valet, est
solus Sacerdos valide ordinatus». [254] Unde nomen «minister Eucharistiae» proprie ad solum Sacerdotem
spectat. Sacrae etiam Ordinationis ratione, ministri ordinarii sanctae Communionis sunt Episcopus, Presbyter et
Diaconus, [255] ad quos igitur in sanctae Missae celebratione spectat sacram Communionem christifidelibus laicis
administrare. Sic recte et plene manifestetur eorum munus ministeriale in Ecclesia atque signum sacramenti
compleatur.
[155.] Praeter ministros ordinarios exstat acolythus rite institutus, qui ex institutione minister est extraordinarius
sacrae Communionis etiam extra Missae celebrationem. Si insuper id suadeant verae necessitatis rationes, potest
ad hoc delegari ab Episcopo dioecesano, ad normam iuris, [256] etiam alius christifidelis laicus tamquam minister
extraordinarius, ad actum vel ad tempus, adhibita in re apta benedictionis formula. Qui tamen actus deputationis
non necessarie formam liturgicam habet, nec ullo modo, si habet, haec sacrae Ordinationi assimiletur. In casibus
demum peculiaribus et inexpectatis, licentia potest dari «ad actum» a Sacerdote qui praeest eucharisticae
celebrationi. [257]
[156.] Officium hoc stricte iuxta eius nomen intendatur, id est ministri extraordinarii sacrae Communionis, non
autem «ministri specialis sacrae Communionis» neque «ministri extraordinarii Eucharistiae» neque «ministri
specialis Eucharistiae», quibus nominibus eiusdem significatio indebite et improprie ampliatur.
[157.] Si de more adsit copia ministrorum sacrorum quae etiam ad distributionem sacrae Communionis sufficit,
nequeunt ministri extraordinarii sacrae Communionis deputari. Talibus in adiunctis, ii qui ad eiusmodi
ministerium deputati sint, ne idem exerceant. Reprobandus est usus illorum Sacerdotum, qui, licet celebrationi
ipsi intersint, a Communione tamen distribuenda se abstinent, laicis id munus committentes. [258]
[158.] Extraordinarius enim sacrae Communionis minister poterit Communionem ministrare solummodo cum
Sacerdos vel Diaconus desunt, cum Sacerdos debilitate vel provecta aetate vel alia vera causa impeditur vel cum
fidelium ad Communionem accedentium numerus tantus est, ut ipsa Missae celebratio nimis protrahatur. [259]
Quod tamen ita intendatur, ut causa omnino insufficiens erit prolongatio brevis, secundum rerum et culturae loci
adiuncta.
[159.] Extraordinario sacrae Communionis ministro numquam licet alium quempiam ad Eucharistiam
ministrandam delegare, ut v.gr. parentem vel sponsum vel filium infirmi communicandi.
[160.] Episcopus dioecesanus praxim recentiorum annorum hac in re rursus ponderet et pro opportunitate
corrigat vel pressius definiat. Ubi ex vera necessitate diffuse huiusmodi ministri extraordinarii deputantur,
Episcopus dioecesanus oportet edat particulares normas, quibus, traditionem Ecclesiae prae oculis habens, ad
normam iuris de hoc officio exercendo statuat.
2. De praedicatione
[161.] Sicut iam dictum est, homilia ob suum momentum atque naturam Sacerdoti aut Diacono intra Missam
reservatur. [260] Ad ceteras formas praedicationis quod attinet, si peculiaribus in adiunctis necessitas id requirat
aut in casibus particularibus utilitas id suadeat, ad praedicandum in ecclesia vel in oratorio extra Missam admitti
possunt, ad normam iuris, christifideles laici. [261] Quod fieri potest solummodo ob exiguum sacrorum
ministrorum numerum quibusdam in locis ad eosdem supplendos , nec converti licet a casu omnino exceptionis
in rem ordinariam, nec intellegi debet uti authentica laicatus promotio. [262] Praeterea meminerint omnes
facultatem ita permittendi ad Ordinarios loci et quidem ad actum, non autem ad alios, etiam Presbyteros vel
Diaconos, spectare.
3. De celebrationibus Peculiaribus, quae absente Sacerdote peraguntur
[162.] Ecclesia die, quae «dominica» nuncupatur, fideliter in unum convenit ad resurrectionem Domini
commemorandam ac totum paschale mysterium praesertim per Missae celebrationem. [263] Etenim «nulla
14

