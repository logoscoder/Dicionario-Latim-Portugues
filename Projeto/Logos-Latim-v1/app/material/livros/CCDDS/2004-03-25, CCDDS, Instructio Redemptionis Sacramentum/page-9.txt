[84.] Praeterea ubi sancta Missa pro magna multitudine celebratur vel, exempli gratia, in magnis urbibus, oportet
caveatur, ne ex ignorantia ad sacram Communionem accedant etiam non catholici vel etiam non christiani,
neglecto Magisterio Ecclesiae quoad doctrinam et disciplinam. Pastorum est adstantes tempore opportuno
monere de veritate et disciplina stricte observandis.
[85.] Ministri catholici sacramenta licite administrant solis christifidelibus catholicis, qui pariter eadem a solis
ministris catholicis licite recipiunt, salvisiis can. 844 §§ 2, 3 et 4, atque can. 861 § 2 praescriptis. [166]
Condiciones insuper can. 844 § 4, constitutae, quibus nihil derogari potest, [167] inter se separari non possunt;
quapropter oportet semper omnes simul requirantur.
[86.] Fideles instanter ad eum usum adducantur ut extra Missae celebrationem, praesertim horis statutis, ad
sacramentum paenitentiae accedant, ita ut eius administratio cum tranquillitate et ipsorum vera utilitate fiat, neve
ipsi ab actuosa Missae participatione impediantur. Qui cotidie aut saepius communicare solent, instruantur ut
aequis temporibus, pro singulorum condicione, ad sacramentum paenitentiae accedant. [168]
[87.] Primae Communioni puerorum semper praemittatur sacramentalis confessio et absolutio. [169] Semper
insuper a Sacerdote prima Communio administretur et quidem numquam extra Missae celebrationem. Salvis
casibus exceptionis, parum apte administratur feria V in Cena Domini. Seligatur potius alius dies, prouti
dominicae II-VI Paschae vel sollemnitas Corporis et Sanguinis Christi vel dominicae «per annum», cum dies
dominica dies Eucharistiae recte aestimetur. [170] Ne ad sacram Eucharistiam accipiendam «accedant pueri, qui
rationis usum non sint adepti aut quos»parochus «non sufficienter dispositos iudicaverit». [171] Ubi tamen
eveniat, ut puer quidam modo exceptionali sub respectu aetatis maturus iudicetur ad sacramentum suscipiendum,
eidem prima Communio ne recusetur, dummodo sufficienter instructus sit.
2. De distributione sacrae Communionis
[88.] Fideles sacramentalem Communionem Eucharistiae de more sumant in ipsa Missa et eo puncto temporis ab
ipso ritu celebrationis praescripto, id est proxime post Communionem Sacerdotis celebrantis. [172] Est Sacerdotis
celebrantis, forte ab aliis Sacerdotibus vel Diaconis coadiuvati, communionem ministrare; neque ipse debet
Missam prosequi, nisi fidelium Communione expleta. Tantum ubi urgeat necessitas, ministri extraordinarii
Sacerdotem celebrantem ad normam iuris adiuvare possunt. [173]
[89.] Ut, etiam «per signa, Communio melius appareat participatio Sacrificii quod actu celebratur», [174]
optandum est ut fideles possint eam recipere hostiis in ipsa Missa consecratis. [175]
[90.] «Fideles communicant genuflexi vel stantes, prout Conferentia Episcoporum statuerit»,actis a Sede
Apostolica recognitis. «Cum autem stantes communicant, commendatur ut debitam reverentiam, ab iisdem
normis statuendam, ante susceptionem Sacramenti faciant». [176]
[91.] In sacra Communione distribuenda memorandum est quod «ministri sacri denegare non possunt sacramenta
iis qui opportune eadem petant, rite sint dispositi, nec iure ab iis recipiendis prohibeantur». [177] Quilibet exinde
catholicus baptizatus, qui iure non prohibeatur, admitti debet ad sacram Communionem. Proinde licitum non est
ullo ex christifidelibus sacram Communionem negare, ex eo v. gr. tantummodo quod is Eucharistiam genibus
flexis vel stans accipere vult.
[92.] Quamvis omnis fidelis ius semper habeat pro libitu suo sacram Communionem ore accipendi, [178] si quis
communicandus velit Sacramentum manu recipere, in regionibus ubi Conferentia Episcoporum, actis a Sede
Apostolica recognitis, id permiserit, ei sacra hostia administretur. Attamen peculiari modo curetur statim coram
ministro hostiam a communicante sumi, ne ullus species eucharisticas in manu ferens discedat. Si adsit
profanationis periculum, sacra Communio in manu fidelibus non tradatur. [179]
[93.] Patina pro Communione fidelium oportet retineatur, ad vitandum periculum ut hostia sacra vel quoddam
eius fragmentum cadat. [180]
[94.] Non licet ipsis fidelibus sacram hostiam neque calicem sacrum «per semetipsos accipere eo minus de manu
in manum inter se transmittere». [181] Hac in re auferendus insuper est abusus, quo sponsi in Missa nuptiali modo
reciproco sibi sacram Communionem ministrant.
[95.] Christifidelis laicus «qui sanctissimam Eucharistiam iam recepit, potest eam iterum eadem die suscipere
sollummodo intra eucharisticam celebrationem cui participat, salvo praescripto can. 921 § 2». [182]
[96.] Reprobandus est usus, quo contra librorum liturgicorum praescripta, sanctae Missae celebratione durante
vel ante eam, ad instar Communionis sive hostiae non consecratae sive alia edibilia vel inedibilia distribuantur.
Qui usus enim cum traditione Ritus romani minime concordat et periculum secum fert confusionem inducendi in
christifideles quoad doctrinam eucharisticam Ecclesiae. Ubi aliquibus in locis exstet, ex concessione, particularis
consuetudo panis benedicendi ac distribuendi post Missam, magna cum cura de hoc actu recta catechesis detur.
Ne vero alia similia introducantur nec ad hunc usum hostiae non consecratae umquam adhibeantur.
3. De Sacerdotum Communione
[97.] Sacerdos, quoties sanctam Missam celebrat, toties ad altare tempore a Missali statuto se communicare
debet, concelebrantes vero antequam ipsi ad distributionem Communionis procedant. Numquam attendat
Sacerdos celebrans vel concelebrans usque ad Communionem populi expletam, ut se communicet. [183]
[98.] Communio Sacerdotum concelebrantium iuxta normas in libris liturgicis praescriptas procedat, hostiis
semper adhibitis, quae in eadem Missa consecratae sunt , [184] atque Communione semper sub utraque specie ab
9

