2004-03-25- CCDDS - Instructio ‘Redemptionis Sacramentum’
Ex aedibus Congregationis de Cultu Divino et Disciplina Sacramentorum,
Romae, die 25 mensis martii, in sollemnitate Annuntiationis Domini, anno 2004.

Redemptionis Sacramentum
INSTRUCTIO
Redemptionis sacramentum
De quibusdam observandis et vitandis circa Sanctissimam Eucharistiam
Prooemium
[1.] Redemptionis sacramentum [1] Mater Ecclesia in sanctissima Eucharistia firma fide agnoscit laetanterque
accipit, celebrat et adoranter veneratur, Christi Iesu mortem annuntians eiusque resurrectionem confitens, donec
ipse in gloria veniat, [2] ut, Dominus et Dominator invictus, Sacerdos aeternus et universorum Rex, regnum
veritatis et vitae maiestati immensae omnipotentis Patris tradat. [3]
[2.] Doctrina Ecclesiae de sanctissima Eucharistia, in qua continetur totum bonum spirituale Ecclesiae, ipse
scilicet Christus, Pascha nostrum, [4] quae totius vitae christianae fons est et culmen [5] et cuius causalis impulsus
sub ipsis Ecclesiae originibus subest, [6] sollicita cura magnaque auctoritate decursu saeculorum in scriptis
Conciliorum et Summorum Pontificum exposita est. Novissime autem in Litteris Encyclicis « Ecclesia de
Eucharistia » Summus Pontifex Ioannes Paulus Pp. II denuo pro aetatis nostrae adiunctis ecclesialibus elementa
magni momenti eadem de re exposuit. [7]
Ut praesertim in celebratione sacrae Liturgiae etiam hodiernis diebus tantum mysterium debite tueatur Ecclesia,
Summus Pontifex huic Congregationi de Cultu Divino et Disciplina Sacramentorum mandavit, [8] ut, collatis
consiliis cum Congregatione pro Doctrina Fidei, hanc Instructionem appararet, in qua quaedam ad disciplinam
Sacramenti Eucharistiae pertinentia tractarentur. Ea exinde quae in hac Instructione exhibentur in continuitate
cum praedictis Litteris Encyclicis « Ecclesia de Eucharistia» sunt legenda.
Minime tamen in animo est in eadem summam normarum de sanctissima Eucharistia exarare, sed potius ad
altam aestimationem normarum liturgicarum roborandam [9] aliqua elementa, quae in iam enuntiatis seu statutis
adhuc valida habentur, hac Instructione assumere ac quaedam statuere, quibus priora explicentur et compleantur,
atque Episcopis, sed etiam Presbyteris, Diaconis et omnibus christifidelibus laicis exponere, ut quisque pro
officio et posse haec omnia in effectum ducat.
[3.] Normae, quae in hac presenti Instructione continentur, ad rem liturgicam pertinere intellegantur in Ritu
romano, et, mutatis mutandis, in ceteris Ritibus Ecclesiae latinae iure recognitis.
[4.] «Nihil dubitatur quin permagnas utilitates attulerit liturgica Concilii reformatio ad magis consciam,
actuosam ac fructuosam fidelium participationem sancti Sacrificii altaris». [10] Attamen «umbrae non desunt».
[11] Sic taceri non possunt abusus etiam gravissimi contra naturam Liturgiae et sacramentorum necnon
traditionem et auctoritatem Ecclesiae, qui nostra aetate haud raro in hoc vel illo ecclesiali ambitu celebrationes
liturgicas affligunt. Aliquibus in locis abusuum patratio in re liturgica facta est veluti mos, quod patet admitti non
posse et cessare debere.
[5.] Observatio normarum ab Ecclesiae auctoritate emanatarum conformitatem mentis et vocis , actionis externae
et attentionis cordis expostulat. Observatio mere externa normarum, sicut patet, essentiae contraria esset sacrae
Liturgiae, in qua Christus Dominus congregare vult Ecclesiam suam ut cum ipso fiat «unum corpus et unus
spiritus». [12] Quapropter actio externa illuminata esse debet fide et caritate, quae nos cum Christo et ad invicem
uniunt caritatemque pro pauperibus et derelictis creant. Verba autem et ritus liturgici expressio fidelis per saecula
maturata sensus Christi sunt, nosque sentire docent sicut ipse; [13] verbis illis conformantes nostram mentem,
corda nostra elevamus ad Dominum. Quaecumque in hac instructione dicuntur ad hanc conformationem sensus
nostri cum sensu Christi, in verbis et ritibus liturgiae expresso, ducere intendunt.
[6.] Qui enim abusus «ad rectam obscurandam fidem doctrinamque catholicam super hoc mirabili Sacramento
aliquid conferunt». [14] Sic impeditur etiam ne «vivere rursus quodammodo» possint «fideles experientiam
duorum discipulorum de Emmaus: “Et aperti sunt oculi eorum et cognoverunt eum”». [15] Quia coram Dei
virtute et divinitate [16] ac splendore eius bonitatis praesertim in Sacramento Eucharistiae manifestae, decet
omnes fideles habere et exercere sensum illum confitendae Dei maiestatis, quem per Filii Unigeniti salutiferam
passionem acceperunt. [17]
[7.] Abusus haud raro in falso libertatis sensu radicem habent. Attamen Deus nobis in Christo non illam
illusoriam libertatem concedit, qua quod volumus faciamus sed libertatem, qua id facere possimus quod dignum
et iustum est. [18] Valet quidem hoc non de praeceptis tantum a Deo directe manantibus, verum etiam, cuiusque
1

