0325-0325- Concilium Nicaenum I - Documenta
Concilia oecumenica et generalia Ecclesiae catholicae - Concilium Nicaenum I a. 325 (transl. latina)
expositio fidei, pag. : 5, linea : 2 [*]
Credimus in unum deum patrem omnipotentem visibilium et invisibilium factorem.
Et in unum dominum Iesum Christum filium dei, natum de patre, hoc est de substantia patris, deum de deo,
lumen de lumine, deum verum de deo vero, natum non factum, unius substantiae cum patre, quod Graeci dicunt
homousion, per quem omnia facta sunt sive quae in caelo sive quae in terra; qui propter nos homines et propter
nostram salutem descendit, incarnatus est, homo factus est, passus est et resurrexit tertia die, ascendit in caelos
venturus iudicare vivos et mortuos.
Et in spiritum sanctum.
Eos autem qui dicunt: erat quando non erat, et: priusquam nasceretur non erat, et quia ex nullis extantibus factus
est, quod Graeci exuconton dicunt, vel alia substantia, dicentes mutabilem et convertibilem filium dei, hos
anathematizat catholica et apostolica ecclesia.
Si quis a medicis per languorem desectus est aut abscisus a barbaris, hic in clero permaneat.
Si quis autem se sanus abscidit, hunc et in clero constitutum abstineri conveniet et deinceps nullum debere
talium promoveri.
Sicut autem hoc claret, quod de his qui hanc rem affectant audent que se ipsos abscidere, dictum est, sic eos quos
barbari aut domini castraverunt, inveniuntur autem alias dignissimi, ad clerum regula tales admittit.
Quoniam plura, aut per necessitatem aut alias cogentibus hominibus adversus ecclesiasticam facta sunt regulam,
ut homines ex gentili vita nuper accedentes ad fidem et instructos brevi temporis intervallo mox ad lavacrum
spiritale perducerent, simul que ut baptizati sunt, ad episcopatum vel presbyterium promoverent: optime placuit
nihil tale de reliquo fieri.
Nam et tempore opus est ei qui catecizatur, et post baptismum probatione quam plurima.
Manifesta est enim apostolica scriptura, quae dicit: non neophytum, ne in superbiam elatus in iudicium incidat et
laqueum diabuli.
Si vero processu temporis aliquod animae delictum circa personam reperiatur huiusmodi et a duobus vel tribus
testibus arguatur: a clero talis abstineat.
Si quis autem praeter haec fecerit, quasi contra magnum concilium sese efferens, ipse de clericatus honore
pereclitabitur.
Interdixit per omnia magna synodus, nec episcopo nec presbytero nec alicui prorsus, qui est in clero, licere
subintroductam habere mulierem, nisi forte matrem aut sororem aut amitam vel eas tantum personas quae
suspicionem effugiunt.
Episcopum convenit maxime quidem ab omnibus qui sunt in provincia episcopis ordinari.
Si autem hoc difficile fuerit, aut propter instantem necessitatem aut propter itineris longitudinem: modis omnibus
tamen tribus in id ipsum convenientibus et absentibus episcopis pariter decernentibus et per scripta
consentientibus tunc ordinatio celebretur.
1

