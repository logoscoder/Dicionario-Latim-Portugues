Firmitas autem eorum, quae geruntur per unamquamque provinciam, metropolitano tribuatur episcopo.
De his qui communione privantur seu ex clero seu ex laico ordine, ab episcopis per unamquamque provinciam
sententia regularis obtineat, ut hii qui ab aliis abiciuntur, non recipiantur ab aliis.
Requiratur autem, ne pusillanimitate aut pertinacia vel alio quolibet episcopi vitio videatur a congregatione
seclusus.
Ut hoc ergo decentius inquiratur, bene placuit annis singulis per unamquamque provinciam bis in anno concilia
celebrari, ut communiter omnibus simul episcopis provinciae congregatis questiones discutiantur huiusmodi et
sic, qui suo peccaverunt evidenter episcopo, rationabiliter excommunicati ab omnibus aestimentur, usque quo vel
in communi vel eidem episcopo placeat humaniorem pro talibus ferre sententiam.
Concilia vero caelebrentur unum quidem ante quadragesimam paschae, ut omni dissensione sublata munus
offeratur Deo purissimum, secundum vero circa tempus autumni.
Antiqua consuetudo servetur per Aegyptum, Libyam et Pentapolim, ita ut Alexandrinus episcopus horum
omnium habeat potestatem, quia et urbis Romae episcopo parilis mos est.
Similiter autem et apud Antiochiam ceteras que provincias sua privilegia serventur ecclesiis.
Illud autem generaliter clarum est, quod si quis praeter consilium metropolitani fuerit factus episcopus, hunc
magna synodus definivit episcopum exsistere non debere.
Sin autem communi cunctorum decreto rationabili et secundum ecclesiasticam regulam comprobato duo vel tres
propter contentiones proprias contradicunt, obtineat sententia plurimorum.
Quia consuetudo praevaluit et antiqua traditio ut Heliae episcopus honoretur, habeat honoris consequentiam,
salva metropolitani propria dignitate.
De his qui se cognominant catharos, id est mundos, si quando venerint ad ecclesiam catholicam, placuit sancto et
magno concilio, ut impositionem manus accipientes sic in clero permaneant.
Haec autem eos prae omnibus scriptis convenit profiteri, quod catholicae et apostolicae ecclesiae dogmata
suscipiant et sequantur, id est bigamis se communicare et his, qui in persequutione prolapsi sunt, erga quos et
spatia constituta sunt et tempora definita, ita ut ecclesiae catholicae et apostolicae placita sequantur in omnibus.
Ubicumque vero sive in municipiis sive in civitatibus ipsi soli repperti fuerunt ordinati: qui inveniuntur in clero,
in eodem habitu perseverent.
Ubi autem catholicae ecclesiae episcopo vel presbytero constituto quidam ex illis adveniunt, certum est quod
episcopus ecclesiae habebit ecclesiae dignitatem.
Is autem, qui nominatur apud eos episcopus, honorem presbyterii possidebit, nisi forte placuerit episcopo
nominis eum honore censeri.
Si vero hoc ei minime placuerit, providebit ei aut corepiscopi aut presbyteri locum, ut in clero prorsus videatur,
ne in una civitate duo episcopi probentur exsistere.
Si qui presbyteri sine examinatione sunt promoti vel cum discuterentur, sua peccata confessi sunt et homines
moti contra canones confessis manus imponere temptaverunt, tales regula non admittit, quia quod
inreprehensibile est, catholica defendit ecclesia.
2

