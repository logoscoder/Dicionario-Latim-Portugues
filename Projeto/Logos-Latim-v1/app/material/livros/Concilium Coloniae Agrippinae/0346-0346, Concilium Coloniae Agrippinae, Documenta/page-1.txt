0346-0346- Concilium Coloniae Agrippinae - Documenta
Conc. Galliae 314-506 - Conc. Coloniae Agrippinae a. 346
(acta s. x conficta)
Post consulatum amanti et albani, iiii idus maias, cum consedissent episcopi in agripinensium ciuitate, idest
maximinus a treueris, valentinus ab arelato, domitianus cabellonorum, seuerinus senonum, optatianus tricassium,
iessis nimitum, victor vangionum, valerianus aetisidorensium, simplitius augustodonensium, amandus
argentoratensium, iustianus rauracorum, eologius amcianorum, seruatius tungrorum, discolius remorum,
consentientibus et mandantibus martino episcopo mogontiacensium, victore mediomatricorum, desiderio
lingonie, panchario visoncensium, sanctino articlauorum, victurino pariseorum, superiore neruiorum, mercurino
suessionum, diclopeto aurilianorum, et eusebio rotomagentium.
Cum que recitata fuisset epistola plebis agripinensium sed et omnium castrorum germaniae secundae de nomine
eufrata, qui christum deum negat, maximinus episcopus dixit: quia dei uoluntas patris <et domini> nostri iesu
christi uoluit nos iuxta postulatum fratrum ad hoc agripinense oppidum conuenire, propter perditum et
blasphemum eufratam, quem omnis mundus iam ore domini cognouit esse dampnatum; qui in spiritum sanctum
eatenus blasphemauit, quod christum <deum> negat: hanc mediocritas mea sententiam fert, sicut dei et domini
nostri saluatoris ore prolata est dicentis: omnia peccata et blasphemiae remittentur hominibus, qui autem
blasphemauerit in spiritum sanctum, non remittetur ei neque hic, neque in futuro, sed reus erit aeterni iuditii.
Ideo episcopum eum manifestum est esse non posse.
Valentinus episcopus dixit: quia eufrata christum deum negat, consentio eum episcopum esse non posse; qui nec
laicam debet communionem accipere.
Donatianus episcopus dixit: in pace negauit christum deum et ideo constat eufratam non esse catholicum.
Seuerinus episcopus dixit: cum constet eufratam subscriptione fratrum plurimorum in spiritum sanctum
blasphemasse negando deum christum, et ego consentio eundem iuxta euangelica praecepta iure ab episcopatu
esse deiectum.
Optatianus episcopus dixit: et ego censeo eufratam in episcopatu permanere non posse, qui in spiritum sanctum
blasphemauit negando christum deum esse.
Iessis episcopus dixit: non solum epistolis omnium ecclesiarum, quae audierunt eufratam negare deum christum,
sed quod ego ipse auribus meis audiui sub praesentia martini consenioris nostri, et metropi presbyteri et victoris
diaconi, ideo consensi illum iure esse depositum.
Victor episcopus dixit: quoniam palam factum est et probatum eufratam inmemorem sacramenti caelestis
blasphemasse in spiritum sanctum, negando christum deum dei filium, et multis criminibus coarguitur, quod
episcopum ullo modo non decet, consentio illum esse depositum.
Valerianus episcopus dixit: etsi non omnes conseniores hic apud agripinam dei uoluntate qui sumus adunati
conuenissemus, suffecerat a quinque episcopis qui eufratam blasphemum, quia christum deum negat, pro meritis
suis sententiarent eodem uire esse depositum.
Nunc autem in praesenti maiora cognouimus: multorum etiam carorum laicorum subscriptione manifestatum est,
quia primordialem dominum et deum nostrum negat: cum per uniuersos prophetas manifestetur illum ante mundi
constitutionem fuisse cum deo patre omnipotente; et quia omnes cecinerunt illum uenturum et pati pro totius
mundi salute, sicut ipse compleuit.

1

