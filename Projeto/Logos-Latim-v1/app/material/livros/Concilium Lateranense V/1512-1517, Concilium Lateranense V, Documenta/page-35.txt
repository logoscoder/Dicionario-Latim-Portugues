Si quis autem ....
Leo episcopus servus servorum dei ad perpetuam rei memoriam sacro approbante concilio.
Dum intra mentis arcana revolvimus et diligenti consideratione pensamus operosa solicitudinis studia continuos
que labores pro divini nominis gloria exaltatione catholicae fidei ecclesiae unitate servanda et institutione ac
salute fidelium animarum per coepiscopos eorum que superiores in diversis orbis partibus ad regimen suarum
ecclesiarum a sede apostolica constitutos nec non per fratres diversorum ordinum praesertim mendicantium
indefesse et indesinenter impensos tanta ex eorum in vinea domini fructuosis operibus et opportune ac
laudabiliter gestis cordi nostro provenit satisfactio ut iis quae ad pacem et quietem inter eos conservandam
conducere cognoscimus omni studio intendamus.
Novimus enim episcopos ipsos in partem solicitudinis nostrae assumptos fuisse quorum honor et sublimitas teste
Ambrosio nullis potest comparationibus adaequari.
Religiosos etiam in agro dominico pro christianae religionis defensione et ampliatione complura fecisse ac
uberes fructus protulisse et in dies singulos proferre ita ut eorumdem episcoporum ac religiosorum bonis
operibus orthodoxam fidem incrementa sumpsisse et per orbem terrarum undique dilatatam fuisse fidelium
nullus ignoret.
Et sicut ipsi saepenumero vigilantissima et solerti cura schismata in dei ecclesia extinguere et ecclesiae unitatem
reddere et ut eidem ecclesiae pacis tranquillitas daretur innumeros labores subire non dubitarunt ita quoque par
est eos inter se nostris provisionibus pacis vinculo ac fraterna caritate et unitate coniungi ut eorum concordi
doctrina et mutuis operibus uberiores in ecclesia dei fructus proveniant.
Sane cupientes ut iura spiritualia quae ad dei laudem et christi fidelium animarum salutem pertinent et quorum
exercitium praefatis episcopis et eorum superioribus in suis dioecesibus cum ipsi in partem solicitudinis ut
praefertur assumpti ac dioeceses distinctae et cuilibet eorumdem episcoporum assignatae fuerunt commissum
extitit ut per ipsos episcopos exerceantur et ius illa libere exercendi quantum fieri potest eis illaesum
praeservetur et si aliqua dictis fratribus mendicantibus in eorumdem episcoporum laesionem per Romanos
pontifices praedecessores nostros et sedem apostolicam concessa fuerint concessiones huiusmodi eisdem
religiosis factas in subsequentibus duximus moderandas ut ipsi fratres potius ab eisdem episcopis omni cum
caritate foveantur quam aliquo modo molestentur et inquietentur.
Una enim est regularium et saecularium praelatorum et subditorum exemptorum et non exemptorum universalis
ecclesia extra quam nullus omnino salvatur eorum que omnium unus dominus una fides et propterea decet eos
qui eiusdem sunt corporis unius etiam esse voluntatis.
Et sicut fratres nexu invicem caritatis adstricti sunt sic non convenit alterum in alterius iniuriam seu iacturam
prosilire dicente salvatore: hoc est praeceptum meum ut diligatis invicem sicut dilexi vos.
Ad conservandam igitur inter episcopos et eorum superiores ac praelatos et fratres huiusmodi mutuam caritatem
et benevolentiam divini quoque cultus augmentum pacem que et tranquillitatem universalis ecclesiae status quod
ita demum fieri posse cognoscimus si unicuique quantum fieri potest sua iurisdictio conservetur sacro
approbante concilio statuimus et ordinamus quod episcopi et eorum superiores et alii praelati praefati parochiales
ecclesias ad eosdem fratres ratione locorum suorum legitime spectantes quo ad ea quae ad parochianorum curam
et sacramentorum conservationem administrationem que pertinent sine tamen visitatorum insolito gravamine vel
impensa visitare et illarum curam gerentes et circa illam delinquentes si religiosi fuerint iuxta ipsius ordinis
regularia instituta intra septa regularis loci saeculares vero presbyteros et fratres huiusmodi beneficia obtinentes
libere tamquam suae iurisdictioni subiectos punire.
Ac tam praelati quam presbyteri saeculares qui vinculo excommunicationis ligati non fuerint missas in ecclesiis
domorum eorumdem devotionis causa celebrare volentes celebrare possint ipsi que fratres tales celebrare
volentes libenter recipere debeant ac ab eisdem praelatis ad processiones solemnes pro tempore faciendas
requisiti dummodo eorum loca suburbana ultra unum milliare a civitatibus respective non sint remota accedere
35

