nobilibus eorumdem qui sub colore iurispatronatus quod in beneficiis ecclesiasticis habere confingunt nullo
privilegio apostolico suffulti sine ordinariorum collationibus et literis et absque aliquo saltem colorato titulo
beneficia non solum clericis sed etiam laicis conferre sacerdotes et clericos delinquentes ad eorum libitum punire
decimas omnium rerum ad quarum solutionem de iure tenentur ac cathedralium et alia quae legis dioecesanae et
iurisdictionis sunt et ad ipsos episcopos dumtaxat pertinent temere auferre fraudare usurpare seu ut praemissa
fiant mandare ac ipsa et fructus quoscumque ne a civitatibus terris et locis eorum extrahantur prohibere feuda
possessiones et praedia occupare et indebite detinere seu ad feuda et bona ipsarum ecclesiarum eis concedendum
ac beneficia ecclesiastica personis per eos nominatis conferendum minis et terroribus ac aliis viis indirectis
inducere et compellere et alia quamplurima damna iacturas et iniurias ecclesiis et earum praelatis ac clericis
praefatis inferri non modo permittere sed etiam expresse mandare praesumant.
Attendentes igitur quod laicis in clericos et personas ecclesiasticas ac bona ecclesiastica non est attributa facultas
atque aequum et iustum esse ut in eos iura insurgant qui illa offendere praesumunt nec non considerantes
quantum ex his tam nostro et apostolicae sedis honori quam personarum ecclesiasticarum quieto et prospero
statui non sine damnanda pernicie derogetur ac cupientes eos quos ad observantiam iurium virtutum praemia non
inducunt non tam adiectarum exaggeratione poenarum quam adiiciendarum de novo formidine a temerariis
ausibus refrenare omnes et singulas constitutiones quae super decimarum solutione et contra violatores et
raptores ecclesiarum et incendiarios agrorum depopulatores et tam sanctae Romanae ecclesiae cardinales quam
venerabiles fratres nostros episcopos et alias personas ecclesiasticas saeculares et regulares capientes detinentes
et eorum iurisdictionem et iura quomodolibet indebite occupantes aut eos in eorum iurisdictionis exercitio
perturbantes seu molestantes eos quoque ad conferendum beneficia ecclesiastica personis per eos nominatis aut
alias de illis pro eorum libito voluntatis disponendum et feuda ac bona ecclesiastica in emphyteusim
concedendum aut alias vendendum temere compellentes nec non statuta contra libertatem ecclesiasticam
facientes et ad praemissa auxilium consilium vel favorem praestantes hactenus emanarunt innovamus.
Et cum ea nedum iuri contraria sed etiam ecclesiasticae libertati opprobriosa sint quamplurimum et adversa ut de
officio nobis credito dignam deo possimus reddere rationem affectibus et monitis paternis imperatorem reges
principes duces marchiones comites barones et quoscumque alios alterius cuiuscumque nobilitatis
praeeminentiae potentiae seu potestatis excellentiae vel dignitatis existentes attente hortamur in domino eisdem
in virtute sanctae obedientiae mandantes ut ipsi constitutiones praedictas observent et faciant a suis etiam
subiectis inviolabiliter observari quacumque consuetudine contraria non obstante si divinam offensam et sedis
apostolicae debitam vitare voluerint ultionem.
Ac collationes de dictis beneficiis sic factas nullas et irritas nihilominus esse decernimus ac illis utentes
reddentur inhabiles ad alia beneficia ecclesiastica obtinenda donec cum eis super hoc per sedem praedictam
fuerint dispensatum.
Mature quoque considerantes quod post christi ad caelos ascensionem apostoli per singulas urbes et dioeceses
episcopos distribuerunt sicut sancta Romana ecclesia per orbem constituit eosdem episcopos in partem
solicitudinis vocando onera gradatim distribuendo per patriarchas primates archiepiscopos et episcopos ac sacris
etiam canonibus fuerit definitum per eos pro morum correctione et controversiarum decisione et determinatione
ac mandatorum domini observatione fieri debere concilium provinciale ac synodum episcopalem ut depravata
corrigerentur et illa facere negligentes canonicis poenis subiacerent cum conveniat nos circa ea quae
rempublicam christianam concernunt esse intentos desiderantes canones ipsos firmiter observari eisdem
patriarchis primatibus archiepiscopis et episcopis districte iniungimus ut de officio eis commisso dignam deo
possint reddere rationem canones concilia et synodos huiusmodi fieri mandantes quocumque privilegio non
obstante inviolabiliter observent praeterquam quoad concilium provinciale quod de cetero singulis triennis
mandamus ad illa que etiam exemptos accedere debere decernimus privilegio ac consuetudine quacumque
contraria non obstantibus.
Circa hoc autem negligentes poenas in eisdem canonibus contentas se noverint incursuros.
Et cum constitutione in concilio Viennensi edita quae incipit in plerisque ut pontificiae dignitatis honor
servaretur statutum fuerit ne ecclesiis cathedralibus bonis temporalibus sine quibus spiritualia diu esse non
possunt privatis ac clero et populo christiano carentibus de aliquibus personis praesertim religiosis provideretur
constitutionem ipsam innovamus illam que inviolabiliter observari debere volumus atque mandamus nisi aliqua
iusta causa in consistorio nostro secreto approbanda aliter duxerimus faciendum.
26

