Quem quidem morem laudabilem que consuetudinem innovamus ac inviolabiliter observari mandamus.
Et quoniam episcopalem dignitatem tueri illaesam et ne improborum impugnationibus aut accusantium calumniis
passim pateat muniri par est statuimus ut nullus episcopus aut abbas quovis instante ac requirente nisi sibi copia
et facultas legitimae defensionis permittatur etiam si crimina fuerint notoria diligenter que partibus auditis causa
plenarie probata fuerit dignitate privari valeat neve aliquis praelatus invitus nisi aliis iustis efficacibus que
rationibus et causis transferatur iuxta formam ac decretum concilii Constantiensis.
Et quoniam ex commendis monasteriorum ut magistra rerum experientia saepius docuit monasteria ipsa tam in
spiritualibus quam in temporalibus graviter laeduntur quippe quorum aedificia partim commendatariorum
negligentia partim avaritia vel incuria collabuntur et in dies divinus cultus in eis magis diminuitur passim que
obloquendi materia personis praesertim saecularibus praebetur non absque dignitatis apostolicae sedis
diminutione a quo commendae huiusmodi proficiscuntur ut eorum indemnitati salubrius consulatur volumus ac
sancimus ut cum illa per obitum abbatum qui illis praeerant vacaverint nullo pacto cuiquam possint commendari
nisi pro conservatione auctoritatis apostolicae sedis et ad occurrendum malitiis illam impugnantium pro
temporum qualitate aliter nobis de fratrum nostrorum consilio visum fuerit expedire.
Sed de persona idonea iuxta praescriptam constitutionem eis ita provideatur ut illis idonei abbates prout decet
praefuturi sint.
Ea vero monasteria quae commendata fuerint cum per eorum cessum vel decessum quibus erant commendata
commendae huiusmodi cessaverint cardinalibus dumtaxat ac personis qualificatis et bene meritis commendari
possint ita tamen quod eorum monasteriorum commendatarii quibus antea de cetero commendata fuerint cuiusvis
dignitatis honoris et praeeminentiae existant etiamsi cardinalatus honore et dignitate fungantur si mensam
habuerint separatam ac seorsum a mensa conventuali quartam suae mensae partem pro instauratione fabricae seu
pro ornamentis vestibus ac paramentis emendis sarciendis que aut pauperum alimonia aut sustentatione ut maior
exiget ac suadebit necessitas si vero mensa fuerit communis tertiam omnium fructuum dicti monasterii sibi
commendati partem pro supradictis oneribus supportandis et sustentatione monachorum omnibus aliis deductis
oneribus impartire teneantur.
Ac literae quae super monasteriorum huiusmodi commendis expedientur cum clausula hoc ipsum specifice
exprimente debeant expediri.
Alioquin si aliter expediantur nullius sint roboris vel momenti.
Et quoniam ecclesiis huiusmodi absque aliqua fructuum diminutione provideri decet ut tam dignitati
praesidentium quam ecclesiarum et aedificiorum necessitati consulatur decernimus pariter ac statuimus ut super
earumdem ecclesiarum fructibus pensiones minime reserventur nisi ex resignationis causa aut etiam alia quae in
secreto nostro consistorio iuxta probabilis et honesta habita fuerit.
Statuimus quoque ut de cetero parochiales ecclesiae ac dignitates maiores et principales alia que beneficia
ecclesiastica quorum fructus reditus et proventus ducentorum ducatorum auri de camera secundum communem
aestimationem valorem annuum non constituunt vel attingunt nec non hospitalia leprosariae xenodochia
cuiuscumque valoris quae ad pauperum usum et alimoniam instituta sunt sanctae Romanae ecclesiae cardinalibus
non commendentur aut alio quovis titulo conferantur nisi per obitum familiarium suorum vacaverint quae illis
commendari possint ut illa ad illarum personarum sibi gratarum et idonearum commodum infra sex menses
dimittere teneantur quibus etiam quoad beneficia ad quae haberent regressum praeiudicare non intendimus.
Ordinamus etiam ne ecclesiarum ac quorumcumque monasteriorum et militiarum membra a suo capite quod est
absurdum absque legitima et rationabili causa disiungantur aut separentur.
Uniones perpetuae praeterquam in casibus a iure permissis vel sine rationabili causa nequaquam fiant.

15

