nec non superiores eorumdem fratrum fratres quos ad audiendas confessiones subditorum eorumdem
praelatorum pro tempore elegerint eisdem praelatis personaliter exhibere ac praesentare si eos sibi exhiberi et
praesentari petierint alioquin eorum vicariis dummodo ad praelatos ultra duas diaetas accedere non cogantur
omnino teneantur.
Possint que illi per eosdem episcopos et praelatos super sufficienti literatura et aliqua saltem huiusmodi
sacramenti peritia dumtaxat examinari talibus que praesentatis admissis vel etiam indebite recusatis confitentes
constitutioni quae incipit: omnis utriusque sexus quoad confessionem dumtaxat satisfecisse censeantur ipsi que
fratres etiam forensium confessiones audire valeant.
Laicos tamen et clericos saeculares a sententiis ab homine latis nullatenus absolvere possint.
Eucharistiae vero et extremae unctionis alia que ecclesiastica sacramenta illis quorum etiam infirmorum ac
decedentium confessiones audierint dicentibus proprium sacerdotem illa sibi dare denegasse dare nequeant nisi
denegatio sine legitima causa facta vicinorum testimonio probata aut requisitio coram notario publico facta
doceretur.
Eorumdem vero fratrum obsequio insistentibus sacramenta huiusmodi nullatenus ministrare valeant nisi illorum
durante obsequio.
Pacta autem et conventiones inter eosdem fratres et praelatos atque curatos pro tempore inita valeant nisi per
subsecutum capitulum proximum generale vel provinciale refutata ac per eos refutatio huiusmodi intimata debito
tempore fuerit.
Parochias autem cum cruce ad levanda funera eorum qui apud ecclesias domorum et locorum eorumdem quam
elegerint sepulturam intrare non possint nisi prius praemonito et requisito ac non recusante parochiano
presbytero et tunc sine eius ac ordinarii praeiudicio nisi eisdem fratribus super hoc antiqua consuetudo quae sit
in viridi observantia et cum pacifica possessione suffragetur.
Volentes quoque sepeliri in habitu eorumdem fratrum in claustro non degentes sed in propriis domibus
habitantes in eorum ultima voluntate sepulturam sibi libere eligere possint.
Quod que fratres ipsi ad ordines promovendi per ordinarios de grammatica et sufficientia examinari et dummodo
competenter respondeant per eosdem ordinarios libere admitti ac nullatenus in eorum ecclesiis seu domibus aut
aliis eorum locis ab alio quam a dioecesano episcopo vel eius vicario super hoc cum debita reverentia requisito et
absque rationabili causa contradicente vel eo a dioecesi absente ad dictos ordines promoveri debeant.
Nec ab alio episcopo consecrationem ecclesiae vel altaris aut coemeterii benedictionem petere seu in ecclesiis
per eos pro tempore aedificandis primum lapidem per alienum episcopum poni facere possint nisi ubi ordinarius
bis aut ter cum debitis reverentia et instantia requisitus sine legitima causa id recusaverit.
Et absque curatorum consensu sponsum et sponsam benedicere nequeant.
Et ut debitus honor matrici ecclesiae reddatur tam ipsi fratres quam alii clerici saeculares etiam super hoc
apostolicae sedis privilegio muniti die sabbati maioris hebdomadae antequam campana cathedralis vel matricis
ecclesiae pulsaverit campanas in ecclesiis suis pulsare minime possint.
Contra facientes poenam centum ducatorum incurrant.
Censuras autem per eosdem ordinarios latas et promulgatas ac in matrici ecclesia civitatum nec non in collegiatis
et parochialibus ecclesiis castrorum et oppidorum respective solemniter publicatas quando super hoc ab eisdem
ordinariis requisiti fuerint in ecclesiis domorum suarum publicare ac servare.

36

