Cum igitur felicis recordationis Iulius papa ii praedecessor noster ut erat fidelium commodi solicitus et tutelae
studiosus tum aliis multis de causis tum quia frequens circa Romanae curiae officiales querimonia urgebat
oecumenicum Lateranense concilium indixisset et deputatis variis venerabilium fratrum suorum sanctae
Romanae ecclesiae cardinalium de quorum numero tunc eramus et praelatorum insuper congregationibus qui de
querelis ipsis accurate inquirerent et ne curiales interim et alii ad curiam pro gratiis accedentes nimio
expensarum onere fatigarentur simul ut infamia qua dicti officiales flagrabant mitigaretur celeri remedio bullam
reformationis edidisset qua illi officiorum statutis custodiendis sub gravi poena denuo astringebantur nec circa
excessus specialiter decernere aut concilium absolvere morte praeventus quisivisset Nos eius non minus curae
quam officii successores initio statim nostri pontificatus et continuare synodum et pacem inter christianos
principes procurare nec minus cum universalem reformationem perficere nostrae mentis sit primum a
praedecessore ipso super officiis provisa novis fulcire subsidiis et auctis deputationibus exequi non destitimus.
Enimvero nulla vehementior cura nos angit quam ut tribuli et sentes ex dominico agro eruantur et si quid est
quod eius culturae officiat radicitus evellatur atque extirpetur.
Sedula ergo a deputatis relatione habita et quid a quibus exorbitaretur animadverso ut quaeque vel a decenti et
laudabili more vel a primaeva institutione desciverant ad normam retraximus et ea in unam reformationis bullam
sacro approbante concilio super hoc editam ex ordine congessimus in ea que executores qui ordinata servari
cogerent deputavimus quam ab officialibus ipsis et ceteris ut quemque tanget sine fraude et inviolabiliter
observari hoc sacro approbante concilio mandamus sub poena excommunicationis latae sententiae a qua nisi per
Romanum pontificem excepto mortis articulo absolvi non possint ita ut ultra hanc et alias poenas in bulla ipsa
particulariter expressas contravenientes officio in quo deliquerint ad semestre tempus sint eo ipso suspensi.
Et si secundo erraverint in eodem officio quod quantum in se fuit coinquinarunt perpetuo careant.
Qui postquam constitutione nostra ad frugem reducti erunt inhibito atque sublato communi damno ad ceteras
reformationis partes procedemus.
Et si nobis omnipotens pro sua misericordia concesserit ut pacem inter christianos principes componamus non
noxiis solum seminibus extirpandis sed et propagandis christi finibus insistemus ac sanctissimam contra infideles
expeditionem cuius desiderium assidue nostro cordi inhaeret deo ipso rei suae favente eorumdem fulti praesidiis
aggrediemur.
Nulli ergo ....
Si quis autem ....
Leo episcopus servus servorum dei ad perpetuam rei memoriam sacro approbante concilio.
Postquam ad universalis ecclesiae curam et regimen licet tanto oneri impares divina dispensatione vocati fuimus
ex summo statim apostolatus apice tamquam ex vertice montis Sion ea prospicere ac animo volvere coepimus
quae ad salutem tranquillitatem ac propagationem ipsius ecclesiae pertinere in primis videbantur.
Cum que in hanc rem omnem nostram curam cogitationem ac studium more solertis vigilis que pastoris
converteremus nihil gravius aut christianae reipublicae perniciosius et pio nostro desiderio magis adversum
bellorum effera rabie comperimus quae usque adeo armis grassata est ut vastata pene mutuis cladibus Italia
deformatis que ac partim eversis aequatis partim solo civitatibus et terris concussis provinciis et regnis in
christianum sanguinem furere ac debacchari non desinant.
Nihil itaque prius nihil studiosius aut magis ex animo curandum duximus quam ea bella sedare ecclesiasticam
que disciplinam pro viribus ac temporum ratione componere ut placato per vitae emendationem deo dominicum
gregem nostrae fidei commissum compositis dissidiis in unum cogere et aggregare unanimem que ac pacis et
concordiae vinculo tamquam firmissimo glutino unitum adversus communes hostes fidei christianis cervicibus
imminentes facilius adhortari ac concitare possimus.

10

