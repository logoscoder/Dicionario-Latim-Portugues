Nos enim quidquid contra praemissa vel aliquod praemissorum contigerit attentari irritum decernimus et inane
contraria quacumque constitutione vel privilegio non obstante.
Nulli ergo ....
Si quis autem ....
Leo episcopus servus servorum dei ad perpetuam rei memoriam sacro approbante concilio.
Inter sollicitudines nostris humeris incumbentes perpeti cura revolvimus ut errantes in viam veritatis reducere
ipsos que lucrifacere deo sua nobis cooperante gratia valeamus.
Hoc est quod profecto desideranter exquirimus ad id nostrae mentis sedulo destinamus affectum ac circa illud
studiosa diligentia vigilamus.
Sane licet litterarum peritia per librorum lectionem possit faciliter obtinere ac ars imprimendi libros temporibus
potissimum nostris divino favente numine inventa seu aucta et perpolita plurima mortalibus attulerit commoda
cum parva impensa copia librorum maxima habeatur quibus ingenia ad litterarum studia percommode exerceri et
viri eruditi in omni linguarum genere praesertim autem catholici quibus sanctam Romanam ecclesiam abundare
affectamus facile evadere possunt qui etiam infideles sciant et valeant sacris institutis instruere fidelium que
collegio per doctrinam christianae fidei salubriter aggregare.
Quia tamen multorum querela nostrum et sedis apostolicae pulsavit auditum quod nonnulli huius artis
imprimendi magistri in diversis mundi partibus libros tam Graecae Hebraicae Arabicae et Chaldeae linguarum in
latinum translatos quam alios latino ac vulgari sermone editos errores etiam in fide ac perniciosa dogmata etiam
religioni christianae contraria ac contra famam personarum etiam dignitate fulgentium continentes imprimere ac
publice vendere praesumunt ex quorum lectura non solum legentes non aedificantur sed in maximos potius tam
in fide quam in vita et moribus prolabuntur errores unde varia saepe scandala prout experientia rerum magistra
docuit exorta fuerunt et maiora in dies exoriri formidantur nos itaque ne id quod ad dei gloriam et fidei
augmentum ac bonarum artium propagationem salubriter est inventum in contrarium convertatur ac christi
fidelium saluti detrimentum pariat super librorum impressione curam nostram habendam fore duximus ne de
cetero cum bonis seminibus spinae coalescant vel medicinis venena intermisceantur.
Volentes igitur de opportuno super his remedio providere hoc sacro approbante concilio ut negotium
impressionis librorum huiusmodi eo prosperetur felicius quo deinceps indago solertior diligentius et cautius
adhibeatur statuimus et ordinamus quod de cetero perpetuis futuris temporibus nullus librum aliquem seu aliam
quamcumque scripturam tam in Urbe nostra quam aliis quibusvis civitatibus et dioecesibus imprimere seu
imprimi facere praesumat nisi prius in urbe per vicarium nostrum et sacri palatii magistrum in aliis vero
civitatibus et dioecesibus per episcopum vel alium habentem peritiam scientiae libri seu scripturae huiusmodi
imprimendae ab eodem episcopo ad id deputandum ac inquisitorem haereticae pravitatis civitatis sive dioecesis
in quibus librorum impressio huiusmodi fieret diligenter examinentur et per eorum manu propria subscriptionem
sub excommunicationis sententia gratis et sine dilatione imponendam approbentur.
Qui autem secus praesumpserit ultra librorum impressorum amissionem et illorum publicam combustionem ac
centum ducatorum fabricae basilicae principis apostolorum de urbe sine spe remissionis solutionem ac anni
continui exercitii impressionis suspensionem excommunicationis sententia innodatus existat ac demum
ingravescente contumacia taliter per episcopum suum vel vicarium nostrum respective per omnia iuris remedia
castigetur quod alii eius exemplo similia minime attentare praesumant.
Nulli ergo ....
Si quis autem ....
Leo episcopus servus servorum dei ad futuram rei memoriam sacro approbante concilio.
27

