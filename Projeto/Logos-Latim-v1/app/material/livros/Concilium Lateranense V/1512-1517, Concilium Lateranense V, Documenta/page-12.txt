Et insuper quicumque ex supradictis apud principes saeculares cuiuscumque gradus praeeminentiae vel dignitatis
existant aut etiam consiliarios familiares domesticos et officiarios eorum nec non apud civitatum oppidorum vel
universitatum quorumcumque saecularium magistratus rectores locumtenentes aut alias utriusque sexus personas
ecclesiasticas vel saeculares quas ad pacem universalem aut particularem inter principes potentatus et christianos
populos nec non ad expeditionem contra infideles persuadendam auctoritate et gratia valere putaverint illos ad
huiusmodi pacem et expeditionem hortentur et inducant.
Quos omnes per viscera misericordiae dei nostri et per meritum passionis unigeniti eius filii Iesu christi quam
maximo possumus cordis affectu in domino hortamur ac pro pastoralis officii qua fungimur auctoritate monemus
ut depositis privatis simultatibus apertis que inimicitiis ad pacis studia amplectenda et ad expeditionem
praedictam decernendam se convertant.
Propterea que omnibus et singulis praelatis principibus et personis tam saecularibus quam ecclesiasticis
cuiuscumque status gradus dignitatis et praeeminentiae aut conditionis existant sub interminatione divini iudicii
districtius inhibemus ne dictae paci per nos aut nostros seu sedis apostolicae legatos vel nuntios et episcopali
dignitate praeditos ut praefertur pro christianae reipublicae defensione et fidelium salute tractandae aliquod
impedimentum directe vel indirecte palam aut occulte interponere quoquo modo praesumant.
Sed qui in pace conficienda privatum aut publicum suorum principum suarum ve civitatum aut rerumpublicarum
quorum quarum ve ad eos ratione officii vel publici alicuius muneris cura spectabit interesse praetendant illud
quoad modestius tranquillius ve poterunt prosequentis pacis nihilo minus partes et studia quantum in domino
poterunt amplectantur.
Quin etiam ad dictam pacem et expeditionem contra dictos christianae fidei hostes procurandam et ab ipso deo
impetrandam volentes spiritualibus donis christi fideles animare omnibus vere confessis et contritis qui pro ipsa
obtinenda pace ac decernenda expeditione in missis praedicationibus et aliis divinis officiis aut in collegialibus
conventualibus aliis ve publicis aut communibus orationibus devote ad deum preces effundant aut apud principes
consiliarios officiarios rectores vel alias personas supradictas quae ad pacem faciendam vel tractandam et
expeditionem in hostes invictae crucis ut praemittitur decernendam aliquam auctoritatem habere videbuntur
diligentem ac solertem operam adhibebunt quoties id fecerint.
Qui vero privatim ac particulariter pro praemissis a deo consequendis devotas effuderint preces septies in die si
toties id fecerint aut si minus quoties id fecerint donec pax universalis quae per nos assidue tractatur inter
principes et populos impraesentiarum armis dissidentes confecta sit et expeditio contra infideles nostris auspiciis
decreta de omnipotentis dei misericordia ac de beatorum eius apostolorum Petri et Pauli auctoritate confisi
centum dies de iniunctis eis poenitentiis relaxamus.
Mandantes propterea venerabilibus fratribus primatibus patriarchis archiepiscopis et episcopis ad quos
praesentes seu earum exempla sub sigillis authenticis vel in Urbe aut alibi fideliter impressa pervenerint quatenus
illas per suas provincias et dioeceses quanto citius poterunt faciant publicari ac debitae executioni demandari.
Ceterum quod proposuimus et toto corde concupivimus reformationem interim ecclesiasticam tam curiae nostrae
quam etiam venerabilium fratrum nostrorum sanctae Romanae ecclesiae cardinalium et aliorum in Urbe
commorantium et alia complura necessaria sacro approbante concilio decrevimus quae aliis nostris litteris in hac
eadem sessione publicandis continebuntur.
Et licet idem Iulius praedecessor noster ad huiusmodi concilium omnes qui adesse consuevere convocaverit et ut
tute ac secure venire et accedere possent eis amplum salvumconductum dederit quia tamen hactenus ob praedicta
forsitan impedimenta complures praelati qui venire deberent adhuc non venerunt cupientes nos ad graviora in
futura proxima sessione procedere denuo ipsos ac reges duces marchiones comites et alios ad concilia generalia
venire aut mittere assuetos qui hactenus oratores vel mandata legitima non dederint in domino hortamur ac per
eiusdem misericordiae viscera rogamus et monemus ut quamprimum poterunt vel ipsi personaliter accedere vel
speciales et idoneos nuntios cum legitimis mandatis ad hoc sacrum et christianae reipublicae perutile futurum
Lateranense concilium mittere velint.

12

