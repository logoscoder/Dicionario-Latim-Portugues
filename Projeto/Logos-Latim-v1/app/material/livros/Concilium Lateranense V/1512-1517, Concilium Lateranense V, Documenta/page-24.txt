Leo episcopus servus servorum dei ad perpetuam rei memoriam sacro approbante concilio.
Regimini universalis ecclesiae disponente domino praesidentes iuxta pastoralis officii debitum libenter
intendimus utilitatibus subditorum et ad conservandam libertatem ecclesiasticam et removenda scandala
ponendam concordiam et nutriendam quietem inter ecclesiarum praelatos et eorum subditos eo propensius
apostolicae sollicitudinis studium adhibemus quo dissensionem talium fore dispendiosam experimento
comprobatur nec non indulta pariter et privilegia eisdem subditis in ipsorum praelatorum dispendium tam per
praedecessores nostros quam sedem apostolicam concessa ita libenter moderamur ne exinde scandala procedant
neve ex eis ulli detur materia malignandi et personae ecclesiasticae a bono obedientiae nec non divini
perseverantia servitii nullatenus retrahantur.
Sane nuper ad nostrum relatio fide digna perduxit auditum quod canonici patriarchalium metropolitanarum et
cathedralium et collegiatarum ecclesiarum et alii clerici saeculares plura praesumunt quae ipsis infamiam non
parvam pariunt et aliis inferunt laesionem praetextu exemptionis et libertatis a dicta sede obtentae ordinariorum
correctiones et ordinationes subterfugiunt ac eorum forum sive iudicium declinant.
Nonnulli etiam impunitatem suorum excessuum per privilegium exemptionis obtinere sperantes excessus ipsos
committere non verentur quos nisi per exemptionem qua gaudent crederent se defendi nullatenus fuissent
commissuri.
Hinc itaque accidit ut propter eorum audaciam qui praetextu privilegii exemptionis impunitatem excessum
obtinere confidentes nonnulla multoties committant enormia per quae plurimum diffamatur ecclesia et scandala
gravia generantur potissime autem cum talia per eos ad quos horum spectat correctio incorrecta remaneant seu
illi ad quos spectat illa punire negligunt.
Nos volentes ne eo praetextu delicta remaneant impunita morbo huiusmodi necessariam adhibere medelam sacro
approbante concilio statuimus ut de cetero illi quibus exemptorum correctio et punitio a dicta sede demandata est
circa illam vigilanter intendant et diligenter officii sibi commissi debitum exequantur et quamprimum eis
exemptos ipsos deliquisse legitime constiterit ita eosdem exemptos delinquentes puniant quod iidem exempti
metu poenae a suis arceantur insolentiis et alii eorum exemplo perterriti prosilire ad similia merito perhorrescant.
Et si circa hoc negligentes fuerint dioecesani at alii locorum ordinarii eosdem quibus exemptorum correctio
huiusmodi competit personaliter si illorum copia et notitia haberi poterit alioquin vel si nullus in partibus
exemptorum ipsorum certus iudex fuerit eos quorum sua in praemissis interesse putaverint per edictum publicum
cathedralium seu aliarum ecclesiarum locorum in quibus exemptorum iudices huiusmodi residere seu nullis
eorumdem exemptorum iudicibus existentibus ipsos exemptos deliquisse contigerit valvis affigendum moneant
ut ipsi tales exemptos delinquentes et criminosos puniant et castigent infra competentem terminum monentium
ipsorum arbitrio moderandum.
Et si ipsi moniti in hoc negligentes fuerint et id adimplere neglexerint seu recusaverint tunc ut in eo in quo
deliquerint puniantur cognitione huiusmodi ea vice sint privati et se non intromittant ullatenus de eisdem sed
dioecesani et alii locorum ordinarii huiusmodi contra tales exemptos delinquentes et criminosos auctoritate
nostra ad inquisitionem vel per accusationem sine aliquibus tormentis procedere et testes per se ipsos examinare
possint ac processum ipsum quem ratione solennitatis iuris praeterquam ratione citationis omissae dummodo
delictum alias rite probatum fuerit nullum allegari vel dici posse prohibemus sed per eos habitum clausum et
eorum sigillo munitum ad sedis apostolicae examen ipsorum exemptorum delinquentium expensis etiam in ipso
processu factis ad quarum solutionem ordinarii ipsi possint eosdem inquisitos et accusatos compellere per
proprium vel alium nuntium quanto citius destinare procurent apud eamdem sedem per Romanum pontificem vel
alium cui duxerit committendum diligenter examinandum et ita culpabiles repertos quoad condemnationem vel
propter sufficientia indicia propter quae ad torturam pro veritate exquirenda procedi valeat ad ipsos dioecesanos
seu ordinarios per eos auctoritate nostra in causa inquisitionis seu accusationis ulterius legitime procedendum et
causam ipsam prout iustum fuerit terminandam remittendum.
Notarii autem dictae sedis quorum officium in ipsis primitivae ecclesiae initiis a felicis recordationis Clemente
papa i ad sanctorum gesta perquirenda atque conscribenda noscitur institutum ad protonotariatus officium
assumpti habitum et rochetum deferentes et alii nostri et dictae sedis officiales actu sua officia exercentes tam in
civilibus quam in criminalibus ab omni ordinariorum iurisdictione sint exempti.
24

