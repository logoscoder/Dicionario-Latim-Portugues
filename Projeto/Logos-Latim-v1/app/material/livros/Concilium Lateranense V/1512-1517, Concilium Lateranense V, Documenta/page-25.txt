Alii vero notarii habitum protonotariatus non deferentes nisi illum infra trimestre post praesentium
publicationem assumpserint et ipsi ac alii in posterum assumendi habitum et rochetum huiusmodi continue non
gestantes atque alii nostri et dictae sedis officiales officia sua actu non exercentes tam in criminalibus quam in
civilibus ratione causae summam vigintiquinque ducatorum auri de camera non excedentis dumtaxat eorumdem
dioecesanorum et ordinariorum iurisdictioni subiaceant.
In civilibus vero causis summam huiusmodi excedentibus plena gaudeant exemptione et a dictorum
dioecesanorum et ordinariorum iurisdictione penitus sint exempti.
Dignum quoque et etiam congruum arbitrantes quod ex sanctae Romanae ecclesiae cardinalium familiaribus illi
dumtaxat privilegio exemptionis gaudeant qui actu domestici et continui sunt commensales vel ab eisdem
cardinalibus ad ipsorum exequenda negotia missi vel qui recreationis causa ad tempus a Romana curia absentes
fuerint.
Ceteris vero etiam familiaritatis literas habentibus quo minus coercitioni dioecesanorum et ordinariorum
eorumdem subiaceant familiaritatis huiusmodi privilegium nullatenus suffragetur.
Et cum eisdem dioecesanis ut monasteria monialium sedi apostolicae immediate subiecta in eorum dioecesibus
consistentia semel in anno visitare possint per constitutionem in concilio Viennensi editam quae incipit:
attendentes plena fuerit data facultas illam innovamus ac exemptionibus et privilegiis quibuscumque non
obstantibus districte servari praecipimus et mandamus.
Per praemissa quoque eisdem dioecesanis et ordinariis casibus quibus in exemptos a iure iurisdictio concessa est
nullatenus praeiudicium generetur.
Exemptiones autem de cetero absque rationabili causa et quorum interest minime citatis pro tempore concessas
nullius roboris et momenti esse decernimus.
Et cum ecclesiasticus ordo confundatur si sua unicuique iurisdictio non servetur ordinariorum iurisdictioni
quantum cum deo possumus favere ac litibus finem celerius imponi et litigantium immoderatis sumptibus et
expensis parci satagentes statuimus et ordinamus quod singulae causae tam spirituales quam civiles et mixtae ac
forum ecclesiasticum quomodolibet concernentes et beneficiales dummodo beneficia ipsa generaliter reservata
non fuerint et ipsorum singulorum beneficiorum fructus redditus et proventus vigintiquatuor ducatorum auri de
camera secundum communem aestimationem valorem annuum non excedant in prima instantia extra Romanam
curiam et in partibus coram ordinariis locorum dumtaxat cognosci et terminari ita quod nulli ante definitivam
sententiam liceat appellare nec appellatio si fuerit emissa ullatenus admitti nisi ab interlocutoria quae vim habeat
definitivae vel a gravamine minime concernente negotium principale quod per appellationem a definitiva
sententia reparari non possint nisi alter collitigantium adversarii sui potentiam merito perhorrescens seu alia
probabili et honesta causa aliter quam per proprium iuramentum saltem semiplene probata coram ordinario non
auderet litigare.
Eo enim casu causae ipsae etiam appellationum in dicta curia etiam in prima instantia committi et cognosci et
terminari possint.
Alioquin appellationes et illarum etiam aliarum causarum huiusmodi commissiones in posterum et quidquid inde
secutum fuerit nullius sint roboris vel momenti.
Iudices autem et conservatores a sede apostolica deputati si in altero iurium graduati non fuerint assessorem
partibus non suspectum ab ipsis partibus vel earum altera requisiti assumere et secundum eius relationem
iudicare teneantur.
Et quia saepius et multiplici relatione percepimus quamplurimas ecclesias et illis praesidentes episcopos tam
citra quam ultra montes vexari in eorum iurisdictionibus iuribus et dominiis ac turbari a domicellis principibus et
25

