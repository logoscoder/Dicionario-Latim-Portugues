Venerabilibus autem fratribus patriarchis archiepiscopis episcopis abbatibus praelatis praesertim sub vinculo
iurisiurandi ad visitandum certis statutis que temporibus limina apostolorum Petri et Pauli et ad generalia
concilia indicta personaliter accedendum etiam tempore suae promotionis adstrictis quorum non comparentium
contumacia in diversis sessionibus per promotorem dicti concilii saepius accusata extitit et contra eosdem
petitum procedi et de incursu censurarum et poenarum protestatum solemniter reperitur non obstantibus
quibuscumque privilegiis concessionibus et indultis eis eorum que ecclesiis monasteriis et beneficiis per dictos
praedecessores nostros aut nos concessis confirmatis et innovatis quae habentes pro expressis ex certa scientia et
plenitudine potestatis cassamus irritamus et annullamus in virtute sanctae obedientiae iniungimus ac sub
excommunicationis et periurii aliis que de iure vel consuetudine et praesertim in literis indictionis et
publicationis dicti concilii Lateranensis per ipsum Iulium praedecessorem nostrum specialiter indictis aut aliis
non accedentibus ad concilium rite indictum poenis districtius mandamus ut ad dictum concilium Lateranense
accedere personaliter et usquequo conclusum et auctoritate nostra absolutum fuerit in Urbe morari debeant nisi
aliqua legitima causa impediti fuerint.
Et si ut praefertur modo fuerint impediti procuratores suos speciales cum pleno mandato ad ea quae tractanda
agenda et deliberanda erunt idoneos mittant.
Et ut omnis prorsus excusatio tollatur neve cuiquam venire debenti praetextus aliquis cuiuscumque impedimenti
relinquatur praeter publicam fidem quam in indictione huius concilii omnibus ad id venientibus liquet esse
concessam hoc eodem approbante concilio omnibus et singulis in congregationibus conciliorum generalium
adesse solitis et ad ipsum Lateranense concilium venientibus eorum que domesticis familiaribus cuiuscumque
status gradus ordinis et conditionis vel nobilitatis existant ecclesiasticis et saecularibus pro se et bonis suis
quibuscumque per civitates terras et loca tam maritima quam terrestria dictae Romanae ecclesiae subiecta ad
concilium Lateranense ad Urbem veniendi et in ea libere commorandi et pro animi sententia consulendi et ab ea
quoties videbitur recedendi et post quatuor menses a dicti concilii conclusione et dissolutione liberum tutum et
securum salvumconductum ac plenam et omnimodam securitatem auctoritate apostolica tenore praesentium de
consilio et potestate praedictis damus et concedimus et impartimur alios que salvosconductus et securitates
habere cupientibus dare libere pollicemur quos omnes et singulos benigne et caritative tractabimus et
suscipiemus.
Mandantes omnibus et singulis principibus saecularibus quantumcumque grandi dignitate etiam imperiali regali
reginali ducali aut alia quacumque fulgentibus et civitatum rectoribus ac civibus eorum rempublicam
gubernantibus et regentibus ut praelatis et aliis ad dictum concilium Lateranense venientibus sub divinae
maiestatis et indignationis nostrae incursu et poenis contra impedientes conciliorum celebrationem et praesertim
dicti Lateranensis concilii in iure sive literis prefatae indictionis per praedecessorem nostrum contentis et
appositis liberam licentiam et facultatem salvum que conductum veniendi et redeundi et per eorum dominia
terras et loca per quae ipsos transitum facere oporteat cum eorum rebus et bonis ac equis liberum transitum et
innoxium concedant omnibus prorsus exceptionibus sive excusationibus semotis ac cessantibus.
Mandamus insuper et iniungimus sub indignationis nostrae et aliis arbitrio nostro infligendis poenis omnibus et
singulis gentibus nostris armigeris tam pedestribus quam equestribus eorum que ducibus et ductoribus ac etiam
arcium nostrarum castellanis civitatum que et locorum dictae Romanae ecclesiae subiectorum legatis
gubernatoribus rectoribus locum tenentibus potestatibus officialibus et vassallis ut quibusvis constitutionibus
ordinationibus apostolicis legibus imperialibus statutis que et consuetudinibus municipalibus etiam iuramento et
confirmatione apostolica aut quavis alia firmitate roboratis non obstantibus quae salvoconductui et securitati
praemissis in aliquo derogare seu illa quoquo modo impedire possent etiam si talia forent de quibus specialis et
specifica expressa et individua non autem per generales clausulas id importantes mentio seu quaevis alia
expressio habenda foret illorum omnium tenores praesentibus ac si de verbo ad verbum insererentur pro
expressis habentes et aliis quibuscumque cuiuscumque gradus status conditionis et praeeminentiae fuerint ut
ipsos venientes ad concilium Lateranense libere tute et secure transire morari et recedere permittant et permitti
faciant ne tam sanctum laudabile ac pernecessarium concilium quavis causa vel praetextu distrahatur et ut ad
illud venientes tute ac in pacis tranquillitate libertate que vivere dicere et expedire valeant quae honorem dei
omnipotentis statum que totius ecclesiae concernant.
Nulli ergo ....
Si quis autem ....

13

