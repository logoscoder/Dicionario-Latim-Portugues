Insuper cum iam per multa temporum spatia per nonnullos praelatos Gallicae nationis et nobiles laicos ac alios
illis faventes praesertim cuiusdam sanctionis praetextu quam ipsi pragmaticam vocant apostolicae sedi sanctae
que Romanae universalis ecclesiae capiti libertati et auctoritati enormiter detractum sacris que canonibus
derogatum fuerit nos rem adeo perniciosam in dei offensam et ecclesiae praefatae vilipendium et evidens
detrimentum amplius ferre nequeuntes cum sanctio ipsa ab omni ad id legitima potestate carentibus nullorum que
summorum pontificum aut generalium legitimorum conciliorum auctoritate facta sed quodam abusu tantum in
illis partibus introducta et observata fuerit illa que cum in ea contentis nulla et invalida merito declarari et
abrogari debeat quam etiam clarae memoriae Ludovicus xi Francorum rex abrogavit ut in eius patentibus literis
desuper confectis plenius continetur.
Declarationis igitur et abrogationis per nos faciendarum huiusmodi negotium et discussionem venerabilium
fratrum nostrorum ecclesiae praefatae cardinalium et aliorum praelatorum congregationibus quas in Lateranensi
sala superiori quatenus opus fuerit facient relationem que discussorum in prima aut aliis sessionibus prout
commode fieri poterit nobis et sacro concilio faciendam eodem sacro concilio approbante committimus.
Gallicos que praelatos capitula ecclesiarum et monasteriorum parlamenta et laicos illis faventes cuiuscumque
dignitatis etiam si regalis existerent sanctione praefata abutentes seu illam approbantes omnes que et singulos
alios sua communiter vel divisim interesse putantes per edictum publicum cum ad partes illas tutus non pateat
accessus in Mediolanensis Astensis et Papiensis ecclesiarum valvis affigendum moneri et citari infra certum
competentem terminum praefigendum ad comparendum coram nobis et concilio praefato causas que dicendum
quare sanctio praefata illius que corruptela et abusio in concernentibus auctoritatem dignitatem et unitatem
ecclesiae Romanae et apostolicae sedis sacrorum que canonum et ecclesiasticae libertatis violationem nulla et
invalida declarari decerni et abrogari non debeat illos que sic monitos et citatos arctari et teneri ac si personaliter
moniti et citati fuissent statuimus et decernimus.
Ulterius omnes et singulas provisiones collationes beneficiorum ecclesiasticorum confirmationes electionum et
postulationum concessionum gratias mandata et indulta quaecumque tam gratiam quam iustitiam seu mixtim
concernentia cuiuscumque tenoris existant quae praesentibus pro expressis haberi volumus per synagogam vel
conciliabulum Pisanum illius que schismaticos adhaerentes auctoritate et dignitatibus omnibus carentes facta et
concessa quamvis sint nulla et invalida pro potiori tamen cautela nulla et irrita nullius que roboris vel momenti
esse omnes que et singulos cuiuscumque dignitatis status gradus nobilitatis ordinis et conditionis existentes
quibus concessa fuerunt aut quorum commodum utilitatem seu honorem quomodolibet respiciunt nullos eorum
fructus redditus et proventus suos facere vel hactenus fecisse sed ad illorum restitutionem et ipsorum
beneficiorum et aliorum praemissorum concessorum dimissionem teneri et nisi beneficia ipsa et alia eis concessa
infra duos menses a data praesentium computandos realiter et omnino dimiserint etiam aliis beneficiis
ecclesiasticis quae iusto titulo possident eo ipso privatos existere dicto sacro approbante concilio decernimus.
Fructus quoque redditus et proventus huiusmodi ac quasvis pecunias decimarum per dictum conciliabulum
impositarum exactos et exigendos expeditioni contra infideles faciendae applicamus.
Ut autem declaratio reformationis et nullitatis sanctionis praedictae alia que gerenda mature exequi et praelati ad
sacrum concilium huiusmodi venturi quorum aliquos iam iter ad veniendum arripuisse accepimus commode
venire possint quintam sessionem decimoquarto kalendas martii quae erit quarta feria post primam dominicam
quadragesimae proxime futurae faciendam praefato sacro concilio approbante indicimus.
Nulli ergo ....
Si quis autem ....
Iulius episcopus servus servorum dei ad perpetuam rei memoriam sacro approbante concilio.
Si summus rerum opifex terrarum caeli que sator sua ineffabili providentia Romanum pontificem in cathedra
praeeminentiae pastoralis christiano generi praeesse voluit ut sanctam Romanam universalem ecclesiam sinceris
corde et opere gubernaret fidelium que omnium profectibus solicitis studiis intenderet decens et salutare
reputamus ut in electione praefati pontificis in quem ut puritatis et candoris speculum fideles ipsi intuentur omnis
3

