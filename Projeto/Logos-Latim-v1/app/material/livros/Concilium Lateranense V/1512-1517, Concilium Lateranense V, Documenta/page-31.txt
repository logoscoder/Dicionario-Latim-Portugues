Divina disponente clementia per quam reges regnant et principes imperant in eminenti apostolatus specula et
super gentes et regna meritis licet imparibus constituti animo revolventes quod etsi ea quae pro salubri et quieto
regimine regnorum et ad pacem et iustitiam populorum perpetua eorumdem regnorum stabilitate regibus
praesertim de fide catholica et de republica christiana et apostolica sede benemeritis laudabili et provida nostra
ordinatione cum venerabilibus fratribus nostris sanctae Romanae ecclesiae cardinalibus concessa ac ad effectum
huiusmodi gesta statuta ordinata decreta facta ve sunt plenam roboris obtineant firmitatem illis nihilominus
interdum sacro approbante concilio nostrae innovationis et approbationis robur adiicimus ut eo firmius illibata
perdurent quo saepius erunt nostra auctoritate ac etiam generalis concilio praesidio communita efficacem que
operam circa eorumdem conservationem libenter adhibemus ut reges et ipsorum regnorum personae
concessionibus privilegiis statutis et ordinationibus huiusmodi in domino plene gaudentes in pacis et
tranquillitatis ac amoenitatis dulcedine conquiescant et in eorum solita erga eamdem sedem devotione ferventius
perseverent.
Nuper siquidem ut ecclesia sponsa nostra in sancta unione conservaretur et per christi fideles sacris canonibus a
Romanis pontificibus et sacris generalibus conciliis dumtaxat editis uterentur quasdam constitutiones quas de
cetero loco pragmaticae sanctionis et contentorum in ea in regno Franciae pro bono pacis et concordiae ac illius
communi et publica utilitate cum carissimo in christo filio nostro Francisco Francorum rege christianissimo dum
Bononiae cum nostra curia essemus tractatas et cum eisdem fratribus nostris diligenter examinatas et de eorum
consilio cum praefato rege concordatas et per ipsius regis legitimum procuratorem acceptatas de eorumdem
fratrum consilio et unanimi consensu statuimus et ordinavimus prout in nostris literis desuper confectis plenius
continetur quarum tenor sequitur et est talis: primitiva illa ecclesia ....
Nos igitur ut literae ipsae quae ob id praecipue editae fuerunt ut in corpore mystico sancta videlicet ecclesia
perpetua caritas et pax inviolata perdurent et si qua membra dissentiant ea commode suo reinserantur corpori eo
magis observentur quo clarius constiterit ipsas literas ea matura et salubri deliberatione ac nobis dicto sacro
Lateranensi approbante concilio approbatas et innovatas quae statutae et ordinatae fuerunt licet ad earumdem
literarum subsistentiam et validitatem alia approbatione non indigerent ad abundantiorem tamen cautelam ut eo
tenacius observentur et difficilius tollantur quo tantorum patrum fuerint maiore approbatione munitae literas
praedictas cum omnibus et singulis statutis ordinationibus decretis diffinitionibus pactis conventionibus
promissione voluntate ac poenis inhibitione aliis que omnibus et singulis clausulis in eis contentis illa praesertim
qua voluimus quod si praefatus Francorum rex supradictas literas ac omnia et singula in eis contenta intra sex
menses a data praesentium computandos non approbaret et ratificaret et ea perpetuis futuris temporibus in regno
suo et aliis locis et dominiis dicti regni per omnes praelatos et alias ecclesiasticas personas ac curias
parlamentorum acceptari legi publicari iurari et registrari ad instar aliarum constitutionum regiarum et de
acceptatione lectione publicatione iuramento et registratione praedictis intra praedictum tempus per omnium et
singulorum supradictorum patentes literas aut authenticas scripturas nobis non trasmitteret aut nuntio nostro
apud ipsum regem existente per eum ad nos destinandum non consignaret et deinde singulis annis etiam legi
prout aliae ipsius Francorum regis constitutiones et ordinationes quae in viridi sunt observantia observari debent
inviolabiliter observari cum effectu non fecerit literae ipsae et inde secuta quaecumque essent cassa et nulla
nullius que roboris vel momenti sacro Lateranensi concilio approbante apostolica auctoritate et potestatis
plenitudine approbamus et innovamus eas que inviolabiliter et irrefragabiliter observari et custodiri mandamus
robur que perpetuae firmitatis in eventum dictarum approbationis et ratificationis et non aliter nec alio modo
obtinere omnes que in dictis literis comprehensos ad ipsarum literarum ac omnium et singulorum in eis
expressorum observationem sub censuris et poenis ac aliis in eis contentis iuxta earumdem literarum tenorem et
formam teneri et obligatos esse decernimus et declaramus non obstantibus constitutionibus et ordinationibus
apostolicis ac omnibus illis quae in dictis literis voluimus non obstare ceteris que contrariis quibuscumque.
Nulli ergo ....
Si quis autem ....
Leo episcopus servus servorum dei ad perpetuam rei memoriam sacro approbante concilio.
Pastor aeternus gregem suum usque ad consummationem saeculi nunquam deserturus ita apostolo teste
obedientiam dilexit ut pro expiando primi parentis inobedientiae peccato se ipsum humiliaverit factus obediens
usque ad mortem migraturus vero ex mundo ad patrem in soliditate petrae Petrum eius que successores vicarios
suos instituit quibus ex libro regum testimonio ita obedire necesse est ut qui non obedierit morte moriatur.
31

