corruptelam et abusionem huiusmodi vel malignitate temporum vel alias illi providere et in totum occurrere non
valentes suis temporibus tolerasse visi fuerunt considerantes tamen ab ipsius Bituricensis sanctionis editione vix
annos septuaginta fluxisse nullum que infra hoc temporis spatium praeter hoc Lateranense concilium legitime
fuisse celebratum in quo cum disponente domino constituti simus ab eiusdem improbae sanctionis extirpatione et
totali annullatione sine nostra et tantorum patrum in praesenti concilio congregatorum nota ac nostrae et
dictorum illa utentium animarum periculo abstinere seu desistere non posse Augustino teste iudicamus atque
censemus.
Et sicut piae memoriae Leo papa i praedecessor noster cuius in hoc libenter quoad possumus vestigia imitamur
ea quae in secunda ephesina synodo temere contra iustitiam et catholicam fidem gesta fuerunt postmodum in
Chalcedonensi concilio mandavit ac fecit pro dictae fidei firmitate revocari ita et nos a tam nefariae sanctionis et
contentorum in ea revocatione retrahi aut desistere salva conscientia ac nostro et ipsius ecclesiae honore non
posse aut debere censemus.
Nec illud nos movere debet quod sanctio ipsa et in ea contenta in Basileensi concilio edita et ipso concilio
instante a Bituricensi congregatione recepta et acceptata fuerunt cum ea omnia post translationem eiusdem
Basileensis concilii per felicis memoriae Eugenium papam iv etiam praedecessorem nostrum factam a basileensi
conciliabulo seu potius conventicula quae praesertim post huiusmodi translationem concilium amplius appellari
non merebatur facta extiterint ac propterea nullum robur habere potuerint cum etiam solum Romanum
pontificem pro tempore existentem tamquam auctoritatem super omnia concilia habentem conciliorum
indicendorum transferendorum ac dissolvendorum plenum ius et potestatem habere nedum ex sacrae scripturae
testimonio dictis sanctorum patrum ac aliorum romanorum pontificum etiam praedecessorum nostrorum
sacrorum que canonum decretis sed propria etiam eorumdem conciliorum confessione manifeste constet quorum
aliqua referre placuit reliqua vero utpote notoria silentio praeterire.
In Alexandrina enim synodo Athanasio ibidem existente Felici Romano pontifici ab eadem synodo scriptum
fuisse legimus Nicaenam synodum statuisse non debere absque Romani pontificis auctoritate concilia celebrari.
Neque nos latet etiam eumdem Leonem pontificem Ephesinam secundam synodum ad Calchedonem transtulisse
Martinum etiam papam v praesidentibus suis in concilio Senensi potestatem transferendi concilium nulla
consensu ipsius concilii mentione habita dedisse Ephesinam quoque primam synodum Caelestino ac
Calchedonensem eidem Leoni sextam Agathoni septimam Hadriano octavam Nicolao octavam etiam
Constantinopolitanam synodum dum Hadriano Romanis pontificibus praedecessoribus nostris maximam
reverentiam exhibuisse eorumdem que pontificum institutionibus et mandatis in sacris conciliis per eos editis et
factis reverenter et humiliter obtemperasse.
Unde Damasus papa et ceteri episcopi Romae congregati scribentes de concilio Ariminensi episcopis in Illyrico
constitutis praeiudicium aliquod per numerum episcoporum Arimini congregatorum fieri non potuisse testantur
quandoquidem constet Romanum pontificem cuius ante omnia decebat spectari decretum talibus non praebuisse
consensum eumdem que Leonem pontificem universis Siciliae episcopis scribentem idem noluisse apparet.
Consueverunt que antiquorum conciliorum patres pro eorum quae in suis conciliis gesta fuerunt corroboratione a
Romano pontifice subscriptionem approbationem que humiliter petere et obtinere prout ex Nicaena et Ephesina
ac Calchedonensi huiusmodi et sexta Constantinopolitana et septima eadem Nicaena et Romana sub Symmacho
synodis habitis earum que gestis nec non in Aimari libro de synodis manifeste colligitur.
Quod etiam novissime Constantienses patres fecisse constat quam laudabilem consuetudinem si Bituricenses et
Basileenses secuti fuissent huiusmodi molestia procul dubio careremus.
Cupientes quoque huiusmodi negotium ad debitum finem perduci ac tam vigore citationum hactenus a nobis et
praefato Iulio praedecessore ex abundanti emanatarum quam aliorum praemissorum quae ita notoria sunt ut nulla
valeant excusatione aut tergiversatione celari etiam ex nostro pastorali officio procedentes omnes que et singulos
tam iuris quam facti defectus si qui forsan in praemissis intervenerint supplentes ex certa nostra scientia et de
apostolicae potestatis plenitudine eodem sacro approbante concilio tenore praesentium praefatam pragmaticam
sanctionem seu corruptelam eius que approbationem quomodolibet emanatam omnia que et singula decreta
capitula statuta constitutiones sive ordinationes in eodem quomodolibet contentas seu etiam insertas ac ab aliis
33

