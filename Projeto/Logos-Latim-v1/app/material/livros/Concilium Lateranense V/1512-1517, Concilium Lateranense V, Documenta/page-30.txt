approbavit legendos que hactenus recepit et in posterum recipiet praedicent et explanent nec quidquam eius
proprio sensui contrarium aut dissonum adiiciant sed illis semper insistant quae ab ipsius sacrae scripturae verbis
et praefatorum doctorum interpretationibus rite et sane intellectis non discordant.
Tempus quoque praefixum futurorum malorum vel antichristi adventum aut certum diem iudicii praedicare vel
asserere nequaquam praesumant cum veritas dicat non esse nostrum nosse tempora vel momenta quae pater
posuit in sua potestate ipsos que qui hactenus similia asserere ausi sunt mentitos ac eorum causa reliquorum
etiam recte praedicantium auctoritati non modicum detractum fuisse constet inhibentes omnibus et singulis
clericis saecularibus vel regularibus praefatis ceteris que cuiuscumque status gradus et ordinis existant qui hoc
onus assument ne de cetero in sermonibus suis publicis alia quaeque futura ex literis sacris constanter praedicere
nec illa a spiritu sancto vel divina revelatione se habuisse affirmare et alienas inanes que divinationis
asseveranda aut alio quocumque modo tractanda assumant sed ex divinae vocis praecepto evangelium omni
creaturae cum vitiorum detestatione et virtutum commendatione enucleent et declarent et pacem ac dilectionem
mutuam a redemptore nostro tantopere commendatam ubique foventes non scindant vestem inconsutilem christi
sed ab episcoporum et praelatorum ac aliorum superiorum eorum que status scandalosa detractione quos coram
vulgo et laicis non modo incaute sed etiam intemperanter reprehendunt et mordent et ab eis male gestorum
expressis quandoque nominibus aperta et manifesta redargutione abstineant.
Denique constitutionem felicis recordationis Clementis papae quae incipit: religiosi quam tenore praesentium
innovamus et approbamus inviolabiliter ab eis observari debere decernimus ut hac ratione ad utilitatem populi
praedicantes et eum domino lucrifacientes talentum quod ab illo acceperant superlucrari et eiusdem gratiam et
gloriam consequi mereantur.
Ceterum si quibusdam eorum dominus futura quaedam in dei ecclesia inspiratione quapiam revelaverit ut per
Amos prophetam ipse promittit et Paulus apostolus praedicatorum princeps spiritum inquit nolite extinguere
prophetias nolite spernere hos aliorum fabulosorum et mendacium gregi connumerari vel aliter impediri minime
volumus.
Extinguitur namque ipsius gratia spiritus Ambrosio teste si incipientibus loqui fervor contradictione sopitur et
tunc spiritui sancto iniuria certe fieri dicitur.
Et quoniam res magni momenti est eo quod non de facile credendum sit omni spiritui sed sint probandi spiritus
teste apostolo an ex deo proveniant volumus ut lege ordinaria tales assertae inspirationes antequam publicentur
aut populo praedicentur exnunc apostolicae sedis examini reservatae intelligantur.
Quod si sine morae periculo id fieri non valeret aut urgens necessitas aliud suaderet tunc eodem ordine servato
ordinario loci notificetur ut ille adhibitis se cum tribus aut quatuor doctis et gravibus viris et huiusmodi negotio
cum eis diligenter examinato quando id expedire videbunt super quo eorum conscientias oneramus licentiam
concedere possint.
Si qui autem contra premissorum aliquod committere quidquam ausi fuerint ultra poenas contra tales a iure
statutas excommunicationis etiam sententiam a qua non nisi a Romano pontifice praeterquam in mortis articulo
constituti absolvi possint eos incurrere volumus.
Et ut eorum exemplo alii attentare similia minime audeant eis praedicationis etiam officium interdictum esse
perpetuo decernimus non obstantibus constitutionibus ordinationibus ac privilegiis et indultis et litteris
apostolicis ordinibus et personis praefatis etiam in Mari magno comprehensis ac etiam a nobis forsan approbatis
innovatis vel etiam de novo concessis quae quo ad hoc nolumus eis in aliquo suffragari.
Nulli ergo ....
Si quis autem ....
Leo episcopus servus servorum dei ad perpetuam rei memoriam sacro approbante concilio.

30

