praedecessoribus nostris probati et confirmati sint ne praefati montes a christiano dogmate dissonantes vel non
utraque parte diversimode sentiente atque praedicante.
Nonnullis enim magistris et doctoribus dicentibus eos montes non esse licitos in quibus aliquid ultra sortem pro
libra decurso certo tempore per ministros huius montis ab ipsis pauperibus quibus mutuum datur exigitur et
propterea ab usurarum crimine iniustitia ve seu ab aliqua certi specie mali mundos non evadere cum dominus
noster Luca evangelista attestante aperto nos praecepto obstrinxerit ne ex dato mutuo quidquam ultra sortem
sperare debeamus.
Ea enim propria est usurarum interpretatio quando videlicet ex usu res quae non germinat nullo labore nullo
sumptu nullo ve periculo lucrum foetus que conquiri studetur.
Addebant etiam iidem magistri et doctores in his montibus neque commutativae neque distributivae iustitiae fieri
satis cum tamen iustitiae terminos contractus huiusmodi excedere non debeant si debeant approbari id que
praeterea probare nitebantur quia impensae pro huiusmodi montium conservatione a pluribus ut aiunt debitae a
solis pauperibus quibus mutuum datur extorqueantur plura que interdum ultra necessarias et moderatas impensas
non absque specie mali ac incentivo delinquendi quibusdam aliis personis ut inferre videntur exhibeantur.
Aliis vero pluribus magistris et doctoribus contra asserentibus et in multis italiae gymnasiis verbo et scripto
conclamantibus pro tanto bono tam que reipublicae pernecessario modo ratione mutui nihil petatur neque
speretur pro indemnitate tamen eorumdem montium impensarum videlicet ministrorum eorumdem ac rerum
omnium ad illorum necessariam conservationem pertinentium absque montium huiusmodi lucro id que
moderatum et necessarium ab his qui ex huiusmodi mutuo commodum suscipiunt licite ultra sortem exigi et capi
posse nonnihil licere cum regula iuris habeat quod qui commodum sentit onus quoque sentire debeat praesertim
si apostolica accedat auctoritas.
Quam quidem sententiam a felicis recordationis Paulo ii Sixto iv Innocentio viii Alexandro vi et Iulio ii Romanis
pontificibus praedecessoribus nostris probatam a sanctis quoque ac deo devotis et in magna ob sanctitatis
opinionem existimatione habitis evangelicae veritatis praedicationibus praedicatam esse ostendunt.
Nos super hoc prout nobis est ex alto concessum opportune providere volentes alterius quidem partis iustitiae
zelum ne vorago aperiretur usurarum alterius pietatis et veritatis amorem ut pauperibus subveniretur utriusque
vero partis studium commendantes cum haec ad pacem et tranquillitatem totius reipublicae christianae spectare
videantur sacro approbante concilio declaramus et diffinimus montes pietatis antedictos per respublicas institutos
et auctoritate sedis apostolicae hactenus probatos et confirmatos in quibus pro eorum impensis et indemnitate
aliquid moderatum ad solas ministrorum impensas et aliarum rerum ad illorum conservationem ut praefertur
pertinentium pro eorum indemnitate dumtaxat ultra sortem absque lucro eorumdem montium recipitur neque
speciem mali praeferre nec peccandi incentivum praestare neque ullo pacto improbari quinimo meritorium esse
ac laudari et probari debere tale mutuum minime usurarium putari licere que illorum pietatem et misericordiam
populis praedicare etiam cum indulgentiis a sancta sede apostolica eam ob causam concessis ac deinceps alios
etiam similes montes cum apostolicae sedis approbatione erigi posse multo tamen perfectius multo que sanctius
fore si omnino tales montes gratuiti constituerentur hoc est si illos erigentes aliquos census assignarent quibus si
non omni saltem vel media ex parte huiusmodi montium ministrorum solvantur impensae ut ad leviorem aeris
solvendi portionem medio hoc pauperes gravari contingat ad quos cum huiusmodi census assignatione pro
impensarum supportatione erigendos christi fideles maioribus indulgentiis invitandos esse decernimus.
Omnes autem religiosos et ecclesiasticas ac saeculares personas qui contra praesentis declarationis et sanctionis
formam de cetero praedicare seu disputare verbo vel scriptis ausi fuerint excommunicationis latae sententiae
poenam privilegio quocumque non obstante incurrere volumus non obstantibus praemissis ac constitutionibus et
ordinationibus apostolicis ceteris que contrariis quibuscumque.
Nulli ergo ....
Si quis autem ....

23

