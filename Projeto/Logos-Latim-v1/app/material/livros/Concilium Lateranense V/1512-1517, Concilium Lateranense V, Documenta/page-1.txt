1512-1517- Concilium Lateranense V - Documenta
Iulius episcopus servus servorum dei ad perpetuam rei memoriam sacro approbante concilio.
Cum inchoatam huius sacri Lateranensis concilii celebrationem ad dei laudem universalis ecclesiae pacem
fidelium unionem schismatis et haeresum eversionem morum reformationem ac contra perfidos fidei hostes
expeditionem altissimi dextera assistente prosequi intendamus ut omnium schismaticorum et pacis hostium
latrantium canum ora obtundantur universi que christi fideles valeant a tam pestifero et venenoso contagio se
immaculatos servare in hac praesenti secunda sessione in spiritu sancto legitime congregata indictionis
convocationis et publicationis schismaticae conventiculae et asserti conciliabuli Pisani ad scindendum et
scandalizandum ecclesiae praefatae unionem emanatarum citationum monitionum decretorum absolutionum
sententiarum actorum legatorum creationum obedientiarum subtractionum assertarum censurarum appositionum
ipsius que conciliabuli translationis ad Mediolanum vel Vercellensem civitates aut alia loca quaecumque
omnium que et singulorum in dicto conciliabulo gestorum et conclusorum reprobationes damnationes
revocationes cassationes irritationes et annullationes per nos habita cum venerabilibus fratribus nostris sanctae
Romanae ecclesiae cardinalibus deliberatione matura et de eorumdem fratrum consilio et unanimi consensu ac
ex certa scientia et de apostolicae potestatis plenitudine per diversas nostras literas respective praesertim sub data
quintodecimo kalendas augusti pontificatus nostri anno octavo ac tertio nonas decembris et idibus aprilis
eiusdem pontificatus anno nono editas factas et emanatas literas que ipsas cum decretis declarationibus
inhibitionibus mandatis hortationibus monitionibus interdictorum ecclesiasticorum appositionibus et aliis
sententiis censuris et poenis tam a canonicis sanctionibus quam a nobis maxime in literis indictionis huius sacri
universalis concilii ac omnibus et singulis aliis clausulis in dictis literis contentis quarum tenores ac si de verbo
ad verbum praesentibus insererentur pro expressis haberi volumus licet ut firma et valida nulla alia confirmatione
aut approbatione egerent ad abundantiorem cautelam et veritatis manifestationem hoc sacro approbante concilio
confirmamus approbamus et innovamus illa que inviolabiliter observari volumus statuimus et ordinamus
supplentes omnes et singulos defectus si qui forsan intervenerint in eisdem.
Nec non conciliabulum praefatum illius que translationem ac omnia et singula per ipsum conciliabulum illi que
assistentes adhaerentes fautores et consentientes directe vel indirecte quomodocumque et qualitercumque a die
indictionis ipsius conciliabuli usque in praesentem diem acta facta gesta et prolata ac in posterum gerenda
agenda facienda et proferenda etiamsi talia sint vel fuerint de quibus specialis specifica expressa ac individua
mentio habenda foret illorum tenores et qualitates etiam pro expressis habentes ut alia adulterina et a veritate
deviantia concilia et in eis gesta a iure sacris que canonibus damnata et reprobata fuerunt damnamus et
reprobamus ac prout sunt nulla irrita et inania nullius que roboris vel momenti fuisse et esse nuntiamus et
quatenus opus sit cassamus irritamus et annullamus ac pro cassis irritis et annullatis haberi volumus.
Et nihilo minus hoc sacrum concilium oecumenicum iuste rationabiliter ac ex veris et legitimis causis rite que et
recte indictum celebrari inceptum omnia que et singula quae in eo facta et gesta sunt et de cetero fient ac
gerentur iusta rationabilia firma et valida fore ac idem robur eamdem que vim potestatem auctoritatem et
firmitatem habere et obtinere quae alia concilia generalia praesertim Lateranense a sacris canonibus approbata
habent et obtinent hoc eodem sacro concilio approbante decernimus et declaramus.
Insuper que temporum dispositione aestivis que caloribus instantibus ut commoditati et valetudini praelatorum
consulatur ultramontani que et trans mare existentes qui hactenus ad hoc sacrum concilium venire non potuerunt
expectentur propter que alias iustas et rationabiles causas praefato sacro concilio notas et ab eo approbatas
tertiam sessionem continuationis celebrationis concilii praefati tertio nonas novembris proxime futuri faciendam
hoc praefato sacro concilio similiter approbante indicimus.
Omnibus que et singulis praelatis et aliis in eodem concilio tunc existentibus a Romana curia recedendi et pro
eorum voluntate ubi eis placuerit morandi dummodo dicta tertio nonas novembris in praefato concilio
Lateranensi cessante legitimo impedimento de quo clare constet sub poenarum in literis indictionis ipsius concilii
et canonicis sanctionibus contra non accedentes ad concilia indictarum incursu praesentes existant licentiam et
facultatem praefato sacro concilio etiam approbante concedimus et indulgimus.
Nulli ergo ....
1

