[0128D] Serm. 281, al. de diversis, 104.: «Delectat, inquit, piam mentem tale spectaculum contueri, quale sibi
beata Perpetua de se ipsa revelatum esse narravit, virum se factam certasse cum diabolo. Illo quippe certamine in virum
perfectum etiam ipsa currebat, in mensuram aetatis plenitudinis Christi.» Et in alio sermone ad eamdem Perpetuae
visionem alludens, similia repetit [(2)] {foot}
[0128D] Serm. 280, al. de diversis, 103.. «Quid enim gloriosius his feminis, quas viri mirantur facilius quam
imitantur? Sed hoc illius potissimum laus est, in quem credentes, et in cujus [0129A] nomine fideli studio concurrentes,
secundum interiorem hominem nec masculus nec femina inveniuntur, ut etiam in his quae sunt feminae corpore, virtus
mentis sexum carnis abscondat, et in membris pigeat cogitare, quod in factis non potuit apparere.»
Cur vero Basnagio displicuerit victoriae praemium ramo viridi malis aureis ornato designari, satis equidem
percipere non possum. Annon enim Joannes evangelista in martyrum manibus palmas vidit? «Et palmae, inquit, in
manibus eorum.» Si victorias martyrum in palmis adumbravit Spiritus sanctus, cur ramus viridis ejusdem victoriae
typus esse non potuit?
Non erat etiam cur Perpetuae lucta cum diabolo adeo Basnagius offenderetur, ut qui Jacobi luctam cum
angelo saepius legerit. Annon enim, si non ad [0129B] mysticas hujus facti rationes attendamus, magis absurdum videri
poterit, hominem non in somniis, sed vigilantem, totam noctem luctari cum bono angelo, quam sanctam feminam
luctari in somniis cum diabolo? Quod si non indignum fuit Spiritu sancto, lucta Jacobi cum angelo mysticum quid
adumbrare, cur quaerit Basnagius an digna fuerit Spiritu sancto oblata Perpetuae visio, qua sibi videbatur adversus
diabolum decertare? Cur etiam quaerit an similia umquam prophetis Spiritus idem sanctus obtulerit? Obtulit enim, ut
vidimus. Quid enim interest, dormiendo an vigilando Jacobus et Perpetua luctati fuerint, ille cum angelo, illa cum
diabolo? Ramus viridis tanquam victoriae pretium Perpetuae oblatus, simile quid etiam habet, ut vidimus in canonicis
et [0129C] genuinis Spiritus sancti revelationibus, palmas scilicet, quas in manibus martyrum Joannes vidit. Sexus
denique mutatio nihil aliud denotat, ut Augustinus observat, quam quod Apostolus scripsit: «In Christo Jesu, neque
masculum esse neque feminam;» et non solum masculos, sed etiam feminas evadere per virtutis exercitationem,
«secundum interiorem hominem in virum perfectum, in mensuram aetatis plenitudinis Christi. An ergo indignum fuit
Spiritu sancto mystica visione significare quod mysticis verbis Paulus expresserat? Sed annon idem Spiritus sanctus
quod per Isaiam de gentium conversione sub diversis variorum animalium figuris, metaphoricisque verbis praedixerat,
postmodum Apostolorum principi, linteo ipsi in visione exhibito omnis generis immundis [0129D] animalibus referto
significavit? Annon saepius idem spiritus sanctus, quod per prophetas verbis aliquando praedixit, idem et propheticis
actionibus adumbravit, quae primo aspectu non satis videri possunt cum decentia fuisse gravitateque conjuncta? Ut cum
Isaias nudus jubetur ambulare, Ezechiel panem comedere, aut opertum «stercore quod egreditur de homine,» aut in
boum fimo confectum; et Osce sumere sibi uxorem fornicariam, et filios sibi facere fornicationum. Quid responderet
Basnagius, si atheus aliquis ipsum interrogaret: Haeccine sunt Spiritu sancto digna? haeccine tibi videntur satis cum
gravitate decentiaque conjuncta? Quamcumque igitur rationem excogitaret ut prophetica haec gesta [0130A] mandante
Spiritu sancto suscepta, ab impiorum irrisionibus tueretur, similem et nos semper et facile excogitabimus ad Perpetuae
visionem ab ipsius Basnagii cavillationibus vindicandam: nisi forte majorem in dormientis quamvis propheticis
somniis, quam in vigilantium propheticis item actionibus decentiam gravitatemque requirat.
Quamquam et illud minime praetermittendum, imprudenter petere Basnagium, ut huic Perpetuae visioni aliam
omnino similem in sacris libris exhibeamus. Hoc enim argumento omnes ferme in suspicionem adducere poterit
sanctorum visiones quae in historiis ecclesiasticis referuntur. Non multas enim reperiet recensitis in sacris libris omnino
similes. Oblatam sancto Cypriano futuri martyrii revelationem in ejus [0130B] Vita Pontius diaconus refert, cui nullam
omnino similem prophetis obtulit umquam Spiritus sanctus. Hanc igitur in exemplum adducam: «Eo die quo primum in
exilii loco mansimus (nam et me inter domesticos comites dignatio charitatis ejus delegerat exulem voluntarium, quod
utinam et in passione licuisset!), apparuit mihi, inquit, nondum somni quiete sopito, juvenis ultra modum enormis: qui
cum me quasi ad praetorium duceret, videbar mihi tribunali sedentis tum proconsulis admoveri. Is ut in me respexit,
annotare statim coepit in tabula sententiam quam non sciebam. Nihil enim de me solita interrogatione quaesierat. Sed
enim juvenis, qui a tergo ejus stabat, admodum curiosus legit quidquid fuerat annotatum. Et quia inde verbis proferre
non [0130C] poterat, nutu declarante monstravit, quid in litteris tabulae illius haberetur. Manu enim expansa et
complanata ad spatae modum, ictum solitae animadversionis imitatus, quod volebat intelligi, ad instar liquidi sermonis
expressit. Intellexi sententiam passionis futuram. Rogare coepi et petere continuo, ut dilatio mihi vel unius diei
prorogaretur, donec res meas legitima ordinatione disponerem. Et cum preces frequenter iterassem, rursus in tabula
coeperat nescio quid annotare. Sensi tamen de vultus serenitate judicis mentem quasi justa petitione commotam. Sed et
ille juvenis, qui jamdudum de passionis indicio, gestu potius, quam sermone prodiderat; clandestino identidem nutu
concessam dilationem quae in crastinum petebatur, contortis post invicem digitis [0130D] significare properavit.» Huic
omnino similem frustra requiret Basnagius inter propheticas cum veteris, tum Novi Testamenti revelationes. Scripturae
loca quibus cum haec Cypriani visio aliquam videtur habere similitudinem notavit Pontius; sed non adeo affinia sunt ut
quae superius annotavimus cum ea de qua nunc agimus, Perpetuae revelatione; sic enim habet: «Quid hac revelatione

