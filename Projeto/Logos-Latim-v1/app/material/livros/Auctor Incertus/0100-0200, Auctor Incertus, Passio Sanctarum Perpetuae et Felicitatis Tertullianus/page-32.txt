Caesaris in arena depugnasse. Disertissime [0057C] id expressum legitur nostrae hujus editionis, cap. II, 3, 4, cap. V, 3.
Geta secundogenitus filius fuit Severi Imperatoris, quem simul cum fratre majore Antonino Caracalla, consortes imperii
a patre adhuc vivente renuntiatos, Herodianus tradit, lib. III, consentientibus Spartiano, et ex Dione, Xiphilino. Id
accuratissimus Petavius in annum confert septimum imperii Severi: opportune admonens, haud aeque istum honorem
utrique habitum: sed praerogativam aetatis majori servatam, ipsi patri per omnia coaequato, titulo et dignatione
Augusti; cum frater minor Geta, tum adhuc decennis (siquidem Silanis Consulibus natus traditur) parte tantum, et gradu
dumtaxat secundo supremae dignitatis sit aspersus, appellatione Caesaris, prout distinctius Spartianus docet. Mansit
autem hoc inter germanos discrimen usque ad annum imperii Severi duodecimum, qui fuit Christi quartus et
ducentesimus, quo Petavius observat ex Zozimo et Censorino ludos saeculares Romae celebratos. Illo anno Augusti
nomen Getae [0057D] quoque communicatum (Severo patre inter alia multa, quae ab illo tentata memorat Herodianus,
ad conciliandam inter fratres assidue discordes gratiam, hanc quoque exaequationem supremae potestatis experiundam
putante) certo confirmatur a Scaligero Animadvers. Euseb., pag. 29, cum aliis illustribus testimoniis, tum hac
inscriptione nummi antiqui.
IMP. CAES. P. SEPT. GETA. PIUS. AUG. SAECULARIA SACRA. S. C.
Cum ergo natali Getae, adhuc Nobilissimi, adhuc Caesaris, nondum Augusti, celebrando, sese arenae
destinatam sancta Martyr, ea fide scripserit, cap. V, 3, quae sacrosancta esse cuivis debet: habemus terminos, extra
quos evagari conjectura nequit in inquisitione anni mortis ejus, illos ipsos quos certa nobis historia praefinit, spatii quo
Geta in ordine secundo supremae auctoritatis stetit. Est id spatium annorum [0058A] omnino quatuor, nempe a Christi
199 ad 203, nam 204 sequenti saeculari, jam, ut vidimus, Augustus Geta erat. Ne autem libere possimus
unumquemlibet e tribus prioribus istius summae [0058B] annis Sanctarum martyrio deligere, arctat nos ab
accuratissimis chronologis anno Severi decimo, Christi ducentesimo secundo, alligata epocha persecutionis ab eo
imperatore in Christianos motae, qua posteriorem SS. Perpetuae et Felicitatis fuisse passionem, Martyrol. Rom. et
eadem haec ipsarum Acta demonstrant, dum cap. IV, 1, diserte meminerunt, indictae jam et exercitae Persecutionis;
utique generalis et ab Augustis imperatae, qua Jocundus, Saturninus et Artaxius palmam jam antea vivicomburio
meruerant. Video his opponi posse auctoritatem doctissimorum hominum, Pamelii notis ad lib. Tertulliani ad
Scapulam, Petavii in lib. de Doctrina Temporum, et in Chronico ad ann. Christi 201, denique Philippi Labbe opere de
Scriptoribus Ecclesiasticis, in Tertulliano; qui censent librum Tertulliani ad Scapulam ante indictam a Severo
persecutionem scriptum. Unde sequitur, Hilariani praefecturam sub quo SS. Perpetua et Felicitas sunt passae, in multo
ulteriora [0058C] retrahendam tempora, videlicet in annum Christi 195 aut etiam superius. Sed tunc illae SS. Martyres
depugnare in arena Natali Getae Caesaris non potuissent, quod fecisse ipsas haec Acta testantur; utique cum Geta, ut
dictum est, ex ipso etiam Petavio, Caesar declaratus sit anno Severi patris septimo, qui fuit Christi 199. Quare mihi
credibile est, eruditissimos illos viros, si haec quae nunc primum proferuntur, Acta videre potuissent, numquam fuisse
relaturos scriptionem libri Tertulliani ad Scapulam ad annum Christi 199 aut 201, ante datum a Severo in Christianos
edictum; cum idem Tertullianus illo libro significet, Hilarianum sub quo se passam S. Perpetua scribit cap. II, 2,
flagrante jam antea persecutione, Scapulae praefecturam aliquot saltem annorum intervallo praecessisse. Verba sunt
haec sanctae Martyris: Hilarianus procurator, qui tunc loco proconsulis Minucii Timiniani defuncti jus gladii acceperat,
etc. Quem heic alium Hilarianum comministi possumus ab eo, cujus Tertullianus Scapulam alloquens [0058D] meminit
his verbis: Sicut et sub Hilariano praeside, cum de areis sepulturarum nostrarum acclamassent: Areae non sint: areae
ipsorum non fuerunt: messes enim suas non egerunt? Quod mox addit de imbre anni praeteriti, plane ostendit plusquam
unius aut alterius anni spatio antiquiorem Hilariani praefecturam temporibus Scapulae fuisse. Imo verisimile est, quos
paulo inferius eodem libro Tertullianus commemorat Africae praefectos, Cincium Severum, Vespronium Candidum,
Asperum et Pudentem, aut universos aut plerosque, successores Hilariani, decessores Scapulae fuisse. Quae qui attente
perpenderit, hae is fateri cogetur; librum ad Scapulam nequaquam ante initium persecutionis a Severo indictae
scriptum: quin argumenta non desunt, quae suadeant librum illum scriptum post Severi mortem. Id enim innuit modus
loquendi de Severo, quoties ibi ejus incidit mentio, prorsus qualis esse non praesentium, sed e superiori memoria
repetitorum solet. Quo non contentus Josephus Scaliger, pag. 110, [0059A] Animad. Euseb. etiam ultra mortem
Antonini, filii Severi, Scapulae praefecturam, aut saltem Tertullianei opusculi de quo agimus, scriptionem submovet,
conjectura quantum arbitror, minime spernenda: ex verbis ducta libri ejusdem, ubi postquam nominavit quemdam
Christianum Severo Imperatori charum, et in Palatio usque ad ejus mortem habitum, addit: Quem et Antoninus optime
noverat, lacte Christiano educatus. Quae verba neminem sanae mentis putat Scaliger de Antonino Caracalla vivente
scribere Tertullianum potuisse. Sed quid exilibus e verbo captandis argutiis conflictamur, cum meridianum a sole, atque
irrefragabile coelestis characteris testimonium suppetat. Eodem ecce illo libro Tertulliani ad Scapulam, verba haec
leguntur: Nam et sol ille in conventu Uticensi extincto pene lumine adeo portentum fuit, ut non potuerit ex ordinario
deliquio hoc pati positus [0059B] in suo hypsomate et domicilio. Habetis Astrologos. Indicant haec deliquium solare
magnum, et cum horrore publico Uticae visum, aliquanto antequam ea Tertullianus scriberet. Hujus Eclipseos primus et
unus quod sciam calculos posuit vir doctissimus Antonius Lalovera Societatis nostrae, in quadam ad Joannem
Bessonum item nostrum Epistola non edita, unde illos heic exscribam.

