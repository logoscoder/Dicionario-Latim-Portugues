[0098D] Lib. I de Anima, et ejus orig., cap. 10. quod «nec Scriptura ipsa canonica est, nec illa sic scripsit vel
quicumque illud scripsit, etc.» Quibus verbis dubitare videtur, an reapse Perpetua revelationes suas in litteras miserit:
adeoque [0098C] non omnem actis et eorum editori fidem adhibere. Hic enim perspicue docet Perpetuam et Saturum,
quae ad visiones et revelationes pertinent, suis ipsos manibus conscripsisse: «Haec, inquit, sub initium, ordinem totum
martyrii sui jam hinc ipsa narrabit, sicut conscriptum manu sua, et suo sensu reliquit. Cum adhuc, inquit, cum
persecutoribus essemus, et me pater avertere, etc.» Et infra: «Tum dixit mihi frater meus, etc.» Atque ita semper cum
ipsa tum Saturus in propria persona loquuntur. Et cap. III, 2: «Hoc usque in pridie muneris egi: ipsius autem muneris
actum, si quis voluerit, scribat.» Et mox cap. IV, 1: «Sed et Saturus benedictus hanc visionem suam edidit, quam ipse
conscripsit.» Et infra, cap. V, 1: «Hae visiones insigniores ipsorum martyrum [0098D] beatissimorum, quas ipsi
conscripserunt.» Et tandem cap. V, 3, se ait Perpetuae mandatum exsequi, et quae postea, ipso praesertim die muneris
facta sunt, sicut ipsa desideraverat, posterorum memoriae commendare. «Quoniam ergo permisit, et permittendo voluit
Spiritus Sanctus ordinem ipsius muneris conscribi, etsi indigni ad supplementum tantae gloriae describendum; tamen
quasi mandatum sanctissimae Perpetuae, imo fides commissum ejus exsequimur, etc.» Qui ergo rem toties ab auctore
contestatam, atque inculcatam in dubium revocat, [0099A] omnem profecto ejus dictis fidem non habet. Nullibi autem
sanctus Augustinus in controversiam vocat: fueritne Perpetua Ecclesiae mulier, an sectae montanisticae; sed ubicumque
illius meminit, meminit autem frequentissime, ut sanctissimam martyrem, et invictissimam celebrat. Unde ex Augustini
sententia, Actorum potius fides, quam martyrum orthodoxia in dubium revocanda esset, si quidem in Actis aliquid
occurreret quod aut Spiritum sanctum, aut veros Christi martyres dedeceret.
Et sane quot, licet antiqua, sanctorum martyrum aut apostolorum aut quorumlibet insignium virorum acta vel
historiae, hoc potissimum argumento, aut in dubium revocantur, aut penitus exploduntur, et ad fabulas amandantur!
Quot etiam antiqua monumenta, [0099B] hoc eodem argumento, auctoribus quorum nomina praeferunt, abjudicantur!
Ita qui Barnabae aut Clementis, aut Ignatii Epistolas inter supposititios foetus recensent, hac praesertim ratione
nituntur, quod in eis apostolici viri doctrina, spiritus item apostolici vis et majestas desideretur. Hac etiam ferme una
ratione ducuntur, qui Hermae visiones, quamvis antiquis adeo celebratas, ut pene in Scripturarum canonem relatae ab
eis fuerint, exsibilant atque explodunt; quod nempe multa ipsorum judicio contineant Apostolorum discipulo non satis
digna, et ab Apostolorum doctrina perquam aliena; neque, ut verbis utar Basnagii, satis cum gravitate decentiaque
oblata Hermae visa conjungantur. Nemo tamen criticorum eo hactenus audaciae processit, [0099C] ut ob naevos
aliquos, aut errata, aut etiam noxia doctrinae capita, quae sibi in hisce, aut ejusmodi monumentis deprehendere
videbatur, de illorum sana fide atque orthodoxia dubitaret, quibus ejusmodi opera Patres etiam antiquissimi tribuerunt.
Maluerunt scilicet laudatis Patribus eripere quae illorum indigna spiritu judicarunt, quam de illorum pietate ac religione
indignum aliquid statuere, et secundum eorum contestatam virtutem de libris aut tributis ipsis visionibus arbitrium
facere, quam ob libros aut visiones eorum famam et honorem in discrimen adducere: neque ideo pravam de sanctis
quibusdam viris opinionem animo imbiberunt, quod prava judicarent, quae illis scripta tribuebantur; sed quae prava
judicabant iis tribui noluerunt, de quibus [0099D] fas non erat pravam animo imbibere opinionem. Cum igitur nefas
esset et summae temeritatis de Perpetuae et sociorum martyrum religione ac recta fide per tot ab eorum martyrio
saecula, universalis Ecclesiae judicio et veterum Patrum unanimi consensione comprobata, controversiam movere. Si
quid in eorum actis offendit Basnagius, quod in catholicos martyres ipsius judicio non quadret, id potius omne debuit ut
adulterinum rejicere, quam de sanctis martyribus indignum aliquid constituere.
III. Neque profecto, si huic quam Augustinus aperuit, insistere orbitae voluisset, pro ea qua pollebat ingenii vi
et critico acumine, Basnagio defuissent argumenta quibus hanc opinionem utcumque fulcire [0100A] et plausibile
efficerem potuisset. Primo enim non sibi quisquam facile persuaderet, mulierem africanam adeo fuisse graecis litteris
addictam, ut ab iis in tam brevi scriptura saepius usurpandis, sibi nequiverit temperare. Haud me latet graeca esse
quamplurima verba, quae in vulgarem etiam, et popularem latini sermonis usum transierunt: at non ejusmodi sunt quae
a Perpetua in suis describendis visionibus usurpantur, imo fere inusitata, et quae in latinis scriptoribus vix, aut
numquam occurrunt. Ita cap. I, 3, «Bene venisti, Tegnon.» Ubi Ruinartius admonet, quod [Greek] tevknon, etsi rarius,
aliquando tamen filiam designat. Sed vellem latinum scriptorem protulisset, qui [Greek] tevknon pro filia scripserit.
Cap. II, 3, «Ostensum est mihi hoc in oromate.» Et cap. III, 2, [0100B] «video in oromate.» In quae loca haec annotat
vir Cl. Lucas Holstenius: «Res exigit ut rescribatur horamate, nisi haec vox ita deformata in usu populari Afrorum erat.
Est autem [Greek] oærama vox graeca sonans visum, sive visionem Usurpatur Actor. cap. XII, 9; latini scriptores ea
rarius, usi sunt, tamen Aldhelmus, lib. de Virginitate, cap. 3, ubi de sancto Joanne evangelista loquitur, ait, eum «in
Pathmo raptum in horomate,» ubi Meursius recte oramate substituit in Mantissa critica (sicque in Bibliotheca
sanctorum Patrum editum reperio), frustra reprehendente Suvartio Analectorum lib. III, cap. 9, qui chroma ibi
rescribendum, persuadere nequidquam conatur. Reperio etiam apud Alcuinum, lib. I de Vita sancti Willebrordi, capite
2, haec verba: «Mater, intempestae noctis quiete, coeleste in somnis vidit [0100C] horama.» Quod ait vir doctissimus,
latinos scriptores hac voce rarius esse usos, perspicuum est; sed quod indicare videtur eam in usu populari Afrorum
fuisse, haud facile concesserim; cum neque in Tertulliano ejusdem aevi scriptore, quamquam exoticis ejusmodi ac
praecipue graecis vocibus admodum delectetur et frequentissime de visionibus, ac revelationibus agat, occurrat; neque
in supparibus scriptoribus, Cypriano et Pontio diacono, quamquam et ipsi varias subinde visiones referant; neque item

