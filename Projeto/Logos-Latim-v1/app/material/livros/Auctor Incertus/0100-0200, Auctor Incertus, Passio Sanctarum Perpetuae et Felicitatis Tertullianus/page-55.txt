in Optato Milevitano, Augustino, Fulgentio, ac Victore Vitensi, quamvis non adeo castigata locutione, et a populari usu
remotissima, utantur. Eodem capite III, 2, vox alia graecae significationis occurrit: «Aegyptium video in afa
volutantem.» « Afa» inquit in hunc locum [0100D] laudatus Holstenius, «pulvis est, graeca significatione: est enim
graecum nomen, [Greek] aJfhú, latine scriptum. Solebant autem pugiles certaturi inspergere uncta corpora pulvere, vel
in eo humi jacente se volutare. Ovid., Metamorphos. 9, de duobus palestritis invicem sibi pulverem ad istum usum
ministrantibus:
Ille cavis hausto spargit me pulvere palmisInque vicem fulvae jactu flavescit arenae.
«Quam arenam, unde flavescebant hic modo pugilum corpora, Martialis lib. VII, Epigram. 66, vocat Haphen
hoc versu:
Et flavescit Haphe. . . .»
Nescio tamen, an praeter Martialem apud alium latinum [0101A] scriptorem reperiatur; et poeta forsitan metri
causa hanc vocem usurpavit. Capite item II, 3, graecum aliud paulo post nomen legitur: «Et inter me et illum grande
erat diadema.» De hac etiam voce haec habet Holstenius in notis: «Non dissimulo, si suscipioni esset indulgendum,
videri non sine fundamento reponi posse diastema pro diadema. Nam diastematis vocem latinis eo saeculo
frequentatam intelligere licet ex L. Frontino lib. de Agror. Qualit., ubi sic scribit: Si tres circuli pares fuerint, inter se
aequali diastemate connexi. Et Hygenus de Limit. constit., «Quid quod nec illa ipsa regione solis conspectus recte
potest deprehendi, nisi aequalibus ab ortu et occasu diastematibus, ferramentum ponatur.» Item: «terram punctum esse
coeli et infra solem amplo [0101B] diastemate spiritus sustineri.» De hac tamen viri doctissimi observatione, haec
subjungit Petrus Possinus: «Quae notat hic Holstenius de conjectura qua rescribendum suspicatur diastema pro diadema
videntur hanc exceptionem pati, quod loca illa quae citat Frontini et Hygeni agrimensorum parum certo persuadeant,
sanctam Perpetuam usam hoc loco ista voce quae erat propria artis agrimensoriae, ac consequenter aliena ab usu
vulgari, praesertim mulierum in Africa.» Itaque ex constanti ac diserta ms. codicis lectione vocem diadema retineri
vult, et idem ferme quod Limbi nomen hoc loco significare. Sed quae in hanc mentem erudite atque subtiliter disserit,
non ostendunt hanc fuisse eo tempore hujus vocis usitatam ac popularem notionem, sicut modo [0101C] Limbi nominis
apud scholasticos, adeoque melius ac diastema in africanam foeminam convenire. Licet enim Tertullianus, Perpetuae
coaevus, et Carthaginis incola, et postea sanctus Augustinus, saepius abdita haec animarum receptacula nominarint,
numquam ea tamen diademata nuncuparunt: quanquam ille, ut dictum est, exoticis et peregrinis, hic vero popularibus
vocibus admodum delectarentur. Jam vero quis sibi facile persuadeat, mulierem ad martyrium festinantem, graecam
affectasse eruditionem, aut inter carceris umbras et angustias, in brevi hoc commentario litteris consignando, de
inusitatis vocibus excogitasse, et non magis eas quae in usu familiari habebantur, prout sponte sese ac statim ad
mentem offerebant, usurpasse? Saturnus quoque graecas litteras amat, adeo ut [0101D] in brevi scriptiuncula, qua
visionem suam exponit, graecis nequierit vocibus abstinere: «Et audivimus vocem unitam dicentium, Agios, agios,
agios, sine cessatione.»
IV. Secundo si Actorum editori fidem adhibemus, Acta non uno auctore constant, sed e trium scriptorum
monumentis concinnata sunt, Perpetuae nimirum, Saturi, et eorumdem Actorum collectoris, qui et praefationem
adjunxit, et quae ipso die muneris gesta sunt, in litteras misit. Verum si oculos propius admoveamus, eaque non
oscitanter a nobis aut somniculose legantur, sed praesenti animo et ea qua par est attentione, unum statim eumdemque
auctorem repraesentare videntur. Similia in omnibus verba, similes [0102A] phrases, similes locutiones occurrunt; unus
idemque stylus in omnibus deprehenditur. Auctor Epistolae Biturigibus scriptae ad Henricum Valesium id opus
Tertulliano attribuit. Quod ut probaret, collatis multis Actorum locis cum aliis Tertulliani operibus ostendit eumdem
omnino stylum, easdem loquendi formulas, ac etiam saepius eadem verba in utrisque reperiri. Sed hae loquendi
formulae, hae phrases, haec verba, hic demum quicumque sit Tertullianicus stylus, non in iis tantum quae de suo auctor
se adjecisse fatetur, sed in iis etiam quae ut Perpetuae et Saturi verba exhibet animadvertitur. Basnagius tamen
laudatum opus Tertulliano his argumentis abjudicat: quod Tertulliano nullus veterum ea tribuit. Quia etiam stylus illo
Tertulliani [0102B] humilior est nec paribus ignibus micat. Denique Acta Perpetuae laudat ipse Tertullianus suppresso
suo nomine, quod edit, dum operum suorum meminit. In prima istarum ratione, et ultima non multum momenti inest.
Ad primam enim responderi facile posset; primo argumentum esse negativum, quod propterea non admodum urget.
Secundo, ideo non fuisse id operis inter Tertulliani Opera recensitum, quod Actorum potius collector quam auctor
haberetur. Postremam quoque rationem facile esset eludere, dicendo imprimis quod Tertullianus Acta non citat, sed
Perpetuae visionem memorat, quam aliunde accepisse poterat, quam ex Actis. Deinde cum librum scripsit de Anima,
Acta forsitan nondum ediderat, sed ea apud se retinebat suo tempore publicanda. [0102C] Plus itaque momenti in
secunda ratione est. Non enim negari potest, Actorum humilius esse dicendi genus neque Tertulliani cothurno incedere.
At non Perpetua solum et Saturus, sed ipse quoque Actorum editor humilius repit. Unde quemadmodum phrases aliquas
et verba Tertulliani verbis ac phrasibus similia, non minus Saturus et Perpetua quam passionis eorum editor, habent: ita
non minus iste humilius dicendi genus, quam Perpetua et Saturus consectatur. Et siquidem auctor epistolae propter

