0374-0374- Concilium Ualentinum - Documenta
Concilia Galliae 314-506 - Concilium Ualentinum a. 374
Dilectissimis fratribus per gallias et quinque prouincias constitutis episcopis, foegadius, eumerius, florentius,
artemius, emilianus, britto, iustus, euuodius, rhodanius, eortius, chrestus, concordius, constantius, paulus,
antherius, neutherius, nicetius, felix, vrbanus, simplicius et vincentius episcopi: in domino salutem.
Transactis valentiae omnibus et in dei nomine in statu meliore compositis, quae fuerant coepta causa discidii,
quorumdam fuit fratrum utilis et religiosa suggestio, "retractandum etiam de his quae nec recipere possumus ob
ecclesiae sanctitatem, nec tamen usurpatae consuetudinis causa damnare".
Ita enim per omnes ecclesias eiusmodi uitiorum germen inoleuit, ut ad plena remedia difficilis sit recursus; certe
non sine uerecundia eorum quos causa contingit.
Quodcirca fratres, librato diu moderato que consilio ea cautelae ratio seruata est, quae et scandala submoueret et
sanctitatem ecclesiae custodiret.
Sedit igitur, neminem post hanc synodum, qua eiusmodi illicitis uel sero succurritur, digamos aut internuptarum
maritos ordinari clericos posse; nec requirendum utrumne initiati sacramentis diuinis, anne gentiles, hac se
infelicis sortis necessitate macularint, cum diuini praecepti certa sit forma.
Sed quia fratrum nostrorum uel imperitiam uel simplicitatem uel etiam praesumptionem damnare non possumus,
nec per omnes ecclesias quae sunt iam pridem male gesta corrigere, placuit etiam de eorum statu qui prius
ordinati sunt nihil reuolui, si nulli extrinsecus causa procedat qua indigni ministerio comprobentur.
De puellis uero quae se uouerint (deo et praeclari nominis decore floruerint), si ad terrenas nuptias sponte
transierint, id custodiendum esse decreuimus, ut paenitentia his nec statim detur; et cum data fuerit, nisi plene
satisfecerint deo, in quantum ratio poposcerit, earumdem communio differatur.
Circa eorum uero personas, qui se post unum et sanctum lauacrum, uel profanis sacrificiis daemonum uel incesta
lauatione polluerint, eam censurae formam duximus esse seruandam, ut his iuxta synodum nicaenam
satisfactionis quidem aditus non negetur, nec infelicibus lacrimis uel solacii ianua disperatione claudatur: acturi
paenitentiam usque in diem mortis, non sine spe tamen remissionis, quam ab eo plene sperare debebunt, qui ius
eius et solus obtinet et tam diues misericordiae est ut nemo disperet: deus enim mortem non fecit nec laetatur in
perditione uiuorum.
Nec illuc fratres scribere alienum ab ecclesiae utilitate censuimus, ut sciretis quicumque se sub ordinatione uel
diaconatus uel presbyterii uel episcopatus mortali crimine dixerint esse pollutos, a supradictis ordinationibus
submouendos, reos scilicet uel ueri confessione uel mendacio falsitatis.
Neque enim absolui in his potest, si ipsi in seipsos dixerint quod dictum in alios puniretur, cum omnis qui sibi
fuerit mortis causa, maior homicida sit.
Diuina uos pietas in aeternum protegat, fratres dilectissimi.
Dilectissimis fratribus clero et plebi ecclesiae foroiuliensium, foegadius, eumerius, florentius, artemius,
emilianus, britto, iustus, euuodius, rodanius, aortius, chrestus, concordius, constantius, paulus, anterius,
neutherius, nicetius, vrbanus, felix, symplicius, et vincentius episcopi: in domino salutem.
Quamuis ea benedictus fratres noster concordius de sanctissimi accepti persona suggesserit, quae prudenti et
christiano uiro digna sint, quamque, quo studio omnium uestrum, ad honorem sacerdotii poscatur edixerit;
1

