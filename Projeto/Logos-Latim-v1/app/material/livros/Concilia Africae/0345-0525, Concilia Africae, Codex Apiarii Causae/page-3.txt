Novatus episcopus legatus mauritaniae sitifensis dixit: nunc meminimus in hoc praesenti commonitorio lectum
etiam de presbyteris uel diaconis continere qualiter audiri ab episcopis suis uel a finitimis debeant, quod in
nicaeno concilio minime legimus.
Vnde hoc ipsum iubeat sanctitas uestra nobis recitari.
Aurelius episcopus dixit: recitetur ad locum etiam hoc quod deposcitur.
Danihel notarius recitauit: "de appellationibus autem clericorum idest minoris loci, est ipsius synodi certa
responsio, de qua re quid acturi sitis credimus inserenda: quod taliter dictum est: "osius episcopus dixit: quid me
adhuc moueat reticere non debeo.
Si episcopus quis forte iracundus (quod esse non debet) cito aut aspere commoueatur aduersus presbyterum siue
diaconum suum et exterminare eum de ecclesia uoluerit, prouidendum est ne innocens damnetur aut perdat
communionem.
Habeat potestatem eiectus ut finitimos interpellet, ut causa eius audiatur et diligentius tractetur, quia non oportet
ei negari audientia roganti.
Et ille episcopus qui aut iuste aut iniuste reiecit patienter accipiat ut negotium discutiatur, ut aut probetur eius aut
emendetur sententia.
Et cetera ---". Cum que recitaretur, augustinus episcopus ecclesiae ypponiensis prouinciae numidiae dixit: et hoc
nos seruaturos profitemur, salua diligentiore inquisitione nicaeni concilii.
Aurelius episcopus dixit: si hoc etiam omnium uestrae caritati placet, responsione firmate.
Vniuersum concilium dixit: omnia quae in nicaeno concilio statuta sunt placent nobis omnibus.
Iucundus episcopus ecclesiae suffetulanae legatus prouinciae bizacenae dixit: quod statutum est in nicaeno
concilio uiolari a quoquam nullatenus potest.
Faustinus episcopus legatus ecclesiae romanae dixit: adhuc secundum professionem sanctitatis uestrae, tam
sancti alypii quam etiam fratris nostri iucundi, aliqua infirmari credo, aliqua firmari, quod non debeant.
Sed cum iam in dubium ipsi canones uenerint, ergo, ut placet et nobis et beatitudini uestrae, ad sanctum et
uenerabilem ecclesiae romanae episcopum uestra sanctitas scribere dignetur, ut et ipse, quod et sanctus
augustinus statuere dignatus est, deliberare possit utrumnam et hoc consentiendum sit ac reticendum, hoc est de
appellationibus inferioris gradus.
Si ergo in dubium uenit et de hoc capitulo, iustum est ut beatissimae sedis episcopus informari debeant, si tamen
adprobatis canonicus hoc non inueniri possit.
Aurelius episcopus dixit: etiam quae dudum uestrae caritati intimauimus, nunc patimini exemplaria statutorum
nicaeni concilii sed et quae hic salubriter a nostris decessoribus constituta secundum eiusdem concilii formam
uel quae nunc ordinata sunt, recitari et gestis inseri.
Omne concilium dixit: exemplaria fidei et statuta nicaeni synodi quae ad nostrum concilium per beatae
recordationis olim prodecessorem tuae sanctitatis qui interfuit caecilianum episcopum adlata sunt, sed et quae
patres ea exempla sequentes hic constituerunt, uel nunc communi tractatu constituimus, his gestis ecclesiasticis
inserta manebunt, ita ut, <ut> superius dictum est, uenerabilibus uiris antiochenae et alexandrinae sed et
constantinopolitanae ecclesiarum episcopis scribere uestra beatitudo dignetur, ut exemplaria uerissima concilii
nicaeni dirigant sub adstipulatione litterarum suarum, quo declarata ueritas <sit super> capitula, quae in
commonitorio praesente frater et coepiscopus noster faustinus sed et fratres presbyteri philippus et asellus se
3

