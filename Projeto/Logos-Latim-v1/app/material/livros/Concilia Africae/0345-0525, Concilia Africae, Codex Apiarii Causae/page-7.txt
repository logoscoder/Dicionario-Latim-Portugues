Si autem nec ad concilium uniuersale anniuersarium occurrere uoluerit, ut uel ibi causa eius terminetur, ipse in se
damnationis sententiam dixisse iudicetur; tempore sane quo non communicat, nec in sua ecclesia uel parrochia
communicet.
Accusator autem eius, si numquam diebus causae dicendae defuerit, a communione non remoueatur; si uero
aliquando defuerit, subtrahens se, restituto in communione episcopo remoueatur accusator a communione, ita
tamen ut nec ipsi adimatur facultas causae peragendae, si se ad diem occurrere non noluisse sed non potuisse
probauerit.
Illud uero: vt cum agere coeperit in episcoporum iudicio, si fuerit accusatoris persona culpabilis, ad arguendum
non admittatur, nisi proprias causas, non tamen ecclesiasticas, adserere uoluerit.
Si autem presbyteri uel diaconi fuerint accusati, adiuncto sibi ex uicinis locis propriis episcopis legitimo numero
collegarum, quod ab eodem accusati petierint, idest in presbyteri nomine quinque, in diaconi duo, episcopi
ipsorum causam discutiant, eadem dierum et dilationum et a communione remotionum et discussione
personarum inter accusatores et eos qui accusantur forma seruata.
Reliquorum autem clericorum causas etiam solum episcopus loci cognoscat et finiat.
Et: vt filii clericorum gentilibus uel haereticus non coniungantur.
Et: vt episcopi uel clerici in eos qui catholici christiani non sunt, etiamsi consanguinei fuerint, per donationes
rerum suarum nihil conferant.
Et: vt episcopi trans mare non proficiscantur, nisi consulto primae sedis episcopo suae cuiusque prouinciae, ut ab
eo praecipue possint sumere formatam uel commendationem.
Et: vt praeter scripturas canonicas nihil in ecclesia legatur sub nomine diuinarum scripturarum.
Sunt autem canonicae scripturae, idest: genesis..
exodus. leuiticum. numeri. deuteronomium. hiesu naue. iudicum. ruth. regnorum libri iiii. paralypomenon libri ii.
iob. psalterium. salomonis libri v. liber xii prophetarum. esaias. hieremias. hiezechiel. danihel. tobias. iudith.
hester. ezdrae libri ii. machabaeorum libri ii.
Noui testamenti: euangelia libri iiii. actuum apostolorum liber i. epistulae pauli apostoli numero xiiii. petri ii.
iohannis iii. iacobi i. iudae i. apocalipsis iohannis liber i. Hoc etiam fratri et consacerdoti nostro bonifatio uel
aliis earum partium episcopis pro confirmando isto canone innotescat, quia et a patribus ita accepimus in ecclesia
legenda.
Addimus itaque, fratres, carissimi; praeterea, cum de quorumdam clericorum, quamuis lectorum, erga uxores
proprias incontinentia referretur, placuit quod et in diuersis conciliis firmatum est: subdiacones qui sacra
mysteria contrectant diacones, presbyteri, sed et episcopi secundum priora statuta etiam ab uxoribus se continere,
ut tamquam non habentes uideantur esse; quod nisi fecerint, ab ecclesiastico remoueantur officio.
Ceteros autem clericos ad hoc non cogi, nisi maturiore aetate.
Ab uniuerso concilio dictum est: quae uestra sanctitas est iuste moderata, et sancta et deo placita sunt,
confirmamus.
7

