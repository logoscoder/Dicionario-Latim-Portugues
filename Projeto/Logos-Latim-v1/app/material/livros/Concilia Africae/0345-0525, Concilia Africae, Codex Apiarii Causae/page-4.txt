cum adtulerunt; collecta synodo, de hoc in sequenti tractabimus: et aut ibidem reperta a nobis firmabuntur, aut si
non inueniantur, sileantur.
Aurelius episcopus dixit: haec ita apud nos habentur exemplaria statutorum, quae tunc patres nostri de concilio
nicaeno se cum detulerunt, cuius formam seruantes, haec quae sequentur constituta, firmata a nobis,
custodientur.
Vniuersum concilium dixit: deo propitio pari professione fides ecclesiastica, quae nos traditur, in hoc coetu
glorioso primitus confitenda est, tunc demum ordo ecclesiasticus singulorum et consensu omnium adstruendus.
Ad conprobandas fratrum et coepiscoporum nostrorum nuper promotorum mentes, ea proponenda sunt quae a
patribus certa dispositione accepimus, ut trinitatis quam nostris sensibus consecratam retinemus, patris et filii et
spiritus sancti unitatem, quae nullam noscitur habere differentiam, sicut didicimus, ita dei populos instruamus.
Ab uniuersis episcopis dictum est: plane sic accepimus, sic tenemus, sic docemus, fidem euangelicam cum uestra
doctrina sequentes.
Aurelius episcopus dixit: cum praeterito concilio de continentiae et castitatis moderamine tractaretur, gradus isti
tres, qui constrictione quadam castitatis per consecrationes adnexi sunt, episcopos, inquam, presbyteros et
diaconos, ita placuit, ut condecet sacros antistites ac dei sacerdotes necnon et leuitas, uel qui sacramentis diuinis
inseruiunt, continentes esse in omnibus, quo possint simpliciter quod a domino postulant impetrare, ut quod
apostoli docuerunt et ipsa seruauit antiquitas nos quoque custodiamus.
Faustinus episcopus ecclesiae potentinae prouinciae piceni, legatus romanae ecclesiae dixit: placet ut episcopus,
presbyter et diaconus, uel qui sacramenta contrectant, pudicitiae custodes, ab uxoribus se abstineant.
Ab uniuersis episcopis dictum est: placet ut in omnibus et ab omnibus pudicitia custodiatur qui altariis
inseruiunt.
Aurelius episcopus dixit: auaritiae cupiditatem quam rerum omnium malarum matrem esse nemo quis dubitet.
Proinde inhibendum est ne quis alienos usurpet aut per praemium terminos patrum statutos transcendat.
Nec omnino cuiquam clericorum liceat de qualibet re fenus accipere.
Quamquam nouellae suggestiones, quae uel obscura sunt uel sub genere latent, inspectam a nobis formam
accipient.
Ceterum de quibus apertissime scriptura sanxit, non ferenda sententia est sed sequenda.
Proinde quod in laicis deprehenditur multo magis debet in clericis praedamnari.
Vniuersi dixerunt: nemo contra prophetas, nemo contra euangelia facit sine periculo.
Fortunatianus episcopus dixit: in praeteritis conciliis statuta meminimus ut chrisma uel reconciliatio
paenitentium necnon et puellarum consecratio a presbyteris non fiat; si quis emerserit hoc facere, quid de eo
statuendum sit?
Aurelius episcopus dixit: audiuit dignatio uestra suggestionem fratris et coepiscopi nostri fortunatiani; quid ad
haec dicitis?
Ab uniuersis episcopus dictum est: chrismae confectio et puellarum consecratio a presbyteris non fiat uel
reconciliare quemquam in publica missa presbytero non licere, hoc omnibus placet.
4

