Placuit etiam: vt rem ecclesiae nemo uendat; quod si reditum non habet, et aliqua necessitas nimia cogit, hanc
insinuandam esse primati prouinciae ipsius, ut cum statuta numero episcoporum utrum faciendum sit arbitrentur.
Quod si tanta urguet necessitas ut non possit ante consulere, saltim uicinos testes conuocet episcopos, curans ad
concilium omne referre suae ecclesiae necessitates.
Quod si non fecerit, reus deo et concilio uenditor, honore amisso, teneatur.
Item confirmatum est: vt si quando presbyteri uel diaconi in aliqua grauiore culpa conuicti fuerint, qua eos a
ministerio necesse sit remouere, non eis manus uel tamquam paenitentibus uel tamquam fidelibus laicis
imponatur.
Neque permittendum ut rebaptizati ad clericatus gradum promoueantur.
Item placuit ut presbyteri et diaconi uel ceteri inferiores clerici in causis quas habuerint, si de iudicio
episcoporum suorum questi fuerint, uicini episcopi eos audiant et inter eos quidquid est causae finiant adhibiti ab
eis episcopi ex consensu episcoporum suorum.
Quod si et ab eis prouocandum putauerint, non prouocent nisi ad africana concilia uel ad primatus suarum
prouinciarum, Ad transmarinam autem qui putauerit appellandum a nullo intra africam in communionem
suscipiatur.
Item placuit uniuerso concilio ut qui excommunicatus fuerit pro suo neglectu siue episcopus siue quilibet
clericus et tempore excommunicatus suae ante audientiam communionem praesumpserit, ipse in se damnationis
iudicetur protulisse sententiam.
Item placuit, ut accusatus uel accusator, in eo loco unde est ille qui accusatur si metuit aliquam uim temerariam
multitudinis, locum sibi eligat proximum quo non sit difficile testes perducerem ubi causa finiatur.
Item placuit, ut quicumque clerici uel diaconi pro necessitatibus ecclesiarum non obtemperauerint episcopis suis
uolentibus eos ad honorem ampliorem in sua ecclesia promouere, nec illic ministrent in gradu suo unde recedere
noluerunt.
Item placuit, ut episcopi, presbyteri, diaconi uel quicumque clerici, qui nihil habentes ordinantur et tempore
episcopatus uel clericatus sui agros uel quaecumque praedia nomini suo comparant, tamquam rerum
dominicarum inuasionis crimine teneantur, nisi admoniti in ecclesiam eandem ipsa contulerint.
Si autem ipsis proprie aliquid liberalitate alicuius uel successione cognationis obuenerit, faciant inde quod eorum
proposito congruit; quod si a suo proposito retrorsum exorbitauerint, honore ecclesiastico indigni, tamquam
reprobi iudicentur.
Ita etiam placuit ut presbyteri non uendant rem ecclesiae ubi sunt constituti, nescientibus episcopis, quomodo
episcopis non licet uendere praedia ecclesiae, ignorante concilio uel presbyteris suis, non habentes necessitatem
Et: vt episcopo non liceat matrici ecclesiae, tituli presbyteri sui rem usurpare.
Aurelius episcopus dixit: Iuxta statuta totius concilii congregati et meae mediocritatis sententiam placet facere
rerum omnium conclusionem: uniuersi tituli designati et digesti huius diei tractatum ecclesiastica gesta
suscipient; ea uero quae adhuc expressa non sunt, cum cognouerimus, die sequenti per fratres nostros faustinum
episcopum, philippum et asellum presbyteros uenerabili fratri et coepiscopo nostro Bonifatio rescribemus.

8

