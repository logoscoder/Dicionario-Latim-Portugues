Et si qui contra suam professionem uel subscriptionem uenerit, ipse se ab hoc coetu separabit.
Sane placuit de tripoli propter inopiam prouinciae ut unus episcopus in legatione ueniat et ut presbyter ibi a
quinque audiatur episcopis et diaconus a tribus, ut supra memoratum est.
Quisquis episcoporum, presbyterorum et diaconorum seu clericorum, cum in ecclesia ei fuerit crimen institutum
uel ciuilis causa fuerit commota, si relicto ecclesiastico iudicio publicis iudiciis purgari uoluerit, etiamsi pro ipso
fuerit prolata sententia, locum suum amittat et hoc in criminali; in ciuili perdat quod euicit, si locum suum
obtinere maluerit.
Sane et illud: si ex consensu partium qui electi fuerint iudices etiam a pauciore numero quam constitutum est non
liceat prouocari.
Et: vt filii sacerdotum spectacula saecularia non tantum non exhibeant sed nec spectent licet.
Et: hoc semper christianis omnibus interdictum sit ut ubi blasphemia sunt non accedant.
Et: vt episcopi, presbyteri et diaconi non sint conductores aut procuratores neque ullo turpi negotio et inhonesto
uictum quaerant, quia respicere debent scriptum esse: nullus militant deo implicat se negotiis saecularibus.
Et: vt lectores, cum ad annos pubertatis peruenerint, cogantur uxores ducere aut continentiam profiteri.
Et: vt clericus, si commendauerit pecuniam, pecuniam accipiat, si speciem, speciem eandem, quantum dederit,
accipiat.
Et: vt ante uiginti quinque annos nec diaconi ordinentur nec uirgines consecrentur.
Et: vt lectores populum non salutent.
Primatum uero proprium cum mauritaniae sitifensis episcopi postularent primatum uel omne concilium
episcoporum numidiae, consentientibus omnibus episcopis prouinciarum africanarum, propter longinquitatem
habere permissum est; cum consilio carthaginensis ecclesiae factum est.
Item placuit ut ordinatis episcopis uel clericis prius placita concilii inculcentur eorum auribus ab ordinatoribus
suis, eorum inculcentur, ne se aliquid contra statuta concilii fecisse paeniteant.
Et: vt corporibus defunctorum eucharistia non detur: dictum est enim: accipite et edite; cadauera autem nec
accipere possunt nec edere.
Et: nec iam mortuos homines baptizari faciat presbyterorum ignauia.
Pro qua re confirmandum est in hac sancta synodo ut secundum nicaena statuta, propter causas ecclesiasticas,
quae ad perniciem plebium saepe ueterescunt, singulis quibusque annis concilium conuocetur; ad quod omnes
prouinciae quae primas sedes habent de conciliis suis binos aut quantos delegerint legatos mittant ad episcopos
congregatos, ut conuentu plena possit esse auctoritas.
Aurelius episcopus dixit: quisquis uero episcoporum accusatur, ad primatem prouinciae ipsius causas deferat
accusator, nec a communione suspendatur cui crimen intenditur, nisi ad causam suam dicendam, electorum
iudicum die statuta litteris euocatus minime occurrerit, hoc est intra spatium mensis ex ea die qua eum litteras
accepisse constiterit; quod si aliquas ueras necessitates causa probauerit, quibus occurrere non potuisse
manifestum sit, causae suae dicendae intra alterum mensem integram habeat facultatem; uerum tamdiu post
mensem secundum non communicet donec purgetur.
6

