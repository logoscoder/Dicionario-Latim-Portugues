0345-0525- Concilia Africae - Codex Apiarii causae
Concilia Africae 345-525 - Codex Apiarii causae
Incipit concilium habitum apud carthaginem africae.
Post consulatum gloriosissimorum imperatorem honorii xii et theodosii viii augg. viii kal. iunias.
Carthagine, in secretario basilicae fausti.
Cum aurelius papa una cum valentino primae sedis prouinciae numidiae, faustino ecclesiae potentinae,
prouinciae italiae, piceni, legato ecclesiae romanae, sed et legatis diuersarum prouinciarum africanarum, idest
numidiarum duarum, bizacenae, mauritaniae sitifensis et mauritaniae caesariensis sed et tripolim, et vincentio
culusitano, fortunatiano neapolitano et ceteris episcopis prouinciae proconsularis ccxvii, necnon philippo et
asello presbyteris legatis ecclesiae romanae, [aeque] consedisse[n]t, adstantibus diaconis, aurelius episcopus
dixit: post diem praestitutam concilii, ut recordamini, fratres beatissimi, multa flagitata sunt, exspectantes fratres
nostros qui nunc ad praesentem synodum legati aduenerunt, quae gestis necesse est socientur.
Qua de re domino deo nostro de tantae congregationis coetu gratias referimus.
Superest ut tam exemplaria nicaeni concilii, quae nunc habemus et a patribus constituta sunt, quam etiam hic a
decessoribus nostris eandem synodum firmantes, uel quae secundum eam formam per omnes clericorum gradus
a summo usque in ultimo salubriter ordinata sunt, in medio proferantur.
Ab uniuerso concilio dictum est: proferantur.
Danihel notarius recitauit: nicaeni concilii fidei professio uel statuta ita se habent: et cum diceret, faustinus
episcopus plebis potentinae prouinciae italiae piceni, legatus romanae ecclesiae dixit: iniuncta nobis sunt a sede
apostolica aliqua per scripturam, aliqua etiam in mandatis cum uestra beatitudine tractanda, sicuti et gestis
superioribus meminimus, hoc est de canonibus ut conseruentur et constitutio eorum et consuetudo: quia et aliqua
ordine et canone tenentur, aliqua consuetudine firmata sunt.
De his ergo primitus, si placet beatitudini uestrae tractemus, et postea cetera quae acta uel inchoata sunt inserta
firmabuntur, ut et ad sedem uenerandam rescriptis uestris intimare possitis, atque nos admonuisse apud
uenerabilem papam euidenter clareat, licet et capitula actionum iam inserta sint gestis.
De ipsis ergo, ut superius dixi, quid uestrae beatitudini placeat agere debemus.
Veniat ergo commonitorium in medium, ut scire possit uestra beatitudo quia in eo contineatur, ut ad singula
respondeatur.
Aurelius episcopus dixit: proferatur commonitorium quod fratres et consacerdotes nostri actis nuper
allegauerunt.
Et cetera quae acta uel agenda sunt subsequenter.
Danihel notarius recitauit: commonitorium.
Fratri faustino episcopo et filiis philippo et asello presbyteris zosimus episcopus.

1

