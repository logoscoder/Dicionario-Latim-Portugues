0345-0525- Concilia Africae - Rescripta Cyrilli et Attici
Concilia Africae 345-525 - Rescripta Cyrilli et Attici
Rescripta ad concilium africanum cyrilli alexandrini episcopi et attici constantinopolitani episcopi, ubi ex
authentico concilio nicaeno, translatum de graeco, per innocentium presbyterum transmiserunt.
Quae etiam epistulae cum eodem concilio nicaeno per memoratum presbyterum innocentium et marcellum
subdiaconum ecclesiae carthaginensis sancto bonifatio episcopo ecclesiae romanae, sub die vi kal. decemb.
directae sunt romanae].
Dominis honorabilibus sanctis fratribus coepiscopis aurelio, valentino, sed et omni sanctae congregationi in
carthaginiensi synodo congregate, cyrillus salutans in domino caritatem uestram.
Scripta uenerationis uestrae multam habentia quaerimoniam cum omni laetitia per filium nostrum innocentium
presbyterum suscepi, quibus a nobis speratis ut de scrinio nostrae ecclesiae uerissima exemplaria ex authentico
synodo apud nicaeam ciuitatem metropolim bythiniae a sanctis patribus constituta atque firmata sub nostrae fidei
professione uestrae dilectioni porrigamus.
Vnde, domni honorabiles fratres, salute praeeunte, necesse habui per harum latorem filium nostrum innocentium
presbyterum fidelissima exemplaria ex authentica synodo in nicaea ciuitate bythiniae habita uestrae caritati
dirigere.
Quod et in ecclesiastica historia requirentes inuenietis.
De pascha uero ut scripsistis, nuntiamus xiii kal. maias nos futura indictione celebrare.
[Et alia manu:] deus et dominus noster sanctam uestram congregationem custodiat, quod optamus, carissimi
fratres.
Dominis sanctis merito beatissimis coepiscopis aurelio, valentino uel ceteris carissimis in synodo apud
carthaginem habita constitutis, atticus episcopus.
Per filium nostrum marcellum subdiaconum uestrum scripta uestrae dilectionis cum omni gratulatione suscepi,
domino gratias agens quod merui tantorum fratrum benedictionem perfrui, domini beatissimi fratres.
Scripsistis sane ut uerissimos canones apud nicaeam ciuitatem, metropolim bythiniae, a patribus constitutos sub
fidei adstipulatione dirigam.
Et quis est qui communem fidem uel statuta a patribus firmata suis fratribus deneget?
qua de re, per eumdem filium meum marcellum subdiaconum uestrum nimium festinanium, sicut acta sunt in
nicaea ciuitate a patribus, canones integros, ut iussistis, direxi, petens ut pro me plurimum uestra sancta
congregatio orare iubeat.
Et alia manu: deus noster sanctitatem uestram custodiat, [quod optamus], carissimi fratres.

1

