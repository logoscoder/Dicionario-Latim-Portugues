Vt nvllvs ordinetur [clericus], nisi probatus uel episcoporum examine uel populi testimonio.
De precibvs et orationibvs.
Vt nemo in precibus uel patrem pro filio, uel filium pro patre nominet; et cum altari assistitur semper ad patrem
dirigatur oratio; et quicunque sibi preces aliunde describit, non eis utatur, nisi prius eas cum instructioribus
fratribus contulerit.
Vt in sacrificio tantvm panis et calix offeratvr.
Vt in sacramentis corporis et sanguinis domini nihil amplius offeratur quam ipse dominus tradidit, hoc est panem
et uinum aquae mixtum; nec amplius in primitiis offeratur, quam de uuis et frumentis.
Ne clerici vel continentes ad virgines vel vidvas soli habeant accessvm.
Vt clerici uel continentes ad uiduas uel uirgines nisi ex iussu uel permissu episcoporum aut presbyterorum non
accedant, et hoc non soli faciant, sed cum conclericis uel cum his cum quibus episcopus aut presbyter iusserit.
Nec ipsi episcopi et presbyteri soli habeant accessum ad huiusmodi feminas, sed ubi aut clerici praesentes sunt
aut graues aliqui christiani.
Vt primae sedis episcopvs princeps sacerdotvm non appelletvr.
Vt primae sedis episcopus non appelletur princeps sacerdotum aut summus sacerdos aut aliquid huiusmodi, sed
tantum primae sedis episcopus.
Vt clerici tabernas non ingrediantvr.
Vt clerici edendi uel bibendi causa tabernas non ingrediantur, nisi peregrinationis necessitate.
Vt episcopvs sine formata metropolitani longivs non proficiscatvr.
Vt episcopi trans mare non proficiscantur, nisi consulto primae sedis episcopo suae cuiusque prouinciae, ut ab eo
praecipue possit sumere formatam uel commendationem.
Vt missa a ieivnis celebretvr.
Vt sacramenta altaris non nisi a ieiunis hominibus celebrentur; nam si aliquorum promeridiano tempore
defunctorum, siue episcopum siue ceterorum, commendatio facienda est, solis orationibus fiat, si illi qui faciunt
iam pransi inueniuntur.
Vt nvllvs in ecclesia convivetvr.
Vt nulli episcopi uel clerici in ecclesia conuiuentur, nisi forte transeuntes hospitiorum necessitate illic reficiant:
populi etiam ab huiusmodi conuiuiis, quantum fieri potest, prohibeantur.
Vt paenitentibvs ivxta peccatvm modvs paenitentiae detvr.
Vt paenitentibus, secundum differentiam peccatorum, episcopi arbitrio paenitentiae tempora decernantur.

4

