Qvales debeant ordinari episcopi.
Qui episcopus ordinandus est antea examinetur; igitur si natura prudens est, si docibilis, si moribus temperatus,
si uita castus, si sobrius, si semper suis negotiis, si hominibus affabilis, si misericors, si litteratus, si in lege
domini instructus, si in scripturarum sensibus cautus, si in dogmatibus ecclesiasticis exercitatus, et ante omnia si
fidei documenta uerbis simplicibus asserat, id est patrem, et filium, et spiritum sanctum, unum deum esse
confirmans, totam que in trinitate deitatem coessentialem et consubstantialem et coaeternalem et
coomnipotentem praedicans, si singulam quamque in trinitate personam plenum deum et totas tres personas
unum deum, si incarnationem diuinam non in patre neque in spiritu sancto factam, sed in filio tantum credat, ut
qui erat in diuinitate dei patri filius ipse fieret in homine hominis matris filius, deus uerus ex patre et homo uerus
ex matre, carnem ex matris uisceribus habens et animam humanam rationalem simul in eo, ut utriusque naturae
id est homo et deus, una persona, unus filius, unus christus, unus dominus, creaturarum omnium quae sunt et
auctor et dominus, et creator cum patre et spiritu sancto omnium creaturarum, qui passus sit uera carnis passione,
mortuus uera corporis sui morte, resurrexit uera carnis suae resurrectione et uera animae resumptione, in qua
ueniet iudicare uiuos et mortuos.
Quaerendum etiam ab eo, si noui et veteris testamenti, id est, legis et prophetarum et apostolorum unum eumdem
que credat auctorem et deum, si diabolus non per conditionem sed per arbitrium factus sit malus.
Quaerendum etiam ab eo, si credat huius quam gestamus et non alterius carnis resurrectionem, si credat iudicium
futurum et recepturos singulos pro his quae in hac carne gesserunt uel poenas uel praemia, si nuptias non
improbet, si secunda matrimonia non damnet, si carnium perceptionem non culpet, si paenitentibus reconciliatis
communicet, si in baptismo omnia peccata, id est tam illud originale contractum quam illa quae uoluntarie
admissa sunt, dimittantur, si extra ecclesiam catholicam nullus saluetur.
Cum in his omnibus examinatus inuentus fuerit plene instructus, tunc consensu clericorum et laicorum ex
conuentu totius prouinciae episcoporum, maxime que metropolitani uel auctoritate uel praesentia ordinetur
episcopus, suscepto in nomine christi episcopatu, non suae dilectioni nec suis moribus sed his patrum
definitionibus adquiescens; in cuius ordinatione etiam aetas requiratur quam sancti patres exemplo saluatoris in
praelegendis episcopis constituerunt.
Dehinc disponitur qualiter ecclesiastica officia ordinentur.
Qvaliter consecrentvr episcopi.
Episcopus cum ordinatur, duo episcopi ponant et teneant euangeliorum codicem super caput et ceruicem eius, et
uno super eum fundente benedictionem, reliqui episcopi omnes qui adsunt manibus suis caput eius tangant.
Qvaliter presbyteri ordinentvr.
Presbyter cum ordinatur, episcopo eum benedicente et manum super eius caput tenente, etiam omnes presbyteri
qui praesentes sunt manus suas iuxta manum episcopi super caput illius teneant.
Qvemadmodvm diaconi constitvantvr.
Diaconus cum ordinatur, solus episcopus qui eum benedicit manum super caput illius ponat, quia non ad
sacerdotium, sed ad ministerium consecratur.
Qvemadmodvm subdiaconi constitvantvr.
Subdiaconus cum ordinatur, quia manus impositionem non accipit, patenam de manu episcopi accipiat uacuam et
calicem uacuum, de manu uero archidiaconi accipiat orciolum cum aqua et aquamanile et manutergium.
10

