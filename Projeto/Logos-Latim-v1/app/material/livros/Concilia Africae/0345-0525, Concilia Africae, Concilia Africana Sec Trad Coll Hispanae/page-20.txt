De vidvis qvae professam continentiam praevaricavervnt.
[Sicut bonum est castitatis praemium, ita et maiore obseruantia et praeceptione constituendum est, ut si quae
uiduae, quamlibet adhuc in minoribus annis positae et immatura aetate a uiro relictae, se deuouerint deo et ueste
laicali abiecta sub testimonio episcopi et ecclesiae religioso habitu apparuerint, postea uero ad nuptias saeculares
transierint, secundum apostolum paulum damnationem habebunt, quoniam fidem castitatis quam deo uouerunt
irritam facere ausae sunt.
Tales ergo personae sint a christianorum communione alienae, quae etiam nec in conuiuio cum christianis
communicent: nam si adulterae coniuges reatu sunt suis uiris obnoxiae, quanto magis uiduae quae deo
religiositatem uouerant crimine adulterii notabuntur, si deuotionem quam spontanee deo obtulerunt libidinosa
uoluptate corruperint atque ad secundas nuptias transitum fecerint?
quae etsi uiolentia irruente ab aliquo praereptae fuerint, ac postea delectatione libidinis permanere in coniugium
raptori uel uiolento uiro consenserint, damnationi superius comprehensae teneantur obnoxiae: de talibus enim sic
apostolus: cum enim luxuriatae fuerint nubere uolunt, habentes damnationem quia primam fidem irritam
fecerunt].
De contemptoribvs ecclesiae.
[Reuera inuenitur ex christianis fieri schismaticos plerumque irrationabiles, quibus ex his dum ut catholici
aedificant illi ut haeretici destruere insistunt, et alii ecclesias domini fideli deuotione ac compunctione
promptissima subornare, alii de his seditionum institutione decresci.
De his recte loquitur per spiritum sanctum propheta: benedicti qui aedificant te in aeternum, et maledicti sunt qui
destruunt muros tuos uel certe qui subuertunt habitationes tuas uel nunc conati sunt minui sancta tua: tu autem
domus dei laetare cum filiis iustorum.
Et ab hac institutione domini placuit omnibus patribus per prouinciam carthaginis consistentibus, ut si quis
clericus uel laicus se leuauerit contra ecclesiam dei seditionum seminans schismata et non ad culmen charitatis
eius conauerit attendi, sed fundamenta eius uolens subrui, quae est stabilitas omnium christianorum, si clericus
fuerit, cadat de proprio gradu; si laicus, segregatus ab ecclesia dei quam spernit et a conuentu totius christianae
religionis, a sancta communione maneat exclusus].
[Aurelius episcopus ecclesiae carthaginensis subscripsi.
Donatianus teleptensis primae sedis episcopus subscripsi.
Augustinus hipponae regionis episcopus subscripsi.
Similiter omnes episcopi subscripserunt].
Post consulatum flauii stiliconis, uu. cc., die xvii kal. iulias, carthagine in secretario basilicae restitutae, cum
aurelius episcopus una cum coepiscopis suis consedisset, astantibus etiam diaconibus, [constituta sunt haec quae
in subsequenti concilio definita sunt].
De clericis ad testimonivm non pvlsandis.
[In principio statuendum], ut si quis forte in ecclesia quamlibet causam iure apostolico ecclesiis imposito agere
uoluerit, et fortasse decisio clericorum uni parti displicuerit, non liceat clericum in iudicium ad testimonium
deuocari eum, qui cognitor uel praesens fuerit, ut nulla ad testimonium dicendum ecclesiastici cuiuslibet persona
pulsetur.
20

