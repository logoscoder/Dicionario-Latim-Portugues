conciliantes plebem uel certe persuasu maligno, ut illicite fauore eosdem uelint sibi collocare rectores, quod
quidem insigne mentis tuae tenemus uotum, frater religiose aureli, quia haec saepe oppressisti non curando tales
petitores, sed propter eorum malos cogitatus et praue concinnata concilia hoc dico: non debere rectorem accipere
eam plebem quae in dioecesim semper subiacuit, nec unquam proprium episcopum habuit; quapropter si
uniuerso sanctissimo coetui placet, hoc quod prosecutus sum confirmetur.
Aurelius episcopus dixit: fratris et consacerdotis nostri prosecutioni non obsisto, sed hoc me et fecisse et
facturum esse profiteor.
Vt qvi, plebe sva contempta, ad concilivm venire detrectant et plebem et honorem amittant.
Circa eos sane qui fuerint concordes non solum circa ecclesiam carthaginensem, sed circa omne sacerdotale
consortium, sunt enim plerique conspirantes cum plebibus propriis quas decipiunt, ut dictum est, earum
scalpentes aures, blandi ad seducendum, uitiosae uitae homines, uel certe inflati et ab hoc consortio separati, qui
putant propriae plebi incubandum et nonnumquam conuenti ad concilium uenire detractant, sua forte ne
prodantur flagitia metuentes; dico, si placet, circa hoc non tantum dioceses esse seruandas, uerum etiam et de
propria ecclesia, quae male illis fauerit, omnimodo adnitendum ut etiam auctoritate publica reiciantur, atque ab
ipsis principalibus cathedris remoueantur: oportet enim ut qui uniuersis fratribus ac toto concilio inhaeserit, non
solum suam iure integro, sed et dioceses possideat.
At uero qui sibimet putant plebes suas sufficere, fraterna dilectione contempta, non tantum dioceses amittant,
sed, ut dixi, etiam propriis publica careant auctoritate, ut rebelles.
Honoratus et vrbanus dixerunt: summa prouisio sanctitatis tuae cohaesit mentibus singulorum, et puto omnium
responsione ea quae prosequi dignatus es roboranda.
Vniuersi episcopi dixerunt: placet, placet.
Vt clericvm alienvm nvllvs sibi praesvmat episcopvs.
Epigonius episcopus dixit: in multis conciliis hoc statutum est, etiam nunc hoc confirmandum a uestra prudentia,
fratres beatissimi, ut clericum alienum nullus sibi praeripiat episcopus praeter eius arbitrium cuius fuerit clericus.
Dico autem iulianum, Qui ingratus est dei beneficiis per meam paruitatem in se collatis, ita temerarium et
audacem extitisse, ut eum qui a me baptizatus est, cum esset puer mihi ab eodem commendatus, cum que multis
annis a me aleretur atque incresceret, hunc ut dixi baptizatum in ecclesia mea per manum paruitatis meae, idem
in diocesi appaliensi lector esse coeperat, immo annis ferme duobus legerat, nescio quo contemptu humilitatis
meae idem iulianus arripuit, quem dicat quasi proprium ciuem sui loci baptizaritani me inconsulto usurpare; nam
et diaconum illum ordinauit: hoc scilicet pateat, haec licentia nobis, beatissimi fratres, sin minus tam imprudens
cohibeatur, ne se misceat communioni cuiusquam.
Numidius episcopus dixit: si non postulata neque consulta tua dignatione id uidetur fecisse iulianus, iudicamus
omnes inique factum atque indigne: quapropter nisi idem iulianus correxerit errorem suum, et cum satisfactione
eumdem clericum quem fuerat ausus ordinare reuocauerit tuae plebi, contra statuta concilii faciens, contumaciae
suae separatus a nobis excipiet iudicium.
Epigonius episcopus dixit: aetate pater, ipsa promotione antiquissimus, uir laudabilis, frater et collega noster
victor, uult hanc petitionem generalem omnibus effici.
Vt episcopvs, qvi plvres habet clericos, ei qvi eget ad ordinandvm postvlatvs largiatvr.

7

