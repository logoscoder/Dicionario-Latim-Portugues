Vt episcopvs dissidentes concordare compellat.
Studendum episcopo, ut dissidentes fratres siue clericos siue laicos ad pacem magis quam ad iudicium
cohortetur.
De episcopo vel clerico in alivm locvm transferendo.
Vt episcopus de loco ignobili ad nobilem per ambitionem non transeat, nec quisquam inferioris ordinis clericus;
sane si id utilitas ecclesiae faciendum poposcerit, decreto pro eo clericorum et laicorum episcopis porrecto, per
sententiam synodi transferatur, nihilominus alio in loco eius episcopo subrogato; inferioris uero gradus
sacerdotes uel alii clerici concessione suorum episcoporum possunt ad alias ecclesias transmigrare.
De damnatione episcoporvm a synodo retractanda.
Irritam esse iniustam episcoporum damnationem; idcirco a synodo retractandam.
De episcopo qvi alicvi crimen obiecerit.
Episcopus si clerico uel laico crimen infigerit, deducatur ad probationem in synodo.
Qvod irrita sit episcoporvm sententia in absentem.
Caueant iudices ecclesiae ne absente eo cuius causa uentilatur sententiam proferant, quia irrita erit, imo et
causam in synodo pro facto dabunt.
Qvaliter ab episcopo res ecclesiae habeantvr.
Vt episcopus rebus ecclesiae tanquam commendatis non tanquam propriis utatur.
De irritis distractionibvs episcoporvm.
Irrita erit episcoporum donatio uel uenditio uel commutatio rei ecclesiasticae absque conniuentia et subscriptione
clericorum.
De episcopis atqve presbyteris, vt in ordine svo recipiantvr.
Episcopi uel presbyteri, si causa uisitandae ecclesiae alterius episcopi ad ecclesiam ueniant, in gradu suo
suscipiantur, et tam ad uerbum faciendum quam ad oblationem consecrandam inuitentur.
De privato consessv presbyteri cvm episcopo.
Vt episcopus quolibet loco sedens stare presbyterum non patiatur.
De consessv presbyteri cvm episcopo in ecclesia.
Vt episcopus in ecclesiae consessu presbyterorum sublimior sedeat; intra domum uero collegam se
presbyterorum, esse cognoscat.
Vt presbyteri parochitani avt per se avt per sacristas svos accipiant chrisma.
13

