sit, causae suae dicendae intra alterum mensem integram habeat facultatem; uerum tamdiu post mensem
secundum non communicet donec purgetur.
Si autem ad concilium uniuersale anniuersarium occurrere uoluerit ut uel ibi causa eius terminetur, ipse in se
damnationis, sententiam dixisse iudicetur; tempore sane quo non communicat, nec in sua ecclesia uel parochia
communicet: accusator autem eius si nunquam diebus causae dicendae defuerit, a communione non remoueatur;
si uero aliquando defuerit, subtrahens se, restituto in communionem episcopo, ipse remoueatur a communione
accusator, ita tamen ut nec ipsi adimatur facultas causae peragendae, si se ad diem occurrere non noluisse, sed
non potuisse probauerit.
Illud uero placuit, ut cum agere coeperit in episcoporum iudicio, si fuerit accusatoris persona culpabilis, ad
arguendum non admittatur, nisi proprias causas non tamen si ecclesiasticas asserere uoluerit.
De praesbyteris et diaconibvs, qvanti episcopi eos avdiant.
Si autem praesbyteri uel diaconi fuerint accusati, adiuncto sibi ex uicinis locis proprius episcopus legitimo
numero collegarum, una se cum in praesbyteri nomine episcopi sex, in diaconi tres, ipsorum causam discutiant,
eadem dierum et dilatione et a communione remotionum et discussione personarum inter accusatores et eos qui
accusantur forma seruata.
Reliquorum autem clericorum causas etiam solus episcopus loci agnoscat et finiat.
Vt clerici pvblica ivdicia non appellent.
Item placuit, ut quisquis episcoporum, praesbyterorum et diaconorum seu clericorum, cum in ecclesia ei crimen
fuerit institutum uel ciuilis causa fuerit commota, si relicto ecclesiastico iudicio, publicis iudiciis purgari
uoluerit, etiam si pro ipso fuerit prolata sententia, locum suum amittat; et hoc in criminali [actione]: in ciuili uero
perdat quod euicit, si locum suum obtinere maluerit.
Cui enim ad eligendos iudices undique ecclesiae patet auctoritas, ipse se indignum ecclesiae iudicat, qui de
uniuersa ecclesia male sentiendo de iudicio saeculari poscit auxilium, cum priuatorum christianorum causas
apostolus etiam ad ecclesiam deferri ibi determinari praecipiat.
Si qvisqve ab aliis ivdicibvs ecclesiasticis ad alios fverit, non obesse prioribvs si diversa sententia proferatvr.
Hoc etiam placuit, ut a quibuscumque iudicibus ecclesiasticis ad alios iudices ecclesiasticos ubi est maior
auctoritas fuerit prouocatum, non eis obsit quorum fuerit soluta sententia, si conuinci non potuerint uel inimico
animo iudicasse uel aliqua cupiditate aut gratia deprauati: sane si ex consensu partium iudices electi fuerint,
etiam a pauciori numero quam constitutum est non liceat prouocari.
Vt filii clericorvm ad spectacvla non accedant.
Vt filii sacerdotum uel clericorum spectacula saecularia non exhibeant, sed ne spectent, quandoquidem ab
spectando etiam omnes laici prohibeantur; semper enim christianis omnibus hoc interdictum est, ut ubi
blasphemiae sunt non accedant.
Vt filii clericorvm matrimoniis infidelivm socientvr.
Item placuit, ut filii [uel filiae] episcoporum uel quorumlibet clericorum gentilibus uel haereticis aut schismaticis
matrimonio non coniungantur.
Vt clerici de rebvs svis nihil infidelibvs conferant.
2

