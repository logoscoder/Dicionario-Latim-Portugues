Placuit, ut quicunque clericus propter necessitatem suam alicubi ad comitatum ire uoluerit, formatam ab
episcopo suo accipiat: qui sine formata uoluerit pergere, a communione remoueatur.
Quod si alicubi ei repentina necessitas orta fuerit ad comitatum pergendi, alleget apud episcopum loci eius ipsam
necessitatem, et de hoc rescripta eiusdem episcopi perferat.
Formatae autem quae a primatibus uel a quibusque episcopis propriis dantur habeant diem paschae; quod si
adhuc eiusdem anni paschae dies incertus est, ille praecedens adiungatur, quomodo solet post consulatum in
publicis gestis adscribi.
De episcopis qvi id qvod repetere poterant praetermissa synodo invaserint.
Item placuit, ut episcopi quascunque ecclesias uel plebes quas ad suam cathedram existimant pertinere non ita
repetierint, ut causas suas episcopis iudicantibus agant, sed alio retinente irruerint, siue nolentibus siue
uolentibus plebibus, causae suae detrimentum patiantur: et quicunque hoc iam fecerunt, si nondum est inter
episcopos finita contentio, sed adhuc inde contendunt, ille inde discedat quem constiterit praetermissis iudicibus
ecclesiasticis irruisse: nec sibi quisque blandiatur, si a primatu ut retineat litteras impetrarit; sed siue habeat
litteras, siue non habeat, conueniat eum qui tenet et eius litteras accipiat, ut appareat pacifice tenuisse ecclesiam
ad se pertinentem.
Si autem ille aliquam quaestionem retulerit, per episcopos iudices causa finiatur, siue quos eis primatus dederit,
siue quos ipsi uicinos cum consultu primatis deligerint.
De clericis qvi de ivdiciis episcoporvm svorvm conqvervntvr.
Item placuit, ut presbyteri, diaconi uel caeteri inferiores clerici, in causis quas habuerint, si de iudiciis
episcoporum suorum questi fuerint, uicini episcopi eos audiant, et inter eos quidquid est finiant adhibiti ab eis ex
consensu episcoporum suorum; quod si et ab eis prouocandum putauerint, non prouocent nisi ad africana
concilia uel ad primatus prouinciarum suarum: ad transmarina autem qui putauerint appellandum, a nullo intra
africam ad communionem suscipiantur.
De his qvi apvd haereticos paenitentiam accepervnt qvomodo ab ecclesia recipiantvr.
Placuit, ut quicunque conuersus ab haereticis dixerit se apud eos paenitentiam accepisse, unusquisque catholicus
episcopus requirat ubi et ob quam causam apud eosdem haereticos paenitentiam susceperit, ut cum certis
documentis hoc ipsum sibi approbauerit, pro qualitate peccati, sicut eidem episcopo catholico uisum fuerit,
tempus paenitentiae uel reconciliationis decernat.
De episcopis neglegentibvs adversvs haereticos.
Item placuit, ut quicunque neglegunt loca ad suam cathedram pertinentia in catholicam unitatem lucrari,
conueniantur a diligentibus uicinis episcopis ut id agere non morentur; quod si intra sex menses a die
conuentionis non effecerint, qui potuerit eas lucrari ad ipsum pertineant; ita sane, ut si ille, ad quem pertinuisse
uidebantur, probare potuerit magis illius electam negligentiam ab haereticis ut impune ibi sint, et suam
diligentiam fuisse praeuentam ut eo modo eius cura sollicitior uitaretur, cum hoc iudices episcopi cognouerint,
suae cathedrae loca restituant.
Sane si episcopi inter quos causa uersatur diuersarum sunt prouinciarum, ille primatus det iudices, in cuius
prouincia est locus de quo contenditur: si autem ex communi placito uicinos iudices elegerint, aut unus eligatur
aut tres, ut si tres elegerint aut omnium sententiam sequatur aut duorum; a iudicibus autem quos communis
consensus elegerit non liceat prouocare: et quisquis probatus fuerit per contumaciam nolle obtemperare
iudicibus, cum hoc primae sedis episcopo fuerit prolatum, det litteras ut nullus ei communicet episcoporum
donec obtemperet.
27

