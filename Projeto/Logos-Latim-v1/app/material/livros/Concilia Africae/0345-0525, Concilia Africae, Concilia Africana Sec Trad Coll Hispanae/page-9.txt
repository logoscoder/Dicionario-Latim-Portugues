Noui autem testamenti: euangeliorum libri iv. Actuum apostolorum liber i. Pauli apostoli epistolae xiii; eiusdem
ad hebraeos i. Petri ii; ioannis iii; iudae i; iacobi i; apocalypsis ioannis libri.
Fiunt igitur libri uiginti et septem, ita ut de confirmando isto canone transmarinae ecclesiae consulantur.
Liceat etiam legi passiones martyrum cum anniuersarii dies eorum celebrantur.
De baptizatis a donatistis.
De donatistis placuit, ut consulamus fratres et consacerdotes nostros siricium et simplicianum de solis infantibus
qui baptizantur penes eosdem, ne quod suo non fecerunt iudicio, cum ad ecclesiam dei salubri proposito fuerint
conuersi, parentum illis error impediat ne promoueantur sacri altaris ministri.
Quibus insertis, honoratus et vrbanus episcopi legati prouinciae mauritaniae sitiphensis dixerunt: iam dudum
cum apud sanctitatem uestram allegaremus scripta, dilati sumus ea contemplatione quod fratres nostri aduenire
possent de numidia legati; sed quia non parui dies sunt quibus exspectati minime uenerunt; ultra praetermittere,
quae nobis mandata sunt a nostris coepiscopis non oportet; atque ideo fratres suggestionem nostram libenter
admittite.
De fide enim nicaeni tractatus audiuimus, uerum et de sacrificiis inhibendis post prandium, ut a ieiunis, sicut
dictum est, offerantur, et tunc et nunc firmatum est.
De his qvi nihil habentes in ecclesiis ordinantvr.
Placuit ut episcopi, presbyteri, diaconi uel quicumque clerici, qui nihil habentes ordinantur, et tempore
episcopatus uel clericatus sui agros uel quaecumque praedia nomini suo comparant, tanquam rerum
dominicarum inuasionis crimine teneantur, nisi admoniti in ecclesiam eadem ipsa contulerint.
Si autem ipsis proprie aliquid liberalitate alicuius uel successione cognationis uenerit, faciant inde quod eorum
proposito congruit; quod si a suo proposito retrorsum exorbitauerint honore ecclesiastico indigni, tanquam
reprobi iudicentur.
Vt gesta concilii episcoporvm svbscriptionibvs confirmentvr.
Aurelius episcopus dixit: quoniam igitur uniuersa arbitror fuisse tractata, si omnia cum animo uestro
conuenerunt, sermone uestro cuncta roborate.
Vniuersi episcopi dixerunt: omnibus nobis haec placuerunt, et haec nostra subscriptione firmabimus.
Et subscripserunt: aurelius episcopus ecclesiae carthaginis huic decreto consensi, et relecto subscripsi.
Epigonius episcopus plebis bullensis regionis subscripsi.
Augustinus episcopus plebis hipponensium regionum subscripsi similiter et omnes episcopi quadraginta et
quatuor subscripserunt.
Honorio aug. iv et eutychiano conss. vi idus nouembris, cum aurelius episcopus in concilio uniuersali carthagine
in secretario cum omnibus consacerdotibus suis consedisset, placuit cum eo cunctis qui fuerunt in eadem sancta
synodo constituere haec quae ad ordines ecclesiasticos canonicis sunt necessaria disciplinis: ubi in principio
constitutum est].
9

