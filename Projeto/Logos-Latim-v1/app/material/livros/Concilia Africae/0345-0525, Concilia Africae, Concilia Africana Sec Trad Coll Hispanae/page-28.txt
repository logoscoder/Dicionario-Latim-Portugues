Vnde svpra.
Si in matricibus cathedris episcopus neglegens fuerit aduersus haereticos, conueniatur a uicinis episcopis
diligentibus, et ei sua neglegentia demonstretur ut se excusare non possit; quod si ex die quo conuenitur intra sex
menses in eius prouincia exsecutio fuerit, et non eos ad unitatem catholicam conuertendos curauerit, non ei
communicetur donec impleat: si autem probatum fuerit eum de communione illorum fuisse mentitum, dicendo
eos communicasse quos eo sciente non communicasse constiterit, etiam episcopatum amittat.
De virginibvs qvae viginti qvinqve annos necessitate cogente velantvr.
Item placuit, ut quicunque episcoporum necessitate periclitantis pudicitiae uirginalis, cum uel petitor potens uel
raptor aliquis formidatur, uel si etiam aliquo in mortis periculo scrupulo compuncta fuerit, ne non uelata
moriatur, aut exigentibus parentibus, aut his ad quorum curam pertinet, uelauerit uirginem intra uiginti quinque
annos aetatis, non ei obsit concilium quod de isto numero annorum constitutum est.
De episcopis qvi post acta carthaginensi synodo retenti svnt ad reliqva peragenda.
Item placuit, ne diutius uniuersi episcopi qui ad concilium congregati sunt tenerentur, ab uniuerso concilio
iudices ternos de singulis prouinciis eligi: et electi sunt de prouincia carthaginensi vincentius, fortunatianus et
clarus: de prouincia numidiae alipius, augustinus et restitutus: de prouincia byzacena cum sancto sene donatiano
primatu cresconius, iucundus et aemilianus: de mauritania sitiphensi seuerianus, casiatticus et donatus: de
prouincia tripolitana plautius, qui ex more legatus unus est missus: qui omnes cum sancto sene aurelio uniuersa
cognoscant, a quo petiit uniuersum concilium ut cunctis siue gestis quae confecta iam sunt seu epistolis ipse
subscribat.
Aurelius episcopus ecclesiae carthaginensis subscripsit.
[Donatianus teleptensis primae sedis subscripsit].
Similiter et omnes episcopi subscripserunt.

28

