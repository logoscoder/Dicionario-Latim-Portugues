De defensione ecclesiarvm a principe postvlando.
Ab imperatore autem uniuersis uisum est postulandum propter afflictionem pauperum, quorum molestiis sine
intermissione agitatur ecclesia, ut defensores eis aduersus potentias diuitum cum episcoporum prouisione
deligantur.
Vt episcopi ad diem concilii occvrrant.
Item placuit ut quotiescumque concilium congregandum est, episcopi qui neque aegritudine neque alia grauiore
necessitate impediuntur, competenter occurrant, primatibus que suarum prouinciarum intimetur ut de uniuersis
episcopis uel duae uel tres turmae fiant, ac de singulis turmis uicissim quotquot electi fuerint, ad diem concilii
instantissime occurrant.
Quod si non potuerint occurrere, excusationes suas in tractoria conscribant, uel si post aduentum tractoriae
aliquae necessitates repente forsitam ortae fuerint, nisi rationem impedimenti sui apud suum primatem
reddiderint, ecclesiae suae communione debere esse contentos.
Vt lapsis sacerdotibvs manvs eis sicvt laicis non imponatvr.
Item confirmatum est ut si quando presbyteri uel diaconi in aliqua grauiori conuicti fuerint, qua eos a ministerio
necesse sit remouere, non eis manus uel tamquam paenitentibus uel tamquam fidelibus laicis imponatur, neque
umquam permittendum ut rebaptizati ad clericatus gradum promoueantur.
De clericis excommvnicatis qvamdiv eis asserere liceat.
Rursum constitutum est, ut quoties clericis conuictis et confessis in aliquo crimine uel propter eorum
uerecundiam parcitur uel propter ecclesiae opprobrium aut insolentem insultationem haereticorum atque
gentilium, si forte causae suae adesse uoluerint et innocentiam suam asserere, intra annum excommunicationis
hoc faciant.
Si uero intra annum causam suam purgare contempserint, nulla eorum uox postea penitus audiatur.
De clericis vel monachis ab alio episcopo ordinatis.
Item placuit ut si quis de alterius monasterio repertum uel ad clericatum promouere uoluerit uel in suo
monasterio maiorem monasterii constituere, episcopus qui hoc fecerit, a ceterorum communione seiunctus, suae
tantum plebis communione contentus sit, et ille neque clericus neque praepositus perseueret.
De episcopis qvi infidelibvs res svas relinqvvnt.
Item constitutum est ut si quis episcopus haeredes extraneos a consanguinitate sua uel haereticos etiam
consanguineos aut paganos ecclesiae praetulerit, saltem post mortem anathema ei dicatur, atque eius nomen inter
dei sacerdotes nullomodo recitetur, nec excusari potest si intestatus defecerit, quia utique debuit factus episcopus
rei suae ordinatione congrua suae professioni nequaquam differre.
De basilicis qvae sine martyrvm reliqviis dedicatae svnt.
Item placuit ut de altaribus quae passim per agros aut uias tanquam memoriae martyrum constituuntur, in quibus
nullum corpus aut reliquiae martyrum conditae probantur, ab episcopis qui iisdem locis praesunt, si fieri potest,
euertantur.
22

