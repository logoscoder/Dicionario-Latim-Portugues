Aurelius episcopus dixit: non decuerat quidem ut haec repeteremus, nisi forte existerent inconsideratae mentes
quorumdam quae ad haec statuenda nostros acuerent sensus; sed communis haec causa est quam insinuauit frater
et coepiscopus noster, ut unusquisque nostrum sibi decretum adeo cognoscat, ut posteriores anterioribus deferant
nec inconsultis primatibus aliquid agere praesumant.
Qua de re oportet eos qui putauerint spretis maioribus aliquid praesumendum, competenter esse ab omni concilio
coercendos.
Vniuersi episcopi dixerunt: hic ordo et a patribus et a maioribus seruatus est, et a nobis deo propitio seruabitur.
Vt episcopi pro tempore consecrationis svae litteras ab ordinatoribvs habeant.
Deinde placuit, ut quicunque deinceps ordinantur litteras accipiant ab ordinatoribus suis manu eorum
subscriptas, continentes consulem et diem, ut nulla altercatio de posterioribus uel anterioribus oriatur.
Vt vbi qvis primvm legerit, ibi permanent clericvs.
Item placuit, ut quicunque in ecclesia primum uel semel legerit ab alia ecclesia ad clericatum non teneatur.
Vt pro cavsis ecclesiarvm exsecvtores vel advocati a principe postvlentvr.
Placuit praeterea, ut exsecutores in omnibus desideriis quae habet ecclesia ab imperatore postulentur, qui singulis
ecclesiis impertiantur.
Placuit etiam, ut petatur a gloriosissimis imperatoribus ut iubeant iudicibus dare petitos sibi defensores
scholasticos, qui in actus sint uel in officio defensionum causarum ecclesiasticarum, ut more sacerdotum
prouinciae idem ipsi qui defensionem ecclesiarum susceperint habeant facultatem pro negotiis ecclesiarum,
quoties necessitas flagitauerit uel ad obsistendum obrepentibus, uel ad necessaria suggerenda, ingredi iudicum
secretaria.
Vt neqve dimissvs neqve dimissa alteri conivngantvr.
Placuit quoque secundum euangelicam et apostolicam disciplinam, ut neque dimissus ab uxore, neque dimissa a
marito, alteri coniungatur, sed ita maneant, aut sibimet reconcilientur.
Quod si contempserint, ad paenitentiam redigantur; in qua causa legem imperialem petendam promulgari.
De his qvi in sva provincia non commvnicant et alibi commvnicant.
Placuit, ut quicunque non communicans in propria prouincia in aliis prouinciis uel in transmarinis partibus ad
communicandum obrepserit, iacturam communionis uel clericatus excipiat.
De clericis qvi apvd principem saecvlare ivdicivm avt synodale imploraverint.
Placuit, ut quicunque ab imperatore cognitionem publicorum iudiciorum petierit honore proprio priuetur: si
autem episcopale iudicium ab imperatore postulauerit, nihil ei obsit.
Vt sine formatis nemo ad comitatvm proficiscatvr, et qvaliter fiant formatae.
26

