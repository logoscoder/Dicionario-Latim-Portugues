Item placuit, ut quicunque dixerit gratiam dei qua iustificamur per iesum christum dominum nostrum ad solam
remissionem peccatorum ualere quae iam commissa sunt, non etiam ad adiutorium ut non committantur,
anathema sit.
Qvod per gratiam dei sciamvs qvid facere debeamvs et diligere vt faciamvs.
Item quisquis dixerit eamdem gratiam dei per iesum christum dominum nostrum propter hoc tantum nos
adiuuare ad non peccandum, quia per ipsam nobis reuelatur et aperitur intelligentia mandatorum, ut sciamus quid
appetere, quid uitare debeamus, non per illa autem nobis praestari ut quod faciendum cognouerimus etiam facere
debeamus atque ualeamus, anathema sit.
Cum enim dicat apostolus: scientia inflat, caritas uero aedificat, ualde impium est ut credamus ad eam quae inflat
nos habere gratiam christi et ad eam quae aedificat non habere, cum sit utrumque donum dei et scire quid facere
debeamus et diligere ut faciamus, ut aedificante caritate scientia non possit inflare.
Sicut autem de deo scriptum est: quid docet hominem scientiam, ita etiam scriptum est: caritas ex deo est.
Qvod gratia dei praestet vt lex impleatvr, non sicvt ait pelagivs facile, qvasi sine gratia dei difficilivs possit
impleri.
Item placuit, ut quicunque dixerit ideo nobis gratiam iustificationis dari, ut quod facere per liberum iubemur
arbitrium facilius possimus implere per gratiam, tanquam, etsi gratia non daretur, non quidem facile, sed tamen
possemus etiam sine illa implere diuina mandata, anathema sit.
De fructibus enim mandatorum dominus loquebatur ubi non ait: sine me difficilius potestis facere, sed ait: sine
me nihil potestis facere.
Qvod ivxta sententiam ioannis evangelistae nemo sit qvi esse possit sine peccato.
Item placuit, ut quod ait sanctus ioannes apostolus: si dixerimus quia peccatum non habemus, nos ipsos
decipimus et ueritas in nobis non est, quisquis sic accipiendum putauerit, ut dicat propter humilitatem non
oportere dici nos non habere peccatum, non quia ueritas est, anathema sit.
Sequitur enim apostolus et adiungit: si autem confessi fuerimus peccata nostra, fidelis est et iustus qui remittat
nobis peccata et mundet nos ab omni iniquitate: ubi satis apparet hoc non tantum humiliter sed etiam ueraciter
dici.
Poterat enim apostolus dicere: si dixerimus quia non habeamus peccatum, nos ipsos extollimus et humilitas in
nobis non est; sed cum ait: nos ipsos decipimus et ueritas in nobis non est, satis ostendit eum qui dixerit se non
habere peccatum non uerum sed falsum.
Qvod vnicvique etiam ivsto non solvm pro aliis sed pro semetipso dicere oporteat: dimitte nobis debita nostra.
Item placuit, ut quicunque dixerit: in oratione dominica ideo dicere sanctos dimitte nobis debita nostra, ut non
pro se ipsis hoc dicant, quia non eis iam necessaria ista petitio, sed pro aliis qui sunt in suo populo peccatores, et
ideo non dicere unumquemque sanctorum: dimitte mihi debita mea, sed dimitte nobis debita nostra, ut hoc pro
aliis potius quam pro se iustus petere intelligatur, anathema sit.
Sanctus enim et iustus erat apostolus qui dicebat: in multis enim offendimus omnes: nam quare additum est
omnes, nisi ut ista sententia conueniret et psalmo ubi legitur: non intres in iudicium cum seruo tuo, quoniam non
iustificabitur in conspectu tuo omnis uiuens: et in oratione sapientissimi salomonis: non est homo qui non peccet
24

