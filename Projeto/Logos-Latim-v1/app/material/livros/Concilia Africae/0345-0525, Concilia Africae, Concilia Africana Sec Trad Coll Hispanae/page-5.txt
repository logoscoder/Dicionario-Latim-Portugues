Vt presbyter praeter ivssvm vel absentiam episcopi non reconciliet paenitentem.
Vt presbyter inconsulto episcopo non reconciliet paenitentem, nisi absentia episcopi necessitate cogente:
cuiuscumque autem paenitentis publicum et uulgatissimum crimen est, quod uniuersam ecclesiam commouerit,
ante absida manus ei imponatur.
De cvstodia sacrarvm virginvm.
Vt uirgines sacrae, si a parentibus a quibus custodiebantur priuatae fuerint, episcopi prouidentia uel presbyteri
ubi episcopus absens est, [monasterio uirginum uel] grauioribus feminis commendentur, ut simul habitantes
inuicem se custodiant, ne passim uagando ecclesiae laedant opinionem.
De baptizandis aegrotis qvi iam loqvi non possvnt.
Vt aegrotantes si pro se respondere non possunt, cum uoluntatis eorum testimonium sui dixerint, baptizentur.
Vt apostaticis et scenicis conversis reconciliatio non negetvr.
Vt scenicis atque histrionibus caeteris que huiusmodi personis, uel apostaticis conuersis uel reuersis ad deum
gratia uel reconciliato non negetur.
Vt presbyter chrisma non conficiat.
Vt presbyter non consulto episcopo uirgines non consecret; chrisma uero nunquam conficiat.
Vt clerici sine necessitate in aliena civitate non immorentvr.
Vt clerici in aliena ciuitate non immorentur, nisi causas eorum iustas episcopus loci uel presbyteri locorum
peruiderint.
Vt non liceat fieri translationes episcoporvm.
Illud autem suggerimus mandatum nobis, quod etiam in capuensi plenaria synodo uidetur statutum, ut non liceat
fieri rebaptizationes, reordinationes uel translationes episcoporum: nam crisconius villaregiensis episcopus,
plebe sua derelicta, tubuniensem inuasit ecclesiam, et usque in hodie commonitus secundum quod statutum
fuerat, relinquere eamdem quam inuaserat plebem contempsit.
Aduersus istum quae pronuntiata fuerant confirmata quidem audiuimus; sed petimus, secundum quod nobis
mandatum est, ut dignemini dare fiduciam: quoniam necessitate ipsa cogente, liberum nobis sit rectorem
prouinciae secundum statuta gloriosissimorum principum aduersus illum adire, ut qui miti admonitioni sanctitatis
uestrae acquiescere noluit et emendare illicitum, auctoritate iudiciaria protinus excludatur.
aurelius episcopus dixit: seruata forma disciplinae non aestimabitur appetitus si a uestra charitate modeste
conuentus recedere detractauerit, cum ferit suo contemptu et contumacia, faciente etiam auctoritate iudiciaria,
conuentus.
Honoratus et vrbanus episcopi dixerunt: hoc ergo omnibus placet?
ab uniuersis episcopis dictum est: iustum est, placet.
5

