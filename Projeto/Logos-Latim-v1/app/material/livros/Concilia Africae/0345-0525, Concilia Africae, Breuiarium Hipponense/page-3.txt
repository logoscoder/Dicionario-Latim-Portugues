Vt episcopi uel clerici eis qui christiani catholici non sunt, etiamsi consanguinei fuerint, nec per donationes
rerum suarum aliquid conferant.
Vt episcopi, presbyteri et diaconi non sint conductores aut procuratores priuatorum neque ullo tali negotio
uictum quaerant, quo eos uel peregrinari uel ab ecclesiasticis officiis auocari necesse sit.
Vt cum omnibus omnino clericis extraneae feminae non cohabitent, sed solae matres, auiae, materterae, amitae,
sorores, et filiae fratrum aut sororum, et quaecumque ex familia, domestica necessitate, etiam antequam
ordinarentur, iam cum eis habitabant, uel si filii eorum, iam ordinatis parentibus, uxores acceperint, aut seruis,
non habentibus in domo quas ducant, aliunde ducere necessitas fuerit.
Vt episcopi, presbyteri et diaconi non ordinentur priusquam omnes qui sunt in domo eorum christianos
catholicos fecerint.
Vt lectores ad annos pubertatis legant; deinceps autem nisi aut uxores custodita pudicitia duxerint aut
continentiam professi fuerint, legere non sinantur.
Vt clericum alienum nisi concedente eius episcopo nemo audeat uel retinere uel promouere in ecclesia sibi
credita.
Clericorum autem nomen etiam lectores retinebunt.
Vt nullus ordinetur nisi probatus uel episcoporum examine uel populi testimonio.
Vt nemo in precibus uel patrem pro filio uel filium pro patre nominet; et cum altari adsistitur semper ad patrem
dirigatur oratio.
Et quicumque sibi preces aliunde describit, non eis utatur nisi prius eas cum instructioribus fratribus contulerit.
Vt nullus clericorum amplius recipiat quam cuiquam commodauerit, siue pecuniam det, siue quamlibet speciem.
Vt in sacramentis corporis et sanguinis domini nihil amplius offeratur quam ipse dominus tradidit, hoc est panem
et uinum aquae mixtum.
Primitiae uero seu lac et mel, quod uno die sollemnissimo pro infantum mysterio solet offerri, quamuis in altari
offerantur, suam tamen habent propriam benedictionem, ut a sacramento dominici corporis et sanguinis
distinguantur.
Nec amplius in primitiis offeratur quam de uuis et frumentis.
Vt clerici continentes ad uiduas uel uirgines nisi ex iussu uel permissu episcoporum uel presbyterorum non
accedant; et hoc non soli faciant, sed cum clericis aut cum his cum quibus episcopus aut presbyter iusserit.
Sed nec ipsi episcopi aut presbyteri soli habeant accessum ad huiusmodi feminas, sed aut ubi clerici praesentes
sunt aut graues aliqui christiani.
Vt primae sedis episcopus non appelletur principes sacerdotum, aut summus sacerdos, aut aliquid huiusmodi, sed
tantum primae sedis episcopus.
Vt clerici edendi uel bibendi causa tabernas non ingrediantur, nisi peregrinationis necessitate.

3

