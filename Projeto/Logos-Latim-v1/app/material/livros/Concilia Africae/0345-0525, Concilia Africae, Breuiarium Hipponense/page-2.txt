Vt quisque episcoporum accusatur, ad primatem prouinciae ipsius causam deferat accusator, nec a communione
suspendatur cui crimen intenditur, nisi ad causam suam dicendam, primatis litteris euocatus, minime occurrerit,
hoc est intra spatium mensis ex die qua eum litteras accepisse constituerit.
Quod si aliquas ueras necessitatis causas probauerit, quibus eum occurrere non potuisse manifestum sit, causae
suae dicendae intra alterum mensem integram habeat facultatem.
Verum, post mensem secundum, tamdiu non communicet, donec purgetur.
Si autem nec ad concilium uniuersale anniuersarium occurrere uoluerit, ut uel ibi causa eius terminetur, ipsi in se
damnationis sententiam dixisse iudicetur.
Tempore sane quo non communicat, nec in sua plebe communicet.
Accusator autem eius, si numquam diebus causae dicendae defuerit, a communione non remoueatur; si uero
aliquando defuerit, restituto communioni episcopo, ipse remoueatur, ita tamen ut nec ipsi adimatur facultas
causae peragendae, si se ad diem occurrere non noluisse sed non potuisse probauerit.
Sane placuit et illud: vt agere coeperit in episcoporum iudicio, si fuerit accusatoris persona culpabilis, ad
accusandum uel agendum non admittatur, nisi proprias causas, non tamen si ecclesiasticas, dicere uoluerit.
Si autem presbyteri uel diaconi fuerint accusati, adiuncto sibi ex uicinis locis legitimo numero collegarum, idest:
in presbyteri nomine v in diaconi ii, episcopi ipsorum causam discutiant, eadem dierum, et dilationum, et a
communione remotionum, et discussione personarum inter accusatores et qui accusantur, forma seruata.
Reliquorum autem causas etiam solus episcopus loci cognoscat et finiat.
Sane quisquis episcopus seu clericorum, cum in ecclesia ei fuerit crimen institutum uel ciuilis causa fuerit
commota, relicto ecclesiastico iudicio publicis iudiciis purgari uoluerit, etiamsi pro illo fuerit prolata sententia,
locum suum amittat, hoc in criminali.
In ciuili uero perdat quod euicit, si locum suum obtinere maluerit.
Cui enim ad eligendos iudices undique ecclesiae patet auctoritas, ipse se indignum fraterno consortio iudicat, qui
de universa ecclesia male sentiendo, saeculari de iudicio poscit auxilium, cum priuatorum christianorum causas
apostolus ad ecclesiam deferri atque ibi determinari praecipiat.
Hoc etiam placuit ut a quibuscumque iudicibus ecclesiasticis ad alios iudices ecclesiasticos ubi est maior
auctoritas fuerit prouocatum, non eis obsit quorum fuerit soluta sententia, si conuici non potuerint uel inimico
animo iudicasse uel aliqua cupiditate aut gratia deprauato.
Sane si ex consensu partium iudices electi fuerint, etiam a pauciore numero quam constitutum est, non liceat
prouocari.
Vt filii episcoporum et clericorum spectacula saecularia non exhibeant nec exspectent.
Vt gentilibus uel haereticis et schismaticis filii episcoporum uel quorumlibet clericorum matrimonio non
coniungantur.
Vt episcopi uel clerici filios suos a sua potestate per emancipationem exire non sinant, nisi de moribus eorum et
de aetate fuerint securi, ut possint ad eos iam propria pertinere peccata.

2

