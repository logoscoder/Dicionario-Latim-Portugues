De tripolitanis uero fratribus nostris hoc potui condiscere, quod dulcitium fratrem nostrum destinauerint legatum,
sed quia non potuit occurrere, hoc asseuerauerunt quidam filii nostri uenientes de supradicta prouincia, quod
memoratus naui se commisit; et credendum est accidisse nonnullam de tempestatibus moram, quae retardaret
eius aduentum.
Tamen etiam circa ipsos, si caritati uestrae placet, haec forma seruabitur, ut placita ad eosdem concilii
transmittantur.
Ab uniuersis episcopis dictum est: haec quae statuit sanctitas tua omnibus placent.
De conveniendis donatistis.
Aurelius episcopus dixit: quod in tractatum uenit caritatis uestrae, puto hoc ecclesiasticis gestis esse firmandum.
Professio enim uestra omnium hoc deprompsit, debere unumquemque nostrum in ciuitate sua per se conuenire
donatistarum praepositos, aut adiungere sibi uicinum collegam, ut pariter eos in singulis quibusque ciuitatibus
uel locis per magistratus uel seniores locorum conueniant.
Hoc si omnibus placet, edicatur.
Ab uniuersis episcopis dictum est: omnibus placet, et omnes hac subscriptione firmauimus.
Petimus etiam ut epistolis ad iudices mittendis pro omnibus subscribat sanctitas tua.
Aurelius episcopus dixit: si uidetur caritati uestrae, forma conuentionis eorum recitetur, ut hunc tenorem
prosecutionis omnes, si placuerit, teneamus.
Ab uniuersis episcopis dictum est: recitetur.
Laetus notarius recitauit: forma conventionis donatistarvm.
Ille, episcopus ecclesiae illius, dixit: quid de auctoritate illius amplissimae sedis impetrauerimus, petimus
grauitatem uestram, recitari et gestis innecti, atque in effectum deduci iubeatis.
Recitata autem iussione atque actis innexa, dicat ille, episcopus ecclesiae illius: quid ergo nobis de concilio
ecclesiae catholicae mandatum sit, ad donatistas per uestram grauitatem perferendum, audire et actis inserere et
ad eos perferre dignamini, eorum que responsionem rursus apud acta uestra nobis insinuare.
Conuenimus uos ex concilii nostri catholici auctoritate missi, de uestra correctione gaudere cupientes,
considerantes domini caritatem, qui dixit: beati pacifici, quia ipsi filii dei uocabuntur, et admonuit per
prophetam, etiam his qui dicunt se fratres nostros non esse, dicere nos debere: fratres nostri estis.
Hanc ergo pacificam ex caritate uenientem commonitionem nostram contemnere non debetis, ut si quid ueritatis
habere uos arbitramini, non dubitetis asserere, idest ut, congregato uestro concilio, deligatis ex uobis, quibus
causam assertionis uestrae committatis; ut et nos possimus hoc facere, ut etiam de nostro concilio deligantur, qui
cum eis quos delegeritis, constituto loco et tempore, quidquid quaestionis est, quod uestram a nobis separat
communionem, cum pace discutiant, et tandem aliquando, adiuuante domino deo nostro, finem ueternosus error
accipiat, ne, propter animositatem hominum, infirmae animae et ignari populi sacrilega dissensione dispereant.
Si enim hoc fraterne acceperitis, ueritas facile dilucescet; si autem hoc facere nolueritis, diffidentia uestra facile
innotescet.
Cum que recitata esset, ab uniuersis episcopis dictum est: satis placet, hoc fiat.
17

