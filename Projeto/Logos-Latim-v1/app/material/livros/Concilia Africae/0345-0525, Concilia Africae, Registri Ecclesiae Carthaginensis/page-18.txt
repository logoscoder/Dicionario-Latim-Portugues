Et subscripserunt.
Aurelius episcopus ecclesiae carthaginensis huic decreto consensi et praelecto subscripsi.
Similiter et ceteri episcopi subscripserunt.
Haec synodus aduersus donatistas legationem ad principes dirigit.
Gloriosissimo imperatore honorio aug. vi cons., xvi kal. iulias, carthagine, in basilica regionis secundae.
In hoc concilio legationem susceperunt theasius et euodius contra donatistas.
In quo concilio insertum est commonitorium, quod ita se continet.
Qvale commonitorivm accepervnt legati contra donatistas.
Commonitorium fratribus theasio et euodio legatis ex carthaginensi concilio ad gloriosissimos religiosissimos
que principes missis.
Cum domini auxilio piissimos imperatores adierint, eis insinuent quemadmodum plena fiducia secundum
superioris anni concilium donatistarum praepositi actis municipalibus sunt conuenti, ut si confiderent de
assertionibus suis, electis ex suo numero aliquibus idoneis, nobis cum pacifice conferrent, et mansuetudine
christiana, si quid ueritatis tenerent, non ambigerent demonstrare, quo ita sinceritas catholicae, quae iampridem
superioribus claruit, nunc quoque per imperitiam uel pertinaciam resistentibus innotesceret.
Sed quia diffidentia premebantur, nihil paene ausi sunt respondere.
Vnde, quia impletum est erga eos episcopale officium, et illi qui ueritati respondere nequiuerunt ad immanes
uiolentias sunt conuersi, ita ut multos episcopos multos que clericos, ut de laicis taceamus, insidiis oppresserint,
ecclesias etiam aliquas inuaserint, aliquas inuadere pertentauerint, ipsorum iam clementiae est consulere, ut
ecclesia catholica, quae eos religioso utero in christo genuit et fidei firmitate nutriuit, eorum etiam prospectione
muniatur, ne temerarii homines religiosis temporibus infirmos populos terrendo praeualeant, quoniam seducendo
deprauare non possunt.
Nota est enim et saepe legibus conclamata circumcellionum qua furiunt detestabilis manus; quae etiam ipsorum
religiosissimorum supra principum frequentibus sanctionibus condemnata est, aduersus quorum furorem
possimus non insolita nec ab scripturis sanctis aliena impetrare praesidia, quando apostolus paulus, sicut in
apostolorum actibus fidelibus notum est, factiosorum conspirationem militari etiam submouit auxilio.
Sed nos illud poscimus ut catholicis ecclesiis ordinum per ciuitates singulas et uicinorum quorumque
possessorum per diuersa loca sine ulla dissimulatione tuitio praebeatur.
Simul etiam petendum est, ut illam legem quae a religiosae memoriae eorum patre theodosio de auri libris decem
in ordinatores uel ordinatos haereticos seu etiam in possessores, ubi eorum congregatio deprehenditur,
promulgata est, ita deinceps confirmari praecipiant: ut in eos ualeat, contra quos propter eorum insidias catholici
prouocati contestationem deposuerint, ut hoc saltem terrore a schismatica uel haeretica prauitate desciscant, qui
consideratione aeterni supplicii emendari corrigi que dissimulant.
Petendum etiam, ut lex quae haereticis, uel ex donationibus uel ex testamentis, aliquid capiendi aut relinquendi
denegat facultatem, ab eorum quoque pietate hactenus repetatur: ut eis relinquendi uel sumendi ius adimat, qui
pertinaciae furore caecati in donatistarum errore perseuerare uoluerint.
18

