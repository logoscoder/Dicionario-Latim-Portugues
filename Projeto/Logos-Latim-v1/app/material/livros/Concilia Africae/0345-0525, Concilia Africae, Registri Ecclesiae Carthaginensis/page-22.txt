Sanctum concilium concessit iudices postulatos; reliquos autem iudices ad complendum numerum necessarios,
eligentibus ipsis senioribus a noua germani, senex sanctippus curabit decernere.
De pacificandis ecclesiis romana et alexandrina.
Placuit etiam ut de dissensione romanae atque alexandrinae ecclesiae ad sanctum papam innocentium scribatur,
quo utraque ecclesia inter se pacem, quam praecepit dominus, teneat.
De his qvi vxores avt qvae viros dimittvnt, vt sic maneant.
Placuit ut, secundum euangelicam et apostolicam disciplinam, neque dimissus ab uxore, neque dimissa a marito,
alteri coniungatur, sed ita maneant, aut sibimet reconcilientur; quod si contempserint, ad paenitentiam redigantur.
In qua causa legem imperialem petendam promulgari.
De precibvs ad altare dicendis.
Placuit etiam hoc, ut preces quae probatae fuerint in concilio, siue praefationes, siue commendationes, seu manus
impositiones, ab omnibus celebrentur, nec aliae omnino contra fidem proferantur, sed quaecumque a
prudentioribus fuerint conlatae dicantur.
De his qvi pvblicorvm ivdiciorvm cognitionem ab imperatore poposcerint.
Placuit ut quicumque ab imperatore cognitionem publicorum iudiciorum petierit, honore proprio priuetur; si
autem episcopale iudicium ab imperatore postularit, nihil ei obsit.
De his qvi, cvm in africa non commvnicant, volverint trans mare svbripere.
Quicumque autem, non communicans in africa, in transmarinis ad communicandum obrepserit, iacturam
clericatus excipiat.
Vt pergentes ad comitatvm, cavsam svam vel carthaginensi vel romano pontifici insinvare procvrent.
Placuit ut quicumque ad comitatum ire uoluerit, in formata quae ad vrbis romae ecclesiam mittitur, intimetur ut
inde etiam ad comitatum formatam accipiat.
Quod si accipiens ad romam tantummodo formatam, et tacens necessitatem, qua ad comitatum illi pergendum
est, uoluerit etiam ad comitatum pergere, a communione remoueatur.
Quod si ibi romae ei repentina necessitas orta fuerit ad comitatum pergendi, alleget apud episcopum vrbis romae
ipsam necessitatem, et de hoc rescripta eiusdem romani episcopi perferat.
Formatae autem quae a primatibus uel a quibuscumque episcopis clericis propriis dantur, habeant diem paschae;
quod si adhuc eiusdem anni paschae dies incertus est, ille praecedens adiungatur, quomodo solet post
consulatum in publicis gestis adscribi.
Placuit et illud, ut aduersus donatistas et paganos uel eorum superstitiones legati missi de hoc glorioso concilio,
quidquid utile peruiderint, de gloriosissimis principibus impetrent.
Placuit etiam petitu omnium episcoporum, ut epistolis omnibus de concilio dandis sanctitas tua sola subscribat.
22

