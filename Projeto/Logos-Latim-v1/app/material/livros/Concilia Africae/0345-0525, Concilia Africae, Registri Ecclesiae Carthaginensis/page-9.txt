columbam, ut dictum est, et unam matrem omnium christianorum, ubi omnia illa sacramenta salubriter et aeterna
et uitaliter accipiuntur.
Quae perseuerantibus in haeresi magnam damnationis poenam conquirunt, ut quod eis in ueritate ad aeternam
uitam consequendum esset luminosius, hoc in errore sit tenebrosius atque damnosius.
Quod fugientes nonnulli et matris ecclesiae catholicae ubera cognoscentes, qui illa omnia sancta mysteria amore
ueritatis crediderunt atque perceperunt, quibus sacramentorum rebus cum uitae bonae probitas accesserit, sine
dubio ad officium clericatus tales esse applicandos, et maxime in tanta rerum necessitate, nullus est qui non
concedat; quanquam nonnulli eiusdem sectae clerici cum plebibus atque honoribus suis ad nos transire
desiderent, qui amore honoris aut persuadent ad uitam aut retinent ad salutem.
Sed hoc maiori fratrum supradictorum considerationi dimittendum censeo, ut prudentiori suo consilio nostrae
suggestionis sermonem cum perpenderint, quid de hac re eis placeat nos informare dignentur.
Tantum de his qui infantes baptizati sunt satagimus ut nostrae, si placet, in hisdem ordinandis consentiant
uoluntati.
Omnia ergo, quae superius comprehendimus apud sanctos episcopos agenda esse, me cum honorabilis fraternitas
uestra perpendit.
De reliqvis idolorvm vel templis ab imperatoribvs abolendis.
Instant etiam aliae necessitates a religiosis imperatoribus postulandae: ut reliquias idolorum per omnem africam
iubeant penitus amputari - nam plerisque in locis maritimis atque possessionibus diuersis adhuc erroris istius
iniquitas uiget - ut praecipiantur et ipsa deleri, et templa eorum, quae in agris uel in locis abditis constituta, nullo
ornamento sunt, iubeantur omnimodo destrui.
Vt clerici de ivdicii svi cognitione non cogantvr in pvblico dicere testimonivm.
Petendum etiam ut statuere dignentur, ut si qui forte in ecclesia quamlibet causam iure apostolico ecclesiis
imposito agere uoluerint, et fortasse decisio clericorum uni parti displicuerit, non liceat clericum in iudicium ad
testimonium deuocari eum qui cognitor uel praesens fuit, ut nulla ad testimonium dicendum ecclesiastici
cuiuslibet persona pulsetur.
De paganorvm conviviis avferendis.
Illud etiam petendum ut, quoniam contra praecepta diuina conuiuia multis in locis exercentur, quae ab errore
gentili adtracta sunt, ita ut nunc a paganis christiani ad haec celebranda cogantur - ex qua re temporibus
christianorum imperatorum persecutio altera fieri occulte uideatur - uetari talia iubeant et de ciuitatibus et de
possessionibus imposita poena prohiberi, maxime cum etiam natalibus beatissimorum martyrum per nonnullas
ciuitates et in ipsis locis sacris talia committere non reformident; quibus diebus etiam, quod pudoris est dicere,
saltationes sceleratissimorum per uicos atque plateas exerceant, ut matrimonialis honor et innumerabilium
feminarum pudor, deuote uenientium ad sacratissimum diem, iniuriis lasciuientibus adpetatur, ut etiam ipsius
sanctae religionis paene fugiatur accessus.
De spectacvlis, vt die dominico vel ceteris sanctorvm festivitatibvs minime celebrentvr.
Necnon et illud petendum, ut spectacula theatrorum ceterorum que ludorum die dominica uel ceteris religionis
christianae diebus celeberrimis amoueantur; maxime quia sanctae paschae octauarum die populi ad circum magis
quam ad ecclesiam conueniunt, debere transferri deuotionis eorum dies, si quando occurrerint, nec oportere
etiam quemquam christianorum cogi ad haec spectacula, maxime quia in his exercendis, quae contra praecepta
dei sunt, nulla persecutionis necessitas a quoquam adhibenda est, sed, uti oportet, homo libera uoluntate subsistat
sibi diuinitus concessa.
9

