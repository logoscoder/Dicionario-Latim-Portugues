In hoc concilio quid egerint episcopi qui ad transmarina legati directi sunt intimatur.
Gloriosissimo imperatore theodosio aug. et rumorido u. c. conss., viii kal. septembris, carthagine, in basilica
regionis secundae.
Cum aurelius episcopus in uniuersali concilio consedisset, adstantibus diaconus, aurelius episcopus dixit:
exigente ratione, fraternitas uestra a mea tenuitate ad hoc concilium conrogata est.
Iamdudum enim, sicut uestra sanctitas recordatur, habito concilio, destinauimus fratres nostros ad transmarina
legatos, quos oportuit, in coetu sanctitatis uestrae, perfunctae legationis cursum narrare.
Et licet hesterno die de hac re consedentibus nobis praeter gesta ecclesiastica diligentius quae gesserint
tractaremus, hodie tamen oportet tractatum hesterni diei actis ecclesiasticis confirmari.
De episcopis prouinciarum africae, qui non adfuerunt praesenti concilio.
Ordo itaque rerum deposcit, ut primitus de fratribus nostris et consacerdotibus, qui ad hoc concilium uel de
bizatio uel certe de mauritania conuenerunt, quaeremus quemadmodum huic concilio decreuerint interesse.
Et offerentibus philologio, geta, venustiano et feliciano, episcopis prouinciae bizacenae, legationis litteras et
recitatis; offerentibus etiam luciano et siluano, legatis prouinciae mauritaniae sitifensis, legationis litteras et
recitatis, aurelius episcopus dixit: horum scriptorum textus sociabitur actis.
De episcopis bizacenis.
Numidius episcopus dixit: animaduertimus fratres et coepiscopos nostros bizacenae prouinciae et mauritaniae
sitifensis ad concilium destinasse legatos; nunc quaeramus utrum legati numidiae aduenerint uel certe prouinciae
tripolitanae uel mauritaniae caesariensis.
De episcopis mauritaniae sitifensis.
Lucianus et siluanus, episcopi legati prouinciae mauritaniae sitifensis dixerunt: sero ad caesarientes fratres
nostros tractoria uenit, nam iam et illi uenirent; tamen necesse est ueniant; et confidimus de animis illorum quia,
si quid in hoc concilio gestum fuerit, et ipsi sine dubio suos consensus adhibebunt.
De episcopis numidiae.
Alypius episcopus ecclesiae thagastensis dixit: nos quidem de numidia uenimus, ego et sancti fratres augustinus
et possidius, sed de numidia legatio mitti non potuit, quod adhuc tumultu tyronum episcopi propriis
necessitatibus in ciuitatibus suis aut impediti aut occupati sunt.
Nam etiam tractoriam sanctitatis tuae cum ad sanctum senem sanctippum deferrem, in praesenti tractatu hoc
uisum fuerat, ut concilium indiceretur, quo instructa legatio posset ad hoc concilium destinari; sed cum eum
posterioribus litteris admonerem, de impedimento tyronum, ut superius dixi, rescriptis propriis excusauit.
Aurelius episcopus dixit: non dubium est quod praedicti fratres et coepiscopi numidiae, cum gesta concilii
acceperint, et suos adhibebunt consensus, et in effectum deducere maturabunt, quaecumque in placitum uenerint;
cura ergo istius sedis hoc ipsum ut eis intimetur necesse est prouideri.
De episcopis tripolitanae.

16

