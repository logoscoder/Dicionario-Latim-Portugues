Cum aurelius episcopus, una cum faustino ecclesiae potentinae, prouinciae italiae piceni, legato romanae
ecclesiae - vincentio culusitano, fortunatiano neapolitano, mariano vzipparensi, adeodato simidiccensi, pentadio
carpitano, rufiniano muzu(c)ensi, praetextato sicilibbensi, quoduultdeo vcrensi, candido abbiritano
germanicianorum, galloniano vtinensi, legatis prouinciae proconsularis; - alypio thagastensi, augustino
hipponeregiensi et possidio calamensi, legatis prouinciae numidiae; - maximiano aquaeregiensi, iucundo
sufetulensi et hilariano horreocaeliensi, legatis prouinciae bizacenae; - nouato sitifensi et leone moptensi, legatis
prouinciae mauritaniae sitifensis, - ninello rusuccurensi, laurentio icositano et numeriano rusguniensi, legatis
prouinciae mauritaniae caesariensis, ab uniuersali concilio iudicibus delectis, adstantibus diaconis, consedissent,
et quibusdam peractis, multi episcopi ceterorum peragendorum moras se conquerentur sustinere non posse et ad
proprias ecclesias festinarent, placuit uniuerso concilio ut ab omnibus elegerentur de singulis quibusque
prouinciis, qui propter alia peragenda residerent.
Et factum est ut hi adessent, quorum subscriptiones eos adfuisse testantur.
Qvod excommvnicati ad accvsationem admitti non debeant.
Placuit que omnibus, quoniam superioribus conciliorum decretis de personis quae admittendae sint ad
accusationem clericorum iam constitutum est, et quae personae non admittantur non expressum est, idcirco
definimus: eum rite ad accusationem non admitti qui, posteaquam excommunicatus fuerit, in ipsa adhuc
excommunicatione constitutus, siue sit clericus, siue laicus, accusare uoluerit.
Qvod servi et liberti, omnes qve infamae personae, non debent accvsare.
Item placuit ut omnes serui uel proprii liberti ad accusationem non admittantur, uel omnes quos ad accusanda
publica crimina leges publicae non admittunt.
Omnes etiam infamiae maculis aspersi, idest histriones ac turpitudinibus subiectae personae, haeretici etiam siue
pagani seu iudaei; sed tamen omnibus, quibus accusatio denegatur, in causis propriis accusandi licentiam non
negandam.
Vt qvi vnvm crimen non probaverit, ad altervm admitti non debeat.
Item placuit: quotiescumque clericis ab accusatoribus multa crimina obiciuntur, et unum ex ipsis, de quo prius
egerit, probare non ualuerit, ad cetera iam non admittatur.
Qvi ad testimonivm admittendi svnt.
Testes autem ad testimonium non admittendos, qui nec ad accusationem admitti praecepti sunt, uel etiam quos
ipse accusator de sua domo produxerit.
Ad testimonium autem intra annos xiv aetatis suae non admittantur.
De episcopo qvi excommvnicat evm qvi sibi soli crimen dicit esse confessvm.
Item placuit ut si quando episcopus dicit aliquem sibi soli proprium crimen fuisse confessum, atque ille neget,
non putet ad iniuriam suam episcopus pertinere, quod illi soli non creditur, etsi scrupulo propriae conscientiae se
dicit neganti nolle communicare.
Vt non temere qvemqvam commvnione privet episcopvs.
Quamdiu excommunicato non communicauerit suus episcopus, eidem episcopo ab aliis non communicetur
episcopis: ut magis caueat episcopus ne dicat in quemquam quod aliis documentis conuincere non potest.
28

