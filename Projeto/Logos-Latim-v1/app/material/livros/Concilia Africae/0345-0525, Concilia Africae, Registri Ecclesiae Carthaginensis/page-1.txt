0345-0525- Concilia Africae - Registri Ecclesiae Carthaginensis
Concilia Africae 345-525 - Registri ecclesiae Carthaginensis excerpta
Recitata sunt etiam in ista synodo diuersa concilia uniuersae prouinciae africae transactis temporibus aurelii
carthaginensis episcopi celebrata.
De concilio quod hippone regio factum est gloriosissimo imperatore theodosio augusto iii et abundantio u. c.
conss. viii id. octobris, hippone regio, in secretario basilicae pacis, et cetera.
Gesta huius concilii ideo descripta non sunt, quia ea quae ibi statuta sunt, in superioribus probantur inserta.
De concilio carthaginensi, ubi legati proconsularis ad concilium adrumetinum destinantur.
Gloriosissimis imperatoribus arcadio iii et honorio ii augg. conss., xvi kal. iulias, carthagine.
In hoc concilio legati directi sunt episcopi proconsularis ad concilium adrumetinum.
De concilio carthaginensi, ubi multa sunt constituta caesario et attico uu. c. conss., v kal. septembris, carthagine,
in secretario basilicae restitutae.
Cum aurelius episcopus una cum episcopis consedisset, adstantibus etiam diaconibus, aduenientibus quoque
victore sene puppianense, tuto migirpense, euangelo assuritano adlocutio ad episcopos aurelii carthaginensis
episcopi aurelius episcopus dixit: post diem praestitutam concilii consedimus, ut recordamini, fratres beatissimi,
et arbitrabamur omnium prouinciarum per africam legationes conuenisse ad diem, ut dixi, praestitutam nostri
tractatus; sed cum consacerdotum nostrorum epistula bizacenorum fuisset recitata, uel quid me cum idem qui
tempus et diem concilii praeuenerant tractassent uestrae caritati legeretur, lecta etiam est a fratribus honorato et
vrbano, qui nobis cum hodie participantur, legatio destinata.
Frater etiam reginus ecclesiae vegeiselitanae litteras legit ad paruitatem meam datas crescentiani primae sedis, ut
ipse insinuat, numidiarum, et aurelii, coepiscoporum nostrorum, in quibus scriptis uestra me cum caritas
recognoscit promisisse eosdem quod aut ipsi dignarentur uenire aut ad hoc concilium fuissent ex more
destinaturi legatos.
Sed hoc quia minime factum uidetur, diu se detineri de longinquo uenientes legati mauritaniae sitifensis non
posse testantur.
Et ideo, fratres, si uestrae caritati uidetur, litterae fratrum nostrorum bizacenorum sed et breuiarium quod eidem
epistulae adiunxerunt ad hunc coetum conrogatum legantur, ut si qua forte illic mouere caritatis uestrae animum
possint, in eodem breuiario quae diligentius fuerint animaduersa in melius reformentur.
Hoc enim frater et coepiscopus noster primae sedis, uir perspectus merito suae grauitatis atque prudentiae,
mizonius scribens ad meam paruitatem postulauit.
Si ergo placet, quae tractata sunt legantur, et singula a uestra caritate considerentur.
Qvod nihil de hipponensi concilio sit emendandvm.
Epigonius episcopus dixit: in hoc breuiario, quod decerptum est de concilio hipponensi, nihil arbitramur
emendandum uel adsuendum, nisi ut dies sanctae paschae tempore concilii innotescat.

1

