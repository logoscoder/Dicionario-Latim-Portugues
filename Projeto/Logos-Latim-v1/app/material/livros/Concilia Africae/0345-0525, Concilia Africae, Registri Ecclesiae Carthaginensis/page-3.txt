Vt paenitentibus, secundum differentiam peccatorum, episcopi arbitrio, paenitentiae tempora decernantur.
Et ut presbyter, inconsulto episcopo, non reconciliet paenitentiam, nisi absentia episcopi, necessitate cogente.
Cuiuscumque autem paenitentis publicum et uulgatissimum crimen est, quod uniuersam ecclesiam commouerit,
ante absidam manus ei imponatur.
De virginibvs.
Vt uirgines sacrae, cum a parentibus, a quibus custodiebantur, priuatae fuerint, episcopi uel presbyteri, ubi
episcopus absens est, prouidentia grauioribus feminis commendentur, aut simul habitantes inuicem se custodiant,
ne passim uagando ecclesiae laedant existimationem.
De aegrotantibvs qvi pro se respondere non possvnt.
Vt aegrotantes qui pro se respondere non possunt, cum uoluntatis eorum testimonium sui periculo proprio
dixerint, baptizentur.
Vt scenicis atque histrionibus ceteris que huiusmodi personis uel apostaticis conuersis uel reuersis ad deum
gratia uel reconciliatio non negetur.
De passionibvs martyrvm.
Liceat etiam legi passiones martyrum, cum anniuersarii dies eorum celebrantur.
De parvvlis qvi apvd donatistas baptizati svnt.
De donatistis placuit ut consulamus fratres et consacerdotes nostros siricium et simplicianum de solis infantibus
qui baptizantur penes eosdem, ne quod suo non fecerunt iudicio, cum ad ecclesiam dei salubri proposito fuerint
conuersi, parentum illos error impediat ne promoueantur sacri altaris ministri.
Quibus insertis, honoratus et vrbanus episcopi legati prouinciae maritaniae sitifensis dixerunt: iamdudum cum
apud sanctitatem uestram allegaremus scripta, dilati sumus ea contemplatione quod fratres nostri aduenire
possent de numidia legati; sed quia non parui dies sunt quibus exspectati minime uenerunt, ultra praetermittere
quae nobis mandata sunt a nostris coepiscopis non oportet, atque ideo, fratres, suggestionem nostram libenter
admittite.
De fide enim nicaeni tractatus audiuimus; uerum est de sacrificiis inhibendis post prandium; ut a ieiunis, sicuti
dignum est, offerantur, et tunc et nunc firmatum est.
De rebaptizationibvs et de reordinationibvs vel translationibvs episcoporvm.
Illud autem suggerimus mandatum nobis, quod etiam in capuensi plenaria synodo uidetur statutum, ut non liceat
fieri rebaptizationes, reordinationes, uel translationes episcoporum.
Nam cresconius villaregensis episcopus, plebes sua derelicta, tubunniensem inuasit ecclesiam et usque in hodie,
commonitus, secundum quod statutum fuerat, relinquere eamdem quam inuaserit plebem, contempsit.
Aduersus istum quae pronuntiata fuerant, confirmata quidem audiuimus.
3

