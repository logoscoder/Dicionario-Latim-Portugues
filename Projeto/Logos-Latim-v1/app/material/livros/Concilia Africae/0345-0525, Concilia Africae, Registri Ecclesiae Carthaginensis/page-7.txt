Epigonius episcopus dixit: bonitas sequestrat possibilitatem: minus enim praesumis, frater, cum te bonum et
clementem omnibus reddis - habes enim hoc in arbitrio.
Satis est ut satisfiat personae uniuscuiusque episcopi in prima tantummodo conuentione, si autem quod licet huic
sedi uindicandum sibi fuerit arbitratus - necesse habes tu omnes ecclesias suffulcire.
Vnde tibi non potestatem damus sed tuae adsignamus, ut liceat uoluntati tuae et semper tenere quem uoles ut
praepositos plebibus uel ecclesiis constitutas qui postulati fuerint, et unde uolueris.
Postumianus episcopus dixit: deinde, qui unum habuerit, numquid debet illi unus ipse presbyter auferri?
aurelius episcopus dixit: sed episcopus unus esse potest per quem dignatione diuina presbyteri multi constitui
possint; unus autem episcopus difficile inuenitur constituendus.
Quapropter, si necessarium episcopatui quis habuerit presbyterum, et unum, ut dixisti, frater, habuerit, etiam
ipsum ad promotionem dare debebit.
Postumianus episcopus dixit: ergo, si habet alius abundantes clericos, debet mihi alia plebs subuenire?
aurelius episcopus dixit: sane; quomodo tue ecclesiae alteri subueneris, persuadebitur illi, qui plures habet
clericos, ut unum tibi ordinandum largiatur.
Vt episcopi qvi in diocesibvs fverint ordinati diocesim sibi nvllam vindicent.
Honoratus et vrbanus episcopi dixerunt: audiuimus constitutum ut dioceses non mereantur episcopos accipere
nisi consensu eius sub quo fuerant constitutae.
Sed in prouincia nostra, cum aliqui forte in diocesi, concedente eo episcopo in cuius potestate fuerant constitutae,
ordinati sunt episcopi, etiam dioceses sibi uindicant.
Hoc et corrigi caritatis uestrae iudicio et inhiberi de cetero debet.
Epigonius episcopus dixit: singulis episcopis seruatum est quod decebat, ut ex massa diocesium nulla carperetur
ut proprium episcopum habuisset, nisi ipse consensum adhibuisset concedendi.
Sufficiat enim, si consenserit, ut eadem diocesis permissa proprium tantum episcopum habeat, ceteras sibi non
uindicet dioceses, quia exempta de fasce multarum sola meruit honorem episcopatus suscipere.
Aurelius episcopus dixit: non dubito caritati uestrae omnium placere eum in diocesi, concedente episcopo qui
matricem tenuit, solam eamdem retinere plebem in qua fuerat ordinatus.
Quoniam igitur uniuersa arbitror fuisse tractata, si omnia cum animo uestro conuenerunt, sermone uestro cuncta
roborate.
Vniuersi episcopi dixerunt: omnibus nobis haec placuerunt et haec nostra subscriptione firmabimus.
Et subscripserunt: aurelius episcopus ecclesiae carthaginensis huic decreto consensi et praelecto subscripsi.
Similiter et ceteri episcopi subscripserunt.
In hoc concilio statutum est ut episcopi sine formata non nauigent.
7

