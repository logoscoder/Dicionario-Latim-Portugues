Vt episcopi vel clerici non facile filios svos emancipent.
Vt episcopi uel clerici filios suos a sua potestate per emancipationem exire non sinant, nisi de moribus eorum
fuerint et de aetate securi, ut possint ad eos iam propria pertinere peccata.
Vt episcopi vel clerici non ordinentvr nisi omnes svos fecerint christianos.
Vt episcopi et presbyteri et diaconi non ordinentur priusquam omnes qui sunt in domo eorum christianos
catholicos fecerint.
Qvod praeter panem et mervm mixtvm aqva nihil in sacramentis offerri debeat.
Vt in sacramentis corporis et sanguinis domini nihil amplius offeratur quam ipse dominus tradidit, hoc est panem
et uinum aquae mixtum.
Primitiae uero seu mel et lac, quod uno die sollemnissimo in infantum mysterio solet offerri, quamuis in altari
offerantur, suam tamen habeant benedictionem, ut a sacramento dominici corporis et sanguinis distinguantur.
Nec amplius in primitiis offeratur quam de uuis et frumentis.
Vt clerici vel continentes ad virgines vel vidvas non accedant.
Vt clerici uel continentes ad uiduas uel uirgines nisi ex iussu uel permissu episcoporum aut presbyterorum non
accedant; et hoc non soli faciant sed cum clericis uel cum hic cum quibus episcopus aut presbyter iusserit.
Nec ipsi episcopi et presbyteri soli habeant accessum ad huiusmodi feminas, sed ubi aut clerici praesentes sunt
aut graues aliqui christiani.
Vt princeps sacerdotvm non appelletvr episcopvs.
Vt primae sedis episcopus non appelletur princeps sacerdotum aut summus sacerdos aut aliquid huiusmodi sed
tantum primae sedis episcopus.
Vt clerici tabernas nisi in peregrinis non ingrediantvr.
Vt clerici edendi uel bibendi causa tabernas non ingrediantur nisi peregrinationis necessitate compulsi.
Vt a ieivnis deo sacrificia celebrentvr.
Vt sacramenta altaris nonnisi a ieiunis hominibus celebrentur, excepto uno die anniuersario quo cena domini
celebratur.
Nam si aliquorum promeridiano tempore defunctorum siue episcoporum siue ceterorum commendatio facienda
est, solis orationibus fiat, si illi qui faciunt iam pransi inuenientur.
Vt in ecclesiis convivia minime celebrentvr.
Vt nulli episcopi siue clerici in ecclesia conuiuentur, nisi forte transeuntes hospitiorum necessitate illic reficiant;
populi etiam ab huiusmodi conuiuiis, quantum fieri potest, prohibeantur.
De paenitentibvs.
2

