Corporatorum enim maxime periculum considerandum est qui contra praecepta dei magno terrore coguntur ad
spectacula conuenire.
De clericis damnatis.
Et illud petendum, ut statuere dignentur: ut si quis cuiuslibet honoris clericus iudicio episcoporum quocumque
crimine fuerit damnatus, non liceat eum siue ab ecclesiis, quibus praefuit, siue a quolibet homine defensari,
interposita poena damni, pecuniae, atque honoris, quo nec aetatem nec sexum excusandum esse praecipiant.
De histrionibvs christianis factis.
Et de his etiam petendum, ut si quis ex qualibet ludicra arte ad christianitatis gratiam uenire uoluerit, ac liber ab
illa macula permanere, non eum liceat a quoquam iterum ad eadem exercenda reduci uel cogi.
De manvmissionibvs in ecclesia celebrandis ab imperatore poscendvm.
De manumissionibus sane in ecclesia dicendis, si id nostri consacerdotes per italiam facere reperiuntur, nostrae
etiam erit fiduciae istorum ordinem sequi, data plane licentia misso legato, ut quaecumque digna fide pro statu
ecclesiae et salute animarum agere potuerit, nos laudabiliter in conspectu domini accepturos.
Quae omnia, si sanctitati uestrae placent, edicite, ut et meam suggestionem ratam esse uobis aduertam et nostram
omnium consensionem sinceritas eorum libenter accipiat.
Ab uniuersis episcopis dictum est: omnibus placent haec quae iniuncta sunt peragenda et prudenter a tua
sanctitate enarrata.
De eqvitio damnatio episcopo.
Aurelius episcopus dixit: equitii etiam, olim merito suo episcopali sententia damnati, non arbitror praetereundam
esse legationis causam; ut si forte eum in illis partibus reppererit, sit eidem fratri nostro curae, pro ecclesiae
statu, quod oportuerit, uel ubi licuerit, aduersus eum peragere.
Ab uniuersis episcopis dictum est: multum placet et ista prosecutio, maxime cum olim damnatus sit equitius et
eius impudens inquietudo pro statu et salute ecclesiae magis magis que ubique repellenda.
Et subscripserunt: aurelius episcopus ecclesiae carthaginensis huic decreto consensi et praelecto subscripsi.
Similiter et ceteri episcopi subscripserunt.
In hoc concilio litterae leguntur anastasii romani pontificis de donatistis catholicos episcopos admonentis
vincentio et frauito uu. c. conss. id. septembris, carthagine, in secretario basilicae restitutae.
Cum in concilio congregati in ecclesia carthaginensi consedissemus ex africanis omnibus prouinciis episcopi,
idest aurelius eiusdem sedis episcopus cum collegis suis, quos eorum subscriptio manifestat, recitatis epistolis
beatissimi fratris et consacerdotis nostri anastasii ecclesiae romanae episcopi, quibus nos paternae et fraternae
caritatis sollicitudine ac sinceritate adhortatus est, ut de haereticorum et schismaticorum donatistarum insidiis et
improbitatibus, quibus africanam ecclesiam catholicam grauiter uexant, nullo modo dissimulemus, gratiam
agimus deo nostro quod illi optimo et sancto antistiti suo tam piam curam pro membris christi, quamuis in
diuersitate terrarum sed in una compage corporis constitutis, inspirare dignatus est.
Vt cvm donatistis lenivs agatvr.
10

