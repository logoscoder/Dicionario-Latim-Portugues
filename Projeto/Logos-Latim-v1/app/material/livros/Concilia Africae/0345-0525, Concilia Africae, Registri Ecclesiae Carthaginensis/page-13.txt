De cresconio villaregensi hoc omnibus uisum est, ut hinc quoque primatui numidiae intimetur, quo cognoscat
memoratum cresconium scriptis suis conueniendum esse, ut proximo uniuersali africano concilio suam
praesentiam non differat exhibere.
Quod si uenire contempserit, in se cognoscat sententiam promulgandam.
De ecclesia hipponensivm diaretorvm.
Rursum placuit ut, quoniam hipponensium diaretorum ecclesiae destitutio non est diutius neglegenda, et
ecclesiae ibi ab his retinentur qui equitii facinorosam communionem declinauerunt, missis ex praesenti concilio
episcopis regino, alypio, augustino, materno, theasio, euodio, placiano, vrbano, valerio, ambiuio, fortunato,
quoduultdeo, honorato, ianuario, apto, honorato, ampelio, victoriano, euangelo et rogatiano, conuentis et
correctis his qui culpabili pertinacia fugam eiusdem equitii exspectandam putabant, cum omnium uoto eis
episcopus ordinetur.
Si autem illi pacem considerare noluerint, non impediant in eligendo ad ordinandum praeposito utilitatem tanto
tempore ecclesiae destitutae.
De clericis qvi intra annvm cavsam svam agere non procvraverint.
Rursus constitutum est ut, quoties clericis conuictis et confessis in aliquo crimine uel propter eorum quorum
uerecundiae parcitur uel propter ecclesiae opprobrium aut insolentem insultationem haereticorum atque
gentilium, si forte causae suae adesse uoluerint et innocentiam suam asserere, intra annum excommunicationis
hoc faciant.
Si uero intra annum causam suam purgare contempserint, nulla eorum uox postea penitus audiatur.
Vt de alieno monasterio svsceptos nec praepositos monasterii nec clericos liceat ordinare.
Item placuit ut si quis de alterius monasterio repertum uel ad clericatum uel in suo monasterio maiorem
monasterii constituerit episcopus, qui hoc fecerit, a communione seiunctus, suae tantum plebis communione
contentus sit; et ille neque clericus neque praepositus perseueret.
De episcopis qvi haereticos vel paganos haeredes institvvnt.
Item constitutum est ut si quis episcopus haeredes extraneos a consanguinitate sua uel haereticos etiam
consanguineos aut paganos ecclesiae praetulerit, saltem post mortem anathema ei dicatur, atque eius nomen inter
dei sacerdotes nullo modo recitetur.
Nec excusari potest si intestatus defecerit, quia utique debuit, factus episcopus, rei suae ordinationem congruam
suae professioni nequaquam differre.
De manvmissionibvs.
Item placuit ut de manumissionibus in ecclesia celebrandis ab imperatore petatur.
De falsis memoriis martyrvm.
Item placuit ut altaria quae passim per agros et per uias tamquam martyrum instituuntur, in quibus nullum corpus
aut reliquiae martyrum conditae probantur, ab episcopis qui locis eisdem praesunt, si fieri potest, euertantur.
Si autem per tumultus populares non sinitur, plebes tamen admoneantur, ne illa loca frequentent, ut qui recte
sapiunt nulla ibi superstitione deuincti teneantur, et omnino nulla memoria martyrum probabiliter acceptetur, nisi
13

