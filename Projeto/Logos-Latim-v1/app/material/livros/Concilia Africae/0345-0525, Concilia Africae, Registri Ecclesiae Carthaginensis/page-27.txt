Quod si ex die quo conuenitur intra sex menses, si in eius prouincia executio fuerit et non eos ad unitatem
catholicam conuertendos curauerit, non ei communicetur, donec adimpleat.
Si autem executor ad loca non uenerit, non adscribatur episcopo.
De episcopis qvi donatistas commvnicasse mentiti fverint.
Si autem probatum fuerit eum de communione illorum fuisse mentitum, dicendo eos communicasse quos, eo
sciente, non communicasse constiterit, etiam episcopatum amittat.
De presbyteris et clericis, vt non appellent nisi ad africana concilia.
Item placuit ut presbyteri, diaconi, uel ceteri inferiores clerici in causis quas habuerint, si de iudiciis episcoporum
suorum questi fuerint, uicini episcopi eos audiant, et inter eos quidquid est finiant adhibiti ab eis ex consensu
episcoporum suorum.
Quod si et ab eis prouocandum putauerint, non prouocent nisi ad africana concilia uel ad primates prouinciarum
suarum; ad transmarina autem qui putauerit appellandum, a nullo intra africam in communionem suscipiatur.
De virginibvs etiam minoribvs velandis.
Item placuit ut quicumque episcoporum, necessitate pereclitantis pudicitiae uirginalis, cum uel petitor potens uel
raptor aliquid formidatur, uel si etiam aliquo mortis periculoso scrupulo compuncta fuerit ne non uelata moriatur,
aut exigentibus parentibus aut his ad quorum curam pertinet, uelauerit uirginem seu uelauit intra uiginti et
quinque annos aetatis, non ei obsit concilium quod de isto annorum numero constitutum est.
Ne divtivs episcopi teneantvr in concilio, ternos ex se singvlarvm provinciarvm ivdices eligant.
Item placuit, ne diutius uniuersi episcopi qui ad concilium congregati sunt tenerentur, ab uniuerso concilio
iudices ternos de singulis prouinciis eligi.
Et electi sunt: - de prouincia carthaginensi: vincentius, fortunatianus et clarus; - de prouincia numidia: alypius,
augustinus et restitutus; - de prouincia byzacena: cum sancto sene donatiano primate, cresconius, iocundus et
aemilianus; - de mauritania sitifensi: seuerianus, asiaticus et donatus; - de prouincia tripolitana: plautius, qui ex
more legatus unus est missus.
Qui omnes cum sancto sene aurelio uniuersa cognoscant: a quo petit uniuersum concilium ut cunctis, siue gestis
quae confecta iam sunt, seu epistolis, ipse subscribat.
Et subscripserunt.
Aurelius episcopus ecclesiae carthaginensis huic decreto consensi et praelecto subscripsi.
Similiter et ceteri subscripserunt.
[Item huic concilio interfuit ecclesiae romanae legatio].
Post consulatum gloriosissimorum imperatorum honorii xii et theodosii viii augg., iii. kal. iunias, carthagine, in
secretario basilicae restitutae.

27

