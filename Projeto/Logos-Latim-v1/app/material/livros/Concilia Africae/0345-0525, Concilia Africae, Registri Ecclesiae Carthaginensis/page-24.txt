Propter hanc enim regulam fidei etiam paruuli, qui nihil peccatorum in seipsos adhuc committere potuerunt, ideo
in peccatorum remissionem ueraciter baptizantur, ut in eis regeneratione mundetur, quod generatione traxerunt.
Qvod gratia dei non solvm remissionem tribvit peccatorvm, sed etiam praestat adivtorivm, ne peccetvr.
Item placuit, ut quicumque dixerit gratiam dei qua iustificatur [homo] per iesum christum dominum nostrum, ad
solam remissionem peccatorum ualere, quae iam commissa sunt, non etiam ad adiutorium ut non committantur,
anathema sit.
Qvod gratia christi non solvm scientiam tribvit qvid agamvs, sed etiam dilectionem nobis inspirat, vt qvod
scimvs implere valeamvs.
Item (---) quisquis dixerit eamdem gratiam dei per iesum christum dominum nostrum propter hoc tantum nos
adiuuare ad non peccandum, quia per ipsam nobis reuelatur et aperitur intellegentia mandatorum, ut sciamus
quid appetere, quid uitare, debeamus; non autem per illam nobis praestari, ut quod faciendum cognouerimus
etiam facere diligamus atque ualeamus, anathema sit.
Cum enim dicat apostolus: scientia inflat, caritas uero aedificat, ualde impium est ut credamus, ad eam quae
inflat nos habere gratiam christi, et ad eam quae aedificat non habere; cum sit utrumque donum dei, et scire quid
facere debeamus, et diligere ut faciamus, ut aedificante caritate scientia non possit inflare.
Sicut autem de deo scriptum est: qui docet hominem scientiam, ita etiam scriptum est: caritas ex deo est.
Qvod sine dei gratia nihil boni possimvs implere.
Item placuit, ut quicumque dixerit ideo nobis gratiam iustificationis dari, ut quod facere per liberum iubemur
arbitrium, facilius possimus implere per gratiam, tamquam etsi gratia non daretur, non quidem facile, sed tamen
possimus etiam sine illa implere diuina mandata, anathema sit.
De fructibus enim mandatorum dominus loquebatur, ubi non ait: sine me difficilius potestis facere, sed ait: sine
me nihil potestis facere.
Qvod non solvm hvmilis sed et verax sanctorvm vox ista est: si dixerimvs qvia peccatvm non habemvs, nos
ipsos sedvcimvs.
Item placuit ut quod ait sanctus iohannes apostolus: si dixerimus quia peccatum non habemus, nos ipsos
decipimus et ueritas in nobis non est, quisquis sic accipiendum putauerit, ut dicat propter humilitatem non
oportere dici nos non habere peccatum, non quia uere ita est, anathema sit.
Sequitur enim apostolus et adiungit: si autem confessi fuerimus peccata nostra, fidelis est et iustus, qui remittat
nobis peccata et mundet nos ab omni iniquitate; ubi satis apparet hoc non tantum humiliter, sed etiam ueraciter
dici.
Poterat enim apostolus dicere: si dixerimus <quia> non habemus peccatum, nos ipsos extollimus, et humilitas in
nobis non est; sed cum ait: nos ipsos decipimus, et ueritas in nobis non est, satis ostendit eum qui dixerit se non
habere peccatum, non uerum loqui, sed falsum.
Qvod in oratione dominica sancti pro se dicant: dimitte nobis debita nostra.
Item placuit ut quicumque dixerit, in oratione dominica ideo dicere sanctos: dimitte nobis debita nostra, ut non
pro seipsis hoc dicant, quia non eis iam necessaria est ista petitio, sed pro aliis, qui sunt in suo populo peccatores,

24

