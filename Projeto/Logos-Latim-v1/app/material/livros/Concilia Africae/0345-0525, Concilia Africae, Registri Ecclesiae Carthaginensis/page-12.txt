Quod nisi fecerint, ab ecclesiastico remoueantur officio.
Ceteros autem clericos ad hoc non cogi, sed secundum uniuscuiusque ecclesiae consuetudinem obseruari debere.
De his qvi plebes proprias derelinqvvnt.
Rursum placuit ut nemini sit facultas, relicta principali cathedra, ad aliquam ecclesiam in diocesi constitutam se
conferre, uel in re propria diuitius quam oportet constitutum, curam uel frequentationem propriae cathedrae
neglegere.
De infantibvs baptizandis, quoties dvbitatvr vtrvm baptizati fverint.
Item placuit de infantibus, quoties inueniuntur certissimi testes, qui eos baptizatos esse sine dubitatione testentur,
neque ipsi sunt per aetatem de traditis sacramentis idonei respondere, absque ullo scrupulo eos esse baptizandos,
ne ista trepidatio eos faciat sacramentorum purgatione priuari.
Hinc etiam legati maurorum, fratres nostri, consuluerunt, quia multos tales a barbaris redimunt.
Diem paschae die concilii nvntiandvm.
Item placuit ut dies uenerabilis paschae formatarum subscriptione omnibus intimetur, dies uero concilii idem
seruetur qui in hipponensi concilio constitutus est, idest x kal. septembris.
Et scribendum ad singularum quarumque prouinciarum primates, ut quando apud se concilium congregant, istum
diem non impediant.
Ne interventor episcopvs cathedram vbi interventor est sedeat.
Item constitutum est ut nulli intercessori licitum sit cathedram, cui intercessor datus est, quibuslibet populorum
studiis uel seditionibus retinere, sed dare operam ut intra annum eisdem episcopum prouideat.
Quod si neglexerit, anno exempto, interuentor alius tribuatur.
De defensoribvs ecclesiarvm ab imperatore poscendis.
Ab imperatoribus uniuersis uisum est postulandum, propter afflictionem pauperum, quorum molestiis sine
intermissione fatigatur ecclesia, ut defensores eis aduersus potentias diuitum cum episcoporum prouisione
delegentur.
De episcopis qvi ad concilia non occvrrvnt.
Item placuit ut, quotienscumque concilium congregandum est, episcopi qui neque aetate neque aegritudine neque
aliqua grauiore necessitate impediuntur, competenter occurrant, et primatibus suarum quarumque prouinciarum
intimetur ut de uniuersis episcopis uel duae uel tres turmae fiant, ac de singulis turmis, uicissim, quotquot electi
fuerint, ad diem concilii instantissime occurrant.
Quod si non potuerint occurrere, excusationes suas in tractoria conscribant, uel si post aduentum tractoriae
aliquae necessitates repente forsitan ortae fuerint, nisi rationem impedimenti sui apud suum primatem
reddiderint, ecclesiae suae communione debere esse contentos.
De cresconio.
12

