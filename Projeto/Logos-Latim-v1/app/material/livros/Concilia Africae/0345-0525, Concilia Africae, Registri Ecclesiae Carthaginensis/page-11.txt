Deinde, pertractatis et consideratis omnibus quae utilitati ecclesiae conuenire uidebantur, annuente atque
ammonente spiritu dei, eligimus cum memoratis hominibus, quamuis de dominici corporis unitate inquieta
dissensione praecisis, leniter et pacifice agere, ut quantum in nobis est, omnibus qui eorum communione et
societate inretiti sunt, per uniuersas prouincias africanas penitus innotescat, quam miserabili errore deuincti sunt:
ne forte, sicut dicit apostolus, nobis in mansuetudine corripientibus diuersa sentientes, det illis deus paenitentiam
ad cognoscendam ueritatem, et resipiscant de diaboli laqueis captiuati ab ipso in ipsius uoluntate.
De litteris mittendis ivdicibvs, vt ea qvae inter donatistas et maximianistas acta svnt innotescant.
Itaque placuit, ut ex concilio nostro litterae darentur ad iudices africanos, a quibus hoc peti congruum uideretur,
ut in hoc adiuuent communem matrem ecclesiam catholicam, in quo episcopalis auctoritas contemni in
ciuitatibus potest, idest ut iudiciaria potestate atque diligentia ex fide christiana, quid gestum sit in omnibus locis
in quibus maximianistae basilicas obtinuerunt, qui ab eis schisma fecerunt, inquirant, et gestis publicis, propter
firmam notitiam omnibus necessariam, faciant inhaerere.
Vt clerici donatistarvm in ecclesia catholica svscipiantvr in clero.
Deinde placuit, ut litterae mittantur ad fratres et coepiscopos nostros et maxime ad sedem apostolicam, in qua
praesidet memoratus uenerabilis frater et collega noster anastasius, quo nouerit habere africam magnam
necessitatem propter ecclesiae pacem et utilitatem: ut ex ipsis donatistis quicumque clerici, correcto consilio, ad
catholicam unitatem transire uoluerint, secundum uniuscuiusque episcopi catholici uoluntatem atque consilium,
qui in eodem loco gubernat ecclesiam, si hoc paci ecclesiae prodesse uisum fuerit, in suis honoribus suscipiantur,
sicut prioribus eiusdem diuisionis temporibus factum esse manifestum est; quod multarum et paene omnium
africanarum ecclesiarum, quibus talis error exortus est, exempla testantur.
Non ut concilium, quod in transmarinis partibus de hac re factum est, dissoluatur, sed ut illud maneat circa eos
qui sic transire ad catholicam uolunt, ut nulla per eos unitatis compensatio procuretur.
Per quos autem uel omni modo perfici uel adiuuari, manifestis fraternarum animarum lucris, catholica unitas in
locis quibus degunt uisa fuerit, non eis obsit quod contra honores eorum, quamuis salus nulli interclusa sit, in
transmarino concilio statutum est, idest ut ordinati in parte donati, si ad catholicam correcti transire uoluerint,
non suscipiantur in honoribus suis secundum transmarinum concilium, sed exceptis hic per quos catholicae
unitati consulitur.
Vt legatio ad donatistas componendae pacis gratia dirigatvr.
Deinde placuit ut his peractis legati etiam praedicandae pacis atque unitatis, sine qua salus christiana non potest
obtineri, e numero nostro ad ipsorum donatistarum siue quos habent episcopos siue ad plebes mittantur, per quos
omnibus in notitiam perferatur, quam nihil habeant quod aduersus ecclesiam catholicam iuste possint dicere,
maxime ut manifestum fiat omnibus per gesta etiam municipalia, propter documentorum firmitatem, quid ipsi de
maximianistis schismaticis suis egerint, ubi eis diuinitus demonstratur, si adtendere uelint, tam inique tunc illos
ab ecclesiae unitate praecisos, quam inique nunc clamant a se maximianistas schisma fecisse, ex quorum tamen
numero, quos iam plenarii concilii sui auctoritate damnauerant, in suis honoribus denuo receperunt, baptismum,
quem damnati et exclusi dederant, acceptauerunt: ut uideant quam stulto corde resistant paci ecclesiae toto orbe
diffusae, cum ista faciant pro parte donati, neque se istorum, quos ita receperunt, communione, propter intuitum
pacis, contaminari dicant, et nos contendant, idest ecclesiam catholicam, etiam in extremis terrarum partibus
constitutam, per eorum communionem inquinatam, quos tunc accusantes conuincere nequiuerunt.
Qvi clerici ab vxoribvs debeant abstinere.
Praeterea, cum de quorumdam clericorum, quamuis erga uxores proprias, incontinentia referretur, placuit
episcopos et presbyteros et diaconos secundum priora statuta etiam ab uxoribus continere.

11

