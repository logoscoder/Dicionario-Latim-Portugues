Vt, quia apud carthaginem tantum unitas facta est, dentur etiam litterae ad iudices, ut et aliis prouinciis et
ciuitatibus operam impendi iubeant unitati.
Vt gratiarum actiones de carthaginensi ecclesia pro uniuersa africa de exclusione donatistarum cum episcoporum
litteris ad comitatum mittantur.
Recitatae litterae papae innocentii, ut episcopi ad transmarina pergere facile non debeant: quod hoc ipsum
episcoporum sententiis confirmatur.
Vt propter gratiarum actionem exclusionis donatistarum duo clerici ecclesiae carthaginensis ad comitatum
mittantur.
In hoc concilio quaedam de constitutis superioribus corriguntur.
Gloriosissimis imperatoribus honorio vii et theodosio iterum, augg. conss., id. iun., carthagine, in basilica
regionis secundae.
Cum aurelius episcopus una cum coepiscopis suis consedisset, adstantibus diaconis (---): quoniam constitutum
fuerat in concilio hipponensi, ut singulis annis contraheretur concilium africae plenarium, non tantum hic apud
carthaginem, uerum etiam per diuersas prouincias suo ordine, et hoc reseruatum est, ut indiceremus aliquando in
numidia, aliquando in bizatio, atque hoc laboriosum omnibus fratribus uisum est, concilivm vniversale nonnisi
necessitate faciendvm.
Placuit ut non sit ultra fatigandis fratribus anniuersaria necessitas, sed quoties exegerit causa communis, idest
totius africae, undecumque ad hanc sedem de hac re datae litterae fuerint, congregandam esse synodum, in ea
prouincia ubi opportunitas persuaserit; causae autem, quae communes non sunt, in suis prouinciis iudicentur.
Vt ab electis ivdicibvs provocare non liceat.
Si autem fuerit prouocatum, eligat qui prouocauerit iudices, et cum eo et ille contra quem prouocauerit, ut ab
ipsis deinceps nulli liceat prouocare.
De legationibus diuersarum prouinciarum.
Cum uniuersae legationes diuersarum prouinciarum allegarentur, gratissime acceptae sunt, idest numidarum,
byzacenorum, maurorum sitifensium, item que caesariensium, sed et tripolitanorum.
De executoribus ecclesiae.
Placuit praeterea ut executores, in omnibus desideriis quae habet ecclesia, quinque postulentur, qui in diuersis
prouinciis impertiantur.
Vt ab imperatoribvs postvletvr advocatorvm defensio pro cavsis ecclesiae.
Placuit etiam ut petant ex nomine prouinciarum omnium legati perrecturi, vincentius et fortunatianus, a
gloriosissimis imperatoribus, ut dent facultatem defensores constituendi scholasticos, qui in actu sunt uel in
munere defensionis causarum, ut more sacerdotum prouinciae, idem ipsi qui defensionem ecclesiarum
susceperint, habeant facultatem pro negotiis ecclesiarum, quoties necessitas flagitauerit, uel ab obsistendum
obrepentibus, uel ad necessaria suggerenda, ingredi iudicium secretaria.
Vt legatio sit libera.
Placuit ut legationem liberam habeant ad comitatum missi delecti legati.
20

