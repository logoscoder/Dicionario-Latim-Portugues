ubi corpus aut aliquae reliquiae sunt aut origo alicuius habitationis uel possessionis uel passionis fidelissima
origine traditur.
Nam quae per somnia et per inanes quasi reuelationes quorumlibet hominum ubicumque constituuntur altaria
omnimodo improbentur.
De idolorvm reliqviis extirpandis.
Item placuit ab imperatoribus gloriosissimis peti, ut reliquiae idolatriae non solum in simulacris sed in
quibuscumque locis uel lucis uel arboribus omnimodo deleantur.
Vt a episcopo carthaginensi, cvm opvs fverit, omnivm episcoporvm nomine dictentvr et svbscribantur epistolae.
Ab uniuersis etiam episcopis dictum est, ut si quae litterae dictandae in concilio placuerint, uenerandus episcopus
qui huic sedi praesidet omnium nomine dictare et subscribere dignetur, in quibus etiam ad episcopos legatos qui
per prouincias africanas in causa donatistarum mittendi sunt, placuit litteras dari, tenorem mandati continentes,
quem non egrediantur.
Et subscripserunt: aurelius episcopus ecclesiae carthaginensis huic decreto consensi et praelecto subscripsi.
Similiter et ceteri episcopi subscripserunt.
In hoc concilio praeterita decreta firmantur gloriosissimis imperatoribus arcadio et honorio augg. Conss., vi kal.
septembris, in ciuitate mileuitana, in secretario basilicae.
Cum aurelius episcopus ecclesiae carthaginensis in concilio uniuersali consedisset, adstantibus diaconis, aurelius
episcopus dixit: quoniam ecclesiae sanctae unum est corpus omnium que membrorum caput est unum, factum
est, uolente domino ac nostram infirmitatem iuuante, ut ad hanc ecclesiam ueniremus, dilectionis et fraternitatis
gratia inuitati.
Vnde quaeso caritatem uestram, quia ita credendum est quod noster accessus ad uos nec superfluus nec insuauis
est cunctis, ut consensus omnium uestrum manifestetur concordare cum placitis decretorum quae iamdudum uel
in hipponensi synodo firmata sunt uel postmodum meliore concilio apud carthaginem definita, nunc quoque
nobis ex ordine recitentur.
Tunc demum fraternitatis uestrae concordia luce clarior apparebit, si haec quae a nobis superioribus conciliis
legaliter definita noscuntur non solum consensu uestro his actis uerum et subscriptionibus manifestetis.
Sanctippus episcopus primae sedis numidiae dixit: credo, quod omni fraternitati placuit, et statuta sua manu et
confirmauerunt subscribendo, etiam nobis placere posse, et nostra subscriptione firmamus.
Nicetius episcopus primae sedis mauritaniae sitifensis dixit: quae recitata sunt decreta, quoniam ratione non
carent et sunt adprobata cunctis, etiam et meae paruitati haec placent, quae quidem propria subscriptione
firmabo.
De episcoporvm ordine, vt qvi posterivs ordinati svnt prioribvs se non avdeant anteferre.
Valentinus episcopus dixit: si permittit bonum patientiae uestrae, prosequor: ea quae praeterito tempore in
ecclesia carthaginensi gesta sunt et subscriptionibus fratrum firmata claruerunt, etiam nos hoc seruaturos esse
profiteor; sed illud scimus, inuiolate semper mansisse ecclesiasticam disciplinam, ita ut nullus fratrum prioribus
sui se aliquando auderet anteponere, sed officiis caritatis id semper exhibitum est prioribus, quod ab
insequentibus gratanter semper acciperetur.
14

