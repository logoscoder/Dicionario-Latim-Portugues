Protestatio maurorum pontificum de primoso.
Protestatos esse praeterea mauros caesarienses constat, primosum per principales ciuitatis thigauensis conuentum
litteris eorum fuisse, ut secundum principalia scita plenario concilio sui praesentiam faceret; et ut oportuit
requisitus primosus repertus non est, sicuti diaconi renuntiauerunt.
Sed quia poposcerunt iidem mauri de plenario concilio oportere litteras destinari ad uenerabilem fratrem senem
innocentium, has placuit mitti, ut agnoscat requisitum primosum in concilio, et minime fuisse repertum.
De plebibvs qvae nvmqvam episcopos habvervnt.
Placuit et illud, ut plebes quae numquam habuerunt proprios episcopos, nisi ex concilio plenario uniuscuiusque
prouinciae, et primatis atque consensu eius ad cuius diocesim eadem ecclesia pertinebat, decretum fuerit, minime
accipiant.
De plebibvs vel diocesibvs ex donatistis conversis.
Sane ut illae plebes quae conuersae sunt a donatistis et habuerunt episcopos, sine dubio, inconsulto concilio,
habere mereantur; quae autem plebes habuerunt episcopum et, eo defuncto, uoluerint non episcopum proprium
habere sed ad alicuius episcopi diocesim pertinere, non eis esse denegandum.
Necnon et illud suggestum est: quod plebes, ante legem imperatoris de unitate latam, quicumque conuerterunt
episcopi ad catholicam, ipsi eas obtinere debeant; uerum, a lege unitatis et deinceps, oporteat uniuersas ecclesias
uindicare sibi episcopos catholicos eorum locorum, ad quos locos sub haereticis pertinebant, uel conuersorum ad
catholicam, uel non conuersorum haereticorum, et dioceses, et si qua forte sunt instrumenta ecclesiae, uel ad eius
ius pertinentia.
Qui uero aliqua usurpauerunt post legem, usurpata conuenti restituant.
De svggestione mavrentii episcopi.
Ad suggestionem uel postulatum maurentii, cum lecta fuisset scheda quam obtulit episcopus placentinus, qui
personam legati numidiarum gestat, secundum sententiam eiusdem placentini recitata est in conspectu
episcoporum.
Et cum quaerentur hi quos adesse uoluit a diaconis pro foribus, idest seniores a noua germani, ac minime
inuenirentur secundo uel tertio requisiti, propterea censuit sanctum concilium, ut litterae ad eumdem senem
sanctippum praerogentur, quo nouerit uoluntati plebis memoratae nullo modo iniuriam episcopi succumbendum.
Maurentius episcopus dixit: quoniam requisiti seniores a noua germani secundo ac tertio, et non sunt inuenti
quibus praeceptum erat a primate, ut occurrerent ad uenerabile concilium, quod nunc agitur idibus iuniis, sui
absentiam procurarunt; idcirco decernat ex hac re aliquid sanctitas uestra, ne sub molestia calumniae ipsorum
innocens uidear laborare.
Concilium sanctum statuit debuisse quidem, secundum censuram sacerdotalem, ex hoc concilio aduersus
contumaces ferri sententiam; sed quia mansuetudo ecclesiastica seruanda est in omnibus causis, promissae sunt
litterae ad senem sanctippum, ut nouerit iudices, de concilio electos, sine dilatione considerare debere in ciuitate
thubursicensi, ut negotio congruum adhibeatur examen.
Maurentius episcopus dixit: iudices peto, sanctum senem sanctippum, sanctum augustinum, florentium,
theasium, samsucium, secundum et possidium: hos decerni mihi iubeatis.
21

