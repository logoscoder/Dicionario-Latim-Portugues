Ceterum, illis qui consideratione unitatis et pacis se corrigere uoluerint, absque interdicto huius legis capiendae
hereditatis, aditus pateat, etiamsi adhuc in errore haeretico constitutis aliquid ante donationis uel haereditatis
obuenit, his sane exceptis, qui lite pulsati putauerint ad catholicam transeundum, quia de talibus credibile est,
non metu caelestis iudicii, potius quam terreni commodi auiditate, unitatem catholicam praeoptasse.
Ad haec autem omnia praesidio opus est potestatum suarum quarumque prouinciarum.
Sane, pro utilitatibus ecclesiae quidquid intellexerint prodesse, agendi et impetrandi liberam decernimus
legationem.
Illud praeterea cunctis nobis placuit, ut litterae de coetu nostro ad gloriosissimos imperatores et eminentissimas
potestates dirigantur, quibus instruantur nostro omnium consensu ad beatissimum comitatum legatos a nobis esse
directos.
Sed quia hisdem litteris ab omnibus subscribi tardissimum est, ne singulorum subscriptionibus eaedem epistolae
onerentur, petimus, frater aureli, ut hisdem tua caritas nostro omnium nomine subscribere dignetur.
Et subscripserunt.
Aurelius episcopus ecclesiae carthaginensis huic decreto consensi et praelecto subscripsi.
Similiter et ceteri episcopi subscripserunt.
Litterae etiam ad iudices mittendae sunt, ut donec dominus legatos ad nos redire permittat, tuitionem per ordines
ciuitatum et possessores praediorum ecclesiae catholicae impertiant.
Adiungendum etiam de equitio, ut improbitas eius, qua sibi ius sacerdotum improbissime uindicat, ab hipponensi
diaretorum diocesi secundum statuta imperatoria repellatur.
Litterae etiam ad episcopum romanae ecclesiae de commendatione legatorum mittendae sunt, uel ad alios ubi
fuerit imperator.
Et subscripserunt.
Item aurelius episcopus ecclesiae carthaginensis huic decreto consensi et praelecto subscripsi.
Similiter et ceteri episcopi subscripserunt.
In hac synodo quae statuta sunt, breuis declarat annexus stilicone iterum et anthemio uu. cc. conss., x kal.
septembris, carthagine, in basilica regionis secundae.
Huius concilii gesta ideo ex integro non descripsi, quoniam magis ea quae in tempore necessaria fuerunt quam
aliqua generalia constituta sunt; sed ad instructionem studiosorum, eiusdem concilii breuem digessi.
Brevis cavsarvm.
Vt libera legatio ab omnibus prouinciis ad concilium dirigatur.
Ad mizonium legati et litterae, propter liberam dirigendam legationem destinari praeceptae sunt.

19

