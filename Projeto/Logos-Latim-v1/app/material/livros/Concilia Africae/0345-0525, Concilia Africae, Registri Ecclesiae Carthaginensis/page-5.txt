Aurelius episcopus dixit: si sanctitati uestrae uidetur, quoniam nos spopondisse iamdudum meminimus ut
singulis quibusque annis ad tractandum conueniamus, et cum conuenerimus in unum, tunc diuulgabitur sanctus
paschae dies per legatos qui adfuerint concilio.
Honoratus et vrbanus episcopi dixerunt: nunc de praesenti coetu petimus ut litteris prouinciam nostram de hac
die informare dignemini.
Aurelius episcopus dixit: ita fiat necesse est.
De visitandis provinciis.
Honoratus et vrbanus dixerunt: et illud nobis mandatum est, ut quia constitutum est in concilio hipponensi
singulas debere prouincias tempore concilii uisitandas esse, dignemini etiam, quod hoc anno secundum ordinem
distulistis, uel alio anno mauritaniam prouinciam uisitare.
Aurelius episcopus dixit: tunc de prouincia mauritania, propterea quod in finibus africae posita sit, nihil
statuimus, siquidem uicinae sunt barbarico; sed praestet deus ut ex abundanti non pollicentes uenire possimus ad
uestram prouinciam.
Cogitare enim debetis, fratres, quia hoc sibi et tripolitani et arzugitani fratres poterant exigere, si ratio pateretur.
Vt dioceses nisi ex consensv episcopi proprii episcopvm non accipiant.
Epigonius episcopus dixit: multis conciliis hoc statutum a coetu sacerdotali est, ut plebes quae in diocesibus ab
episcopis retinentur, quae episcopos numquam habuerunt, nonnisi cum uoluntate eius episcopi a quo tenentur,
proprios accipiant rectores, idest episcopos.
At uero quia nonnulli dominatu quodam adepto, communionem fratrum abhorrent, uel certe, cum deprauati
fuerint, quasi in quadam arce tyrannica sibi dominatum uindicant; quod plerique tumidi atque stolidi aduersum
episcopos suos ceruices erigunt presbyteri, uel conuiuiis sibi concinnantes plebem, uel certe persuasu maligno, ut
inlicito fauore eosdem uelint sibi collocare rectores; quod quidem insigne mentis tuae tenemus uotum, frater
religiose aureli, qui haec saepe oppressisti, non curando tales petitores - sed propter eorum malos cogitatus et
praue concinnata consilia hoc dico: non debere rectorem accipere eam plebem quae in diocesi semper subiacuit,
nec umquam proprium episcopum habuit.
Quapropter, si uniuerso sanctissimo coetui placet quod prosecutus sum, confirmetur.
Aurelius episcopus dixit: fratris et consacerdotis nostri prosecutioni non obsisto, sed hoc me et fecisse et
facturum esse profiteor circa eos sane qui fuerint concordes non solum circa ecclesiam carthaginensem sed circa
omne sacerdotale consortium.
Sunt enim plerique, conspirantes cum plebibus propriis quas decipiunt, ut dictum est, earum scalpentes aures,
blandi ad seducendum, uitiosae uitae homines, uel certe inflati et ab hoc consortio separati, qui putant propriae
plebi incubandum et nonnumquam conuenti, ad concilium uenire detrectant, sua forte ne prodantur flagitia,
metuentes.
Dico, si placet, circa hos non tantum dioceses non esse seruandas, uerum et de propria ecclesia, quae illis male
fauerit, omnimodo adnitendum, ut etiam auctoritate publica reiciantur, atque ab ipsis principalibus cathedris
remoueantur.
Oportet enim ut qui uniuersis fratribus ac toto concilio inhaeserit non solum suam iure integro sed et dioceses
possideat.
5

