Sed petimus, secundum quod nobis mandatum est, ut dignemini dare fiduciam quod, iam necessitate ipsa
cogente, liberum nobis sit rectorem prouinciae secundum statuta gloriosissimorum principium aduersus illum
adire, ut qui miti admonitione sanctitatis uestrae adquiescere noluit et emendare inlicitum, auctoritate iudiciaria
protinus excludatur.
Aurelius episcopus dixit: seruata forma disciplinae non aestimabitur appetitus, si a uestra caritate modeste
conuentus recedere detractauerit, cum fuerit, suo contemptu et contumacia, faciente etiam auctoritate iudiciaria,
conuentus.
Honoratus et vrbanus episcopi dixerunt: hoc ergo omnibus placet?
ab uniuersis episcopis dictum est: iustum est, placet.
Qvot episcopi ordinare episcopvm debeant.
Honoratus et vrbanus dixerunt: et illud nobis mandatum est, ut quia proxime fratres nostri numidiae duo episcopi
ordinare praesumpserunt pontificem, nonnisi a duodecim censeatis celebrari episcoporum ordinationes.
Aurelius episcopus dixit: forma antiqua seruabitur, ut non minus quam tres sufficiant, qui fuerint destinati, ad
episcopum ordinandum.
Praeterea, quia in tripoli forte et in arzuge interiacere uidentur barbarae gentes - nam in tripoli, ut asseritur,
episcopi sunt quinque tantummodo, et possunt forte de ipso numero uel duo necessitate aliqua occupari; difficile
est enim ut de quolibet numero omnes possint occurrere - numquid debet hoc ipsum impedimento esse
ecclesiasticae utilitati?
nam et in hac ecclesia, ad quam dignata est uestra sanctitas conuenire, crebro ac paene per diem dominicam
ordinandos habemus; numquidnam frequenter potero duodecim uel decem uel non multo minus aduocare
episcopos?
sed facile est mihi duos adiungere meae paruitati uicinos.
Quapropter cernit me cum caritas uestra hoc ipsum obseruari non posse.
Qvot addi debeant episcopi nvmero ordinatorvm, si de ordinando episcopo fverit contradictvm.
Sed illud est statuendum, ut quando ad eligendum conuenerimus, si qua contradictio fuerit oborta, quia talia
tractata sunt apud nos, non praesumant ad purgandum eum qui ordinandus est tres iam, sed postuletur ad
numerum supradictorum unus uel duo, et in eadem plebe cui ordinandus est discutiantur primo personae
contradicentium, postremo etiam illa quae obiciuntur pertractentur; et cum purgatus fuerit sub conspectu publico,
ita demum ordinetur.
Si hoc cum uestrae sanctitatis animo concordat, roboretur uestrae dignationis responsione.
Ab uniuersis episcopis dictum est: satis placet.
Vt de ecclesia carthaginensi dies paschae nvntietvr.
Honoratus et vrbanus episcopi dixerunt: quoniam de commonitorio nostro omnia tractata noscuntur, addimus
etiam de die paschae nobis esse mandatum, ut de ecclesia semper carthaginensi, sicuti adsolet, instruamur, et non
sub angusto temporis spatio.

4

