At uero qui sibimet putant plebes suas sufficere, fraterna dilectione contempta, non tantum dioceses amittant sed,
ut dixi, etiam propriis publica careant auctoritate, ut rebelles.
Honoratus et vrbanus episcopi dixerunt: summa prouisio sanctitatis tuae cohaesit mentibus singulorum et puto,
omnium responsione, ea quae prosequi dignatus es, roboranda.
Vniuersi episcopi dixerunt: placet, placet.
Vt alienvs clericvs minime svscipiatvr ab alio.
Epigonius episcopus dixit: in multis conciliis hoc statutum est, etiam nunc hoc confirmatum est a uestra
prudentia, beatissimi fratres: ut clericum alienum nullus sibi priuet episcopus, praeter eius arbitrium cuius fuerit
clericus.
Dico autem iulianum, qui ingratus est dei beneficiis per meam paruitatem in se collatis, ita temerarium et
audacem extitisse ut eum, qui a me baptizatus est cum esset puer egentissimus, mihi ab eodem commendatum,
cum que multis in annis a me aleretur atque incresceret, - hunc, ut dixi, baptizatum esse in ecclesia mea per
manum paruitatis meae constat; idem in diocesi mapaliensi lector esse coeperat, immo annis ferme duobus
legerat - nescio quo contemptu humilitatis meae idem iulianus arripuit, quem dicat quasi proprium ciuem sui loci
vazaritani me inconsulto usurpare; nam et diaconum illum ordinauit.
Hoc si licet, pateat haec licentia nobis, beatissimi fratres; si minus, tam impudens cohibeatur, ne se misceat
communioni cuiusquam.
Numidius episcopus dixit: si non postulata neque consulta tua dignatione id uidetur fecisse iulianus, iudicamus
omnes inique factum atque indigne.
Quapropter, nisi idem iulianus correxerit errorem suum, et cum satisfactione eumdem clericum, quem fuerat
ausus ordinare, reuocauerit tuae plebi, contra statuta concilii faciens, contumaciae suae, separatus a nobis,
excipiet iudicium.
Epigonius episcopus dixit: aetate pater et ipsa promotione antiquissimus uir laudabilis frater et collega noster
victor uult hanc petitionem generalem omnibus effici.
Vt carthaginensi episcopo vnde volverit clericvm liceat ordinare.
Aurelius episcopus dixit: sermonem meum admittite, fratres.
Contingit nonnumquam ut postulentur ab ecclesiis quae praepositis egent uel presbyteris uel episcopis, et tamen
memor statutorum id sequor ut conueniam episcopum eius atque ei inculcem quod eius clericus a qualibet
ecclesia postuletur, sed forte in hodierno non reluctati sunt et nequando contingat ut reluctentur, cum fuerint a
me in hac causa postulati, quem scitis multarum ecclesiarum et ordinandorum curam sustinere.
Iustum est ergo ut quemlibet sacerdotem conueniam cum duobus e consortio nostro uel tribus testibus.
Sin uero indeuotus extiterit, quid censet caritas uestra faciendum?
ego enim cunctarum ecclesiarum dignatione dei, ut scitis, fratres, sollicitudinem sustineo.
Numidius episcopus dixit: fuit semper haec licentia huic sed ut unde uellet et de cuius nomine fuisset conuentus,
pro desiderio cuiusquam ecclesiae ordinaret episcopum.

6

