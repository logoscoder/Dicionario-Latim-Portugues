Hunc ordinem iubeat sanctitas uestra melius uestris interlocutionibus roborari.
Aurelius episcopus dixit: non decuerat quidem ut haec repeteremus, nisi forte existerent inconsideratae mentes
quorumdam, quae ad haec statuenda nostros acuerent sensus, sed communis haec causa est, quam insinuauit
frater et consacerdos noster, ut unusquisque nostrum ordinem sibi decretum a deo cognoscat, et posteriores
anterioribus deferant, nec eius inconsultis aliquid agere praesumant.
Qua de re dico, prout captus animi mei retinet, eos qui putauerint, spretis maioribus, aliquid praesumendum,
competenter esse ab omni concilio coercendos.
Sanctippus episcopus primae sedis numidiae dixit: audiuit omnium fratrum praesentia prosecutionem fratris et
consacerdotis nostri aurelii; quid ad haec respondent?
datianus episcopus dixit: quae maiorum decreuit sententia, nostro assensui mancipabuntur, ut quae praeteritorum
conciliorum gestis tenentur carthaginensis ecclesiae, nostra assensione plene apud nos firmata teneantur.
Vniuersi episcopi dixerunt: hic ordo et a patribus et a maioribus seruatus est, et a nobis deo propitio seruabitur,
saluo etiam iure primatus numidiae et mauritaniae.
De archiuo et matricula numidiae.
Deinde placuit omnibus episcopis, qui in hoc concilio subscripserunt ut matricula et archiuus numidiae et apud
primam sedem sit et in metropoli, idest constantina.
De qvodvvltdeo episcopo.
De quoduultdeo etiam centuriensi: quoniam aduersarius ipsius, cum se petisset introduci ac concilium nostrum,
interrogatus utrum cum eo uellet apud episcopos experiri, primo promiserat et alio die respondit hoc sibi non
placere, atque discessit, placuit omnibus episcopis ut nullus eidem quoduultdeo communicet, donec causa eius
qualem potuerit terminum sumat; nam adimi ei episcopatum, antequam causae eius exitus appareret, nulli
christiano uideri iure potuisset.
De maximiano episcopo.
De maximiano autem bagaiensi: et ad eum et ad ipsam plebem placuit de concilio litteras dari, ut et ipse ab
episcopatu discedat, et illi sibi alium requirant.
Vt episcopi qvi ordinantur, ab ordinatoribvs svis epistolas accipiant, qvae diem et consvlem praeferebant.
Deinde placuit, ut quicumque deinceps ab episcopis ordinantur per prouincias africanas, litteras accipiant ab
ordinatoribus suis manu eorum subscriptas, continentes consulem et diem, ut nulla altercatio de posterioribus uel
anterioribus oriatur.
De his qvi vel semel in ecclesia legerint, ab aliis non posse promoveri.
Item placuit, ut quicumque in ecclesia uel semel legerit, ab alia ecclesia ac clericatum non teneatur.
Et subscripserunt: aurelius episcopus ecclesiae carthaginensis huic decreto consensi et praelecto subscripsi.
Similiter et ceteri episcopi subscripserunt.

15

