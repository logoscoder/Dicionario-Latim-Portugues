0449-0449- Concilium Arelatense II - Documenta [Altera Lectio]
Concilia Galliae 314-506 - Concilium Arelatense secundum
Ordinari ad diaconatus ac sacerdotii officium neophytum non debere.
Assumi aliquem ad sacerdotium non posse in coniugii uinculo constitutum, nisi fuerit praemissa conuersio.
Si quis clericus a gradu diaconatus in solacio suo mulierem praeter auiam, (matrem), sororem, filiam, neptem uel
conuersam se cum uxorem habere praesumpserit, a communione alienus habeatur.
Par quoque et mulierem, si se separare noluerit, poena percellat.
Nullus diaconus, uel presbyter, uel episcopus ad cellarii secretum intromittat puellam, uel ingenuam, uel
ancillam.
Episcopo sine metropolitano uel epistula metropolitani uel tribus comprouincialibus non liceat ordinare, ita ut
alii comprouinciales epistolis admoneantur, ut scripto responso consensisse significent.
Quod si inter partes aliqua nata fuerit dubitatio, maiori numero metropolitanus in electione consentiat.
Illud autem ante omnia clareat, eum qui sine conscientia metropolitani constitutus fuerit episcopus, iuxta
magnam synodum esse episcopum non debere.
Hos qui se carnali uitio repugnare nescientes abscidunt ad clerum peruenire non posse.
Si quis excommunicatum alterius, siue clericum, siue saecularem, recipere post interdictum praesumpserit,
nouerit se reum fraternitatis factum causam in concilio redditurum.
Nouatianum in communionem recipi non debere, nisi suscepta paenitentiae credulitate praeteritum damnet
errorem.
De his qui in persecutione praeuaricati sunt, si uoluntarie fidem negauerunt, hoc de his nicaena synodus statuit ut
quinque annos inter catechumenos exigant et duos inter communicantes, ita ut communionem inter paenitentes
non praesumant; in potestate tamen uel arbitrio sit episcopi, ut si eos ex animo errorem deflere et agere
paenitentiam uiderit, ad communionem pro ecclesiastica humanitate suscipiat.
Si qui uero dolore uicti et pondere persecutionis negare uel sacrificare compulsi sunt, duobus annis inter
catechumenos, triennio inter paenitentes habeantur a communione suspensi.
De his qui in paenitentia uitam positi excesserunt placuit nullum communione uacuum debere dimitti, sed pro eo
quod honorauit paenitentiam, oblatio illius recipiatur.
Nullus cuiuscumque ordinis clericus, non diaconus, non presbyter, non episcopus, quacumque occasione
faciente, propriam relinquat ecclesiam, sed omnimodis aut excommunicetur aut redire cogatur.
Quod si aliquo commorationis tempore, inuito episcopo suo, in aliena ecclesia habitans, ab episcopo loci clericus
ordinatus, huiusmodi ordinatio irrita habeatur.
Si quis clericus pecuniam dederit ad usuram aut conductor alienae rei uoluerit esse, aut turpis lucri gratia genus
aliquod negotiationis exercuerit, depositus a clero a communione alienus fiat.
1

