In secretario diacono inter presbyteros sedere non liceat, uel corpus christi praesente presbytero tradere non
praesumat.
Quod si fecerit, ab officio diaconatus abscedat.
Photiniacos siue paulianistas secundum patrum statuta baptizari oportere.
Bonosiacos autem ex eodem errore uenientes, quos sicut arrianos baptizare in trinitatem manifestum est, si
interrogati fidem nostram ex toto corde confessi fuerint, cum chrismate et manus impositione in ecclesia recipi
sufficit.
Ad arelatensis episcopi arbitrium synodus congreganda, ad quam urbem ex omnibus mundi partibus sub sancti
marini tempore legimus celebratum fuisse concilium atque conuentum.
Si quis commonitus infirmitatis causa defuerit, personam uice sua dirigat.
Si quis autem adesse neglexerit, aut coetum fratrum antequam concilium dissoluatur crediderit deserendum,
alienatum se a fratrum communione cognoscat, nec eum recipi liceat, nisi in sequenti synodo fuerit absolutus.
De agitatoribus siue theatricis qui fideles sunt, placuit eos, quamdiu agunt, a communione separari.
Paenitens quae defuncto uiro alii nubere praesumpserit, uel suspecta uel interdicta familiaritate cum extraneo
uixerit, cum eodem ab ecclesiae liminibus arceatur.
Hoc etiam de uiro in paenitentia posito placuit obseruari.
Paenitentiam coniugatis nonnisi ex consensu dandam.
Si in alicuius episcopi territorio infideles aut faculas accendunt aut arbores, fontes uel saxa uenerantur, si hoc
eruere neglexerit, sacrilegii reum se esse cognoscat.
Dominus aut ordinator rei ipsius, si admonitus emendare noluerit, communione priuetur.
Eos qui falso fratribus suis capitalia obiecisse conuicti fuerint, placuit eos usque ad exitum non communicare,
sicut magna synodus ante constituit, nisi digna satisfactione paenituerint.
Hi qui post sanctam religionis professionem apostatant et ad saeculum redeunt, et postmodum paenitentiae
remedia non requirunt, sine paenitentia communionem penitus non accipiant: quos etiam iubemus ad clericatus
officium non admitti.
Et quicumque ille post paenitentiam habitum saecularem non praesumat; quod si praesumpserit, ab ecclesia
alienus habeatur.
Hereticus in mortis discrimine positus, si catholici esse desiderant, et si desit episcopis, a presbytero cum
crismatis benedictione consignare placit.
Nullum ministrum qui baptizandi recipit officium sine crismate usquam debere progredi, quia inter nos iuxta
synodi constitutione placuit simel chrismari.
De his qui in extremis pereclitantur paenitentia accepta placuit sine reconciliaturia manus impositione eis
communicare.
2

