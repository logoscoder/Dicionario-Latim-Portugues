causa a decessorum more discedere: nam byssus longe pretiosior est lana, ut conficitur ex illo Proverbiorum
loco, ubi mulier fortis laudatur, quod stragulatam vestem fecerit sibi, quodque byssus et purpura foret
vestimentum ejus. Mulier illa, opinor, cujus vir nobilis in portis sederet cum Senatoribus terrae, id est, rem
publicam administraret, a rusticana non valde distaret, si parte lini grossiore uteretur.
Deinde videtur mihi Joannes, cum de pallio sancti Pontificis loquitur, nihil laudare praeter antiquitatem
viri; mediocritatem vero, cujus meminit, ad taeniam referre, ex qua dependebat argentea reliquiarum custos: cum
enim scripsisset, veneratione gratissima celebrari tria, quae pernoctantes in anniversaria [0175A] festi die
oscularentur, pallium, 204 phylacteriam, et balteum; mox subjunxit: «Quae sigillatim considerata, et
antiquitatem viri, et mediocritatem habitus, et speciem regularis propositi signis perpetuis repraesentant: nam in
eo quod ejus pallium bysso candente contextum, nullis cernitur acubus perforatum, sic ipsum circa scapulas
obvolutum fuisse, non autem confixum dignoscitur, sicut vetustissimis musivis vel picturis ostenditur. Quod
autem phylacteria tenui argento fabricata, vilique pallio de collo suspensa fuisse videatur, habitus ejus
mediocritas demonstratur. Porro in exilitate baltei, quae unius pollicis mensuram nunquam excedit, speciem
propositi regularis olim a sancto Benedicto statuti eum servasse, luce clarius manifestat.»
[0175B] Adde, quod, nisi fallor, ex Diaconi verbis, contra id quod eruditus vir asserit, non obscure
concluditur, Gregorium in usu pallii, quod byssinum foret, non recessisse a majorum consuetudine: docet enim
ille quinque de pallio, quod ex bysso candente contextum foret; quod nullis acubus perforatum; quod circa
scapulas obvolutum, quod idem in musivis operibus antiquissimis picturisque ostenderetur; quod haec
antiquitatem viri, id est, mea sententia, studium antiquitatis retinendae, quo tenebatur vir sanctus,
repraesentarent. Materies igitur pallii modusque utendi antiquitatem sapiebat; atque ita tantum abest, ut
Gregorius priscos suos decessores in musivis operibus depictos deseruerit, ut studiose potius eos imitatus sit.
[0175C] Denique, si Gregorius in eo sit antiquitatem secutus, quod pallium bysso candente contextum
gesserit, confitendum est, veterum pallia bysso pariter candente contexta fuisse, ipsaque adeo, si byssi nomine
intelligatur linum tenuissimum, ut habent omnes dictionum interpretes, linea extitisse, non lanea. Quod si eo quis
nomine significatum velit, non quodlibet linum, sed byssinum illud, cujus meminit Plinius lib. 19 historiae,
pretiosa fuisse veterum pallia necesse est, siquidem «quaternis denariis scripula ejus permutata ut auri» Plinius
tradit. Et vero decuit esse pretiosum id ornamenti, quod imponeretur pretiosis vestibus, quibus summi Pontifices
inter sacra facienda uterentur.
XLVI. Ex his, quae hactenus dicta sunt, apparet [0175D] non temere quaeri quae primis temporibus
fuerit materies palliorum, quibus summi Pontifices utebantur. An lana, quae humilitatem pastoris? an pretiosius
quiddam, quod dignitatem sacrificantis deceret?
XLVII. In neutram partem solvi posse videtur quaestio, nisi quatuor argumentis, si commune
praejudicium excipias, veterum nempe scriptorum testimonio, traditione sive usu, consensione utriusque
Ecclesiae, et ratione petita ex mystica lanae significatione.
XLVIII. Verum autores Latini Joanne Diacono majores nihil ea de re, quod sciam, litteris tradiderunt:
quare nullum ab autoritate puto 205 argumentum peti potest, unde fiat pro Ecclesia Latina in alterutram partem
praejudicium.
[0176A] XLIX. Nihilo plus valet, quod Graeci habent, aut potius Graecorum unus, Isidorus Pelusiota,
de pallio Orientalis Ecclesiae Praesulum: pro Latinis enim, de quibus agimus, non facit, ut postea ostendetur.
L. Neque videtur etiam ab usu hodierno idonea ratio desumi, quasi id semper usurpatum dici debeat,
quod nunc in usu est, et jamdudum fuit, et quo tempore esse coeperit, demonstrari non potest: nam locus Joannis
Diaconi non temere creditur pugnare in contrarium, et satis probare, ante sextum saeculum non obtinuisse
morem, qui nunc viget.
LI. Neque argumentum a ratione petitum satis habet momenti, ut historicae quaestioni solvendae
sufficiat. Nam quod affertur de pallii lanei mystica significatione, perinde ac si repraesentet pellem ovis [0176B]
deperditae, quam bonus pastor repertam, cum erraret, humerisque impositam reportat in ovile, neque ad rem
nostram est, neque gravis per se momenti: mysticae enim illius significationis autor Isidorus, primum de
Orientalium pallio loquitur, cum sit quaestio de Latino. Deinde ea dicit, quae in alium sensum non violenter trahi
queunt. Denique rationes mysticas tam varias varii excogitarunt, ut nemo non possit aliqua pro se uti.

36

