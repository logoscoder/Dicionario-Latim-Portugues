Nam Gelasius anno 493 testatur «morem fuisse Romanae Ecclesiae Sacerdoti noviter constituto,
formam fidei suae ad Sanctas Ecclesias praerogare.» Mos ille igitur jam dudum obtinuerat. Testatur etiam, fuisse
veterem apud Patres regulam: ergo obtinuerat ex longo tempore. Sed ex quo? Non sane ab origine Ecclesiae,
neque primis duobus saeculis, siquidem nec ullum extat vestigium, nec ulla conjiciendi ratio, cum tunc lateret
Ecclesia, minitantibus undique Imperatoriis mucronibus.
Restat ergo, ut mos ille tunc ortus sit, cum fides Ecclesiae Romanae patefieri potuit publice, ipsis etiam
[0138C] volentibus Imperatoribus, ut esset credendi norma et orthodoxiae regula. Id vero contigit sub Aureliano
primum, deinde sub Constantino: nam Aurelianus, quamvis ethnicus, adversus Paulum Samosatenum ab Synodo
II Antiochena exautoratum sancivit, ut illi Ecclesiae Antiochenae domus tribueretur, cui Romanae Ecclesiae
Episcopus tribuendam censeret, quasi 165 diceret, eum haberi debere Catholicum Ecclesiae Antiochenae
Praesulem, cujus fidem Romanae Ecclesiae Episcopus probaret.
Constantinus vero, qui Ecclesiam a servitute eripuit, fecit, ut quod habet a Christo Ecclesia Romana
docendi fidem orbis privilegium, in actum libere erumperet, et ab omnibus agnosceretur.
[0138D] Haec igitur opinio menti meae insedit, jam inde ab aetate Aureliani Episcopum Romanum,
cum primum succederet in sedem Petri, qui jussus est fratres suos confirmare, ad omnem Dei populum formam
fidei suae, id est, catholicae, misisse.
XXII. Mittebat vero ad Patriarchas, ut antea diximus, supparesque Patriarchis Praesules autocephalos.
Id constat partim ex Gelasio, partim ex Gregorio Magno: nam ille ad Macedones, et Dardanos epistolas dedit, hic
ad Joannem Constantinopolitanum, Eulogium Alexandrinum, Gregorium Antiochenum, Joannem
Hierosolymitanum, et Anastasium itidem Antiochenum literas a paribus, quibus suae fidei professionem
complexus est (Lib. 1 ep. 24).
[0139A] Observandum porro ex Gelasio et Gregorio, Pontifices Synodicas suas ad Praesules schismate
divisos non misisse; misisse vero ad eos, qui etsi dejecti per vim et injuriam forent de throno, manebant tamen in
communione sedis Apostolicae factum improbantis. Nam Gelasius neque ad Joannem Constantinopolitanum
scripsit, neque ad Thessalonicensem Episcopum, propterea quod uterque erat Acaciano schismate impeditus;
scripsit tamen, et ad Dardanos subjectos Constantinopolitano Patriarchae, et ad Laurentium Lignidensis
Ecclesiae Praesulem Thessalonicensi subditum, ut ne carerent communione fidei, qui suis Primatibus
schismaticis non consentiebant.
Dedit literas Gregorius ad Anastasium illum nobilem, [0139B] qui dicitur Sinaita, ex Antiochena sede
per injuriam expulsum, perinde ac ad alios Patriarchas, licet in ipsius locum inductus esset Gregorius; imo
parilem epistolam dedisse non contentus, aliam misit, ubi post alia: «Praeterea, sicuti Patriarchis aliis paribus
vestris, Synodicam vobis Epistolam direxi, quia apud me semper hoc estis, quod ex omnipotentis Dei munere
accepistis esse, non quod ex voluntate hominum putamini non esse.»
XXIII. Synodica porro continebat tria vel quatuor: nuntium de ordinatione summi Pontificis, formam
fidei, precum expostulationem, atque etiam exhortationem ad munus implendum. Id constat partim ex Synodica
Gregorii Magni, partim ex Diurni formulis.
[0139C] XXIV. Ex his apparet, quo fine mitteretur, nimirum, ut Christi ovile foret unum, ut oves
pastoris sui vocem audirent et sequerentur, ut Ecclesiae unitas, cujus vinculum est fides, ac membrorum
capitisque consensio, integra servaretur: nam literis, et pastor oves, 166 cum darentur; et oves pastorem, cum
reciperentur, agnoscebant
XXV. Obtinuit mos ille, quamdiu Ecclesia Orientalis ab Occidentali non recessit. Postquam vero dirum
schisma alteram ab altera distraxit, jam non fuit opportunum, neque scribere fidei formam ad homines, qui
sedem Apostolicam erroris arguerent: neque caritatis paternae vinculo complecti eos, qui per superbiam
amplexus paternos repellerent.
XXVI. Paucorum porro pontificum Synodicae ad [0139D] nos pervenerunt. Curiose inquisivi, nec
inveni plures extra Diurnum, quam quatuor Gelasii I, Pelagii I, Gregorii Magni, et Leonis IX, si tamen haec
postrema, exacte loquendo, Synodica dici debet. Istas hunc in locum referre operae pretium est: collatae enim
cum his, quas Diurnus exhibet, non mediocriter ad ecclesiasticam doctrinam conducunt.

15

