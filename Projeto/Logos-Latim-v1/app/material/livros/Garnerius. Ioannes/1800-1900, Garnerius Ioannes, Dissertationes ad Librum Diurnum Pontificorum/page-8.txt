Dilectissimis fratribus universis coepiscopis, per Galliam, Germaniam, Europam, et per universas
provincias constitutis, Gregorius servus servorum Dei.

SAECULO IX.
Post Gregorios tres, II, III, et IV, qui constantes non fuerunt in retinendo uno scribendi modo, sed
[0126D] aliquando hunc, aliquando istum usurparunt, constanter Leo IV nomen suum praeposuit, Leonisque
exemplum consequentes Pontifices secuti sunt. Semel tamen Formosus, semel etiam Benedictus VII nomen
suum subjunxit: ille, cum ad episcopos Angliae, iste, cum ad Gallos et Germanos scriberet. Verum utraque
epistola non magnam facit fidem: nam quae Formosi, vulgo dicitur vitio non carere; quae Benedicti, non ita
pridem e latebris prodiit: et cum id restituat, quod olim Symmachus constituisset, etiam inscriptio Benedicti
Symmachi inscriptionem imitata dici potest.
Quin et tunc temporis abstinuerunt Pontifices ab appellatione Domini Dominaeque, cum saecularibus
[0127A] literas darent, etiam Imperatoribus atque Reginis: quamquam Joannes VIII semel epistolam 92 ita
inscripsit: Dilectissimae filiae Domnae Angelbertae Imperatrici, piae memoriae 152 Ludovici invictissimi
Imperatoris conjugi, serenissimae Augustae.
Imo Nicolaus I passim praetermisit solemnem subscriptionem, qua praedecessores utebantur, nec jam
incolumem custodiri a superna gratia eum precabatur, cui scribebat: sed vel optamus, etc., apposuit, vel bene
vale, vel aliud simile. Acceptum tamen a majoribus morem epistola 36 et 67 retinuit. Nicolaum imitati sunt
successores, nisi quod Joannes VIII veterem morem semel, aut iterum observavit.
Gregorius VII induxit in morem, qui postea obtinuit, [0127B] ut salutem et Apostolicam benedictionem
iis impertiretur, quibus literas daret.
Ex his quae hactenus allata sunt, possunt conducibilia quaedam ad historiam Ecclesiasticam concludi.
I. Circa noni saeculi initia formulas Diurno Libro comprehensas paulatim desuefactas esse.
II. Id eo tempore contigisse, quo magnae conversiones rerum factae sunt, expulsisque Italia Exarchis, et
everso Longobardorum regno, non mediocre dominium Apostolica sedes obtinuit.
III. Non repente consuetudinem veterem abolitam esse, sed quasi per partes, ne miraretur orbis, et
forsan reclamaret.
IV. Mirum videri, quod Bernardinus Ferrarius [0127C] refert lib. II de antiquis Ecclesiasticis epistolis,
de salute et Apostolica benedictione a summis Pontificibus in fronte litterarum impertita iis, quibus scriberent.
«Hanc consuetudinem, inquit, quemadmodum a Cleto Romano Pontifice primum invectam tradunt Polydorus
Virgilius de Invent. rerum lib. VIII, cap. 2, et Gilbertus Genebrardus in Chronolog. lib. III, ad ann. Christi 93 in
Cleto; ita ab eo mutuatos reliquos deinde Pontifices constanter retinuisse affirmant.» Id vero quis non miretur,
cum ante Gregorium VII, qui saeculo undecimo sedit, aut nullus, aut vix ullus ea salutatione reperiatur usus.
Unde vero asseri possit Cletus fuisse hujus salutationis autor, nullus scio, cum nullae habeantur [0127D] ipsius
epistolae, neque scriptores Polydoro Virgilio Genebrardoque majores, monimentis litterarum hac de re quidquam
tradiderint. Quod ille salutem precatus sit, gratiamque Dei more Apostolorum iis, ad quos scriberet, admodum
credibile est. Verum non de salute, sed de Apostolica benedictione agitur, quam se impertiri nullus Apostolus
suis litteris praefatus est.
Erit forte qui optet, ut postquam expositum est, qua forma Pontifex inscriberet subscriberetque literas,
quas aliis daret, ostenderetur deinceps, quae forma inscriptionis esset, quae subscriptionis literarum, quas ab aliis
acciperet. Verum id quoniam non pertinet ad Diurnum Librum, in quo quae agenda pontifici praescribuntur, non
quae ab aliis, omitti [0128A] jure posset: praesertim cum ad arbitrium quisque suum scripsisse 153 videatur, nec
constanter idem modus ab omnibus, etiam unius dignitatis, puta Imperatoriae, Augustae, etc., observatus
reperiatur.
Non erit tamen alienum ab argumento breviter referre, quid super ea re sub finem sexti saeculi, quando
sedit Gregorius Magnus, aliisque duobus sequentibus totis, a Principibus, Augustis, Patritiis, etc., usurpatum sit:
8

