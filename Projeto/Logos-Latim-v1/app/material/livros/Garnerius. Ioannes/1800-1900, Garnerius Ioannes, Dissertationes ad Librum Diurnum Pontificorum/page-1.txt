1800-1900- Garnerius, Joannes - Dissertationes ad Librum Diurnum Paparum
[0119]
DISSERTATIONES AD LIBRUM DIURNUM.

DISSERTATIO PRIMA. APPENDIX AD NOTAS CAPITIS PRIMI, de Indiculo scribendae epistolae.
[0119B] 143 I. Dubitare non licet, litteras pontificias ita aliquando inscriptas fuisse, ut nomen suum
pontifex postponeret nomini illius, ad quem scriberet: id enim plurimae pontificum epistolae aperte docent.
II. Quo primum tempore usus iste coeperit, definiri non potest, quando quidem epistolae, quae
circumferuntur datae ante Damasi Siriciique aetatem, aut dubiae sunt, aut certo supposititiae, praeter paucas,
quae probatorum Scriptorum libris inseruntur.
III. Quamdiu manserit, ex eo constat, quod a Damasi Siriciique temporibus deduci potest ad nonum
saeculum traditio, qua tam diu servatus ostenditur.
IV. Traditio eo certior est, quo infirmiora sunt argumenta duo, quae in contrarium afferri queunt.
Primium est, referri epistolas unius ejusdemque papae [0119C] utroque modo inscriptas. Alterum, regesta Leonis
Magni, Gregorinque pariter Magni, quibus nulla fuerunt primis saeculis numerosiora, plena esse epistolis, in
quibus nomen pontificis priore loco ponitur.
V. Fatendum est sub finem quarti saeculi, quintique initium, utriusque modi inscriptiones usitatas esse:
sed fatendum simul, a Leone Magno, qui anno 440 Pontificatum inivit, usque ad Joannem VIII, qui ann. 872
sedere coepit, unicum morem invaluisse, postponendi nempe nominis pontificis.
VI. Neque credendum regestis Leonis Gregoriique, propterea quod a collectoribus neglectae sint
solemnes epistolarum inscriptiones ac subscriptiones, quas probati auctores alii suis scriptis inseruerunt. Cum
enim collectores vellent parcere fastidio lectorum, [0119D] quod perpetua ejusdem formulae repetitio pareret,
contenti sunt dicere, quis, cui scriberet, et qua de re: sed haec postea prolixius. Nunc texenda traditioni series,
praemissis tamen cautionibus sex.
144 VII. Prima. Mos ille, de quo loquimur, non [0120B] repente inductus est, sed paulatim, aliis aliter
epistolis ejusdem pontificis inscriptis, donec quinto tandem saeculo penitus invaluerit: idem videtur fuisse
desinendi, qui incipiendi modus.
Secunda. Non sunt, ut jam monui, consulenda super ea quaestione regesta pontificum, qui a quarto
saeculo ad nonum sederunt: collectores enim solemnes inscriptiones subscriptionesque praetermiserunt.
Epistolae igitur S. Leonis, quae in recentiori editione Operum solemnem formulam praeferunt, aliunde acceptae
sunt ab editore nupero, et adjectae collectioni veteri.
Tertia. Quorum pontificum epistolae suis a collectoribus detruncatae sunt, minutaeque quasi capite et
pedibus, illae si quando apud probatos autores [0120C] aliis insertae scriptis reperiuntur, integrae sunt, ut
plurimum, et hinc idcirco petendae.
Quarta. Cum pontifices vel sententias damnationis in aliquos, ut Vigilius in Rusticum et Sebastianum,
vel ad homines communione privatos, ut Felix ad Acacium, scribunt, tunc nomen suum praeferunt, quod ratio et
judicii, et fidei jubet.
Quinta. Nonnullis videntur pontifices, cum praecellentibus quibusdam personis scriberent, nomen suum
postposuisse; cum inferioribus, praeposuisse. Id ut a vero abesse demonstremus, in texenda traditionis serie,
exemplis utemur epistolarum ad imperatores, episcoporum coetus, et privatas personas datarum.
Sexta. In traditionis serie servabitur ordo succedentium [0120D] sibi pontificum; nec ullus omittetur,
cujus habeantur epistolae, vel germanae, vel honorificam inscriptionem subscriptionemque continentes. Haec
enim nota docet epistolas a collectoribus relatoribusque non fuisse mutilatas.
1

