Si quis uero clericus post interdictum episcopi sui illicitis familiaritatibus extranearum feminarum uoluerit
inhaerere a communione habeatur alienus.
Vt clericus, cui nubendi datur licentia, internuptam non accipiat uxorem; quod si fecerit, ultimum in officio
clericali teneat locum.
Si quis uero clericus, relicto officii sui ordine, laicam uoluerit agere uitam, uel se militiae tradiderit,
excommunicationis poena feriatur.
Qui uero se sacratis uirginibus per coniunctionem nefandam miscuerit uel propositum professae religionis
dereliquerit, utrique a communione habeantur alieni; quia si quis templum dei uiolauerit, disperdet illum deus,
donec resipiscentes a laqueo diaboli a quo capti tenentur, ad ipsius uoluntatem, ad auxilium paenitentiae
reuertantur.
Homicidis penitus non communicandum, donec per confessionem paenitentiae ipsorum crimina diluantur.
Si quis uero post acceptam paenitentiam sicut canis ad uomitum suum, ita ad saeculares illecebras derelicta quam
professus est paenitentia, fuerit reuersus, a communione ecclesiae uel a conuiuio fidelium extraneus habeatur,
quo facilius et ipse compunctionem per hanc confusionem accipiat et alii eius terreantur exemplo.
De praesumptoribus etiam placuit obseruari ut si quis episcopus in ius fratris sui suam conatus fuerit inserere
potestatem, ut aut dioceses alienas, transgrediendo terminos a patribus constitutos, peruadat, aut clericos ab aliis
ordinatos promouere praesumat, ab uniuersorum fratrum et consacerdotum suorum communione se alienum
efficiendum non dubitet, quia apostolo dicente cognoscimus nullam nos cum fratribus inordinate ambulantibus et
non secundum traditionem a patribus constitutam, posse habere participationem.
Ordinationes uero illicitas in irritum deuocamus, nisi satisfactione quae ad pacem pertinent componantur.
Si quis uero clericus, absque episcopi sui permissu, derelicta ecclesia sua, ad alium se transferre uoluerit locum,
alienus a communione habeatur.
Et ut clerici non absque sacerdotum suorum commendatione ad alias prouincias siue ciuitates ambulare
disponant.
Illud etiam secundum scripturarum auctoritatem uel patrum constitutionem addendum credidimus, ut ne quis
clericus qui negotiandi studium habere uoluerit, usuras accipiat, quia scriptum est: qui pecuniam suam non dedit
ad usuram, et alio loco: in plateis eius usura et dolus.
Manifestum est enim beatitudinis non posse consequi gloriam qui a praeceptis diuinis deuiauerit.
Et ut humilitatis nostrae constitutio, adiuuante domini misericordia, ualeat custodiri, sancti ac beatissimi
sacerdotis domni martini, quae deo accepta est, obtinebit intercessio.
Confidimus enim sacerdotum domini consensu definitionem nostram firmandam, quae cum patrum nostrorum
auctoritate concordat.
Perpetuus turonicae ciuitatis episcopus interfui et subscripsi.
Victorius episcopus cenomannicae ciuitatis huic definitioni interfui et subscripsi.
Leo episcopus bituricae ciuitatis interfui et subscripsi.
2

