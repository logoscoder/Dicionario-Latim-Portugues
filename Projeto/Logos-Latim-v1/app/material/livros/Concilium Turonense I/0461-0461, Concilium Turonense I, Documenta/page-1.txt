0461-0461- Concilium Turonense I - Documenta
Concilia Galliae 314-506 - Concilium Turonense I a. 461
Cum ad sacratissimam festiuitatem qua domni nostri martini receptio celebratur, in ciuitate turonorum beatissimi
sacerdotes, quorum subscriptio subter adiecta est, conuenissent, necessario crediderunt ut, quia per longam
incuriam in aliquo de rebus ecclesiasticae disciplinae regula fuisset uitiata, definitionem, quae cum patrum
auctoritate concordat, praesentis scripturae emissione firmarent: non quae prius illicite admissa sunt reuoluentes,
sed in posterum uniuersorum utilitati prospicientes, ut secundum euangelica praecepta et apostolicam doctrinam
patrum statuta seruantes, ecclesia domini pura et immaculata permaneat.
Primo ergo in loco sacerdotes uel ministri ecclesiae, de quibus dictum est: vos estis lux mundi, ita in omni sancta
conuersatione a dei timore actus suos dirigant, ut et diuinae possint placere clementiae et bonum fidelibus
praebeant exemplum, quia sicut: vae eis per quos nomen dei blasphematur, ita illi immortalitatis gloriam
consequentur, per quorum actus nomen dei benedicitur.
Si enim uniuersis fidelibus, secundum apostolicam doctrinam, castitas custodienda indicitur, ut qui habent
uxores ita sint quasi non habentes, quanto magis sacerdotes dei ac leuitae diuino mancipati altario, custodire
debent ut non solum cordis uerum etiam corporis puritatem seruantes, pro plebe supplicaturi preces suas ad
diuinum introire mereantur auditum; quia secundum auctoritatem apostoli: qui in carne sunt, deo placere non
possunt; uos autem non estis in carne sed in spiritu; et iterum: omnia munda mundis, coinquinatis autem et
infidelibus nihil est mundum, sed polluta est eorum et mens et conscientia.
Cum ergo laico abstinentia imperetur ut possit orationi uacans et deum deprecans audiri, quanto magis
sacerdotes uel leuitae, qui omni momento parati deo esse debent, in omni munditia et puritate securi, ne aut
sacrificium offerre aut baptizare, si id temporis necessitas poposcerit, cogantur.
Qui si contaminati fuerint carnali concupiscentia, qua mente excusabunt, quo pudore usurpabunt, qua
conscientia, quo merito exaudiri se credent?
et licet a patribus nostris emissa auctoritate id fuerit constitutum, ut quicumque sacerdos uel leuita filiorum
procreationi operam dare fuisset conuictus, a communione dominica abstineretur, nos tamen huic districtioni
moderationem adhibentes et iustam constitutionem mollientes, id decreuimus ut sacerdos uel leuita coniugali
concupiscentiae inhaerens uel a filiorum procreatione non desinens, ad altiorem gradum non conscendat neque
sacrificium deo offerre uel plebi ministrare praesumat.
Sufficiat his tantum ut a communione non efficiantur alieni.
Sed ut haec ualeant obseruari, fomitem omnium uitiorum oportet abscidi, apostolo praecipiente: nolite inebriari
uino in quo est luxuria.
Et quam graui ebrietas supplicio expietur, idem apostolica manifestat doctrina, inter cetera dicens: neque
fornicatores neque idolis seruientes neque ebriosos regnum dei possessuros.
Si quis uero in omni officio clericali deo militans ab ebrietate se non abstinuerit, secundum status sui ordinem
competens in eum uindicta tribuatur.
Et quia nullum diabolo locum dari oportet, hoc praecipue custodiendum decreuimus, ut nullam clerici cum
extraneis feminis habeant familiaritatem, ne ullum male loquendi uel sentiendi hominibus aditum tribuant: quia
frequenter per hanc indecentem occasionem contingit ut diabolus qui insidiatur sicut leo in cubili suo de ruina
seruorum dei insultet.

1

