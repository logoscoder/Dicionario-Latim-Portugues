Ex hoc definimus, minime duplex fieri monasterium; quia scandalum id et offendiculum multis efficitur.
Si vero aliqui cum cognatis abrenuntiare, et monasticam vitam sectari voluerint, debent quidem viri virorum
adire coenobium, feminae vero mulierum ingredi monasterium: in hoc enim placatur Deus.
Quae autem hactenus sunt dupla teneant secundum regulam sancti patris nostri Basilii, et secundum
praeceptionem eius ita formentur.
Non habitent in uno monasterio monachi et monachae: adulterium enim intercipit cohabitationem.
Non habeat aditum monachus ad monacham, vel monacha ad monachum, secreto ad collocutionem.
Non cubet monachus in muliebri monasterio, neque singulariter cum monacha convivetur.
Et quando necessaria vitae a virorum parte ad regulares deferuntur, extra portam haec suscipiat abbatissa
monasterii feminarum cum quadam vetula monacha.
Porro si contigerit, ut aliquam propinquam suam videre voluerit monachus, in praesentia abbatissae huic
confabuletur per modica et compendiosa verba, et in brevi ab ea discedat.
Non oportere monachum, vel monacham, monasterium proprium relinquere et ad alia proficisci.
Quod si contigerit hoc, recipi hunc hospitio necesse est: assumi autem eum sine voluntate abbatis eius non
convenit.
Deo quidem totum committere, et non propriis voluntatibus deservire, magna res est.
Sive enim manducatis, sive bibitis, divinus Apostolus dicit, omnia in gloriam Dei facite.
Christus ergo Deus noster in evangeliis suis initia peccatorum recidere praecepit; non enim moechia ab eo
tantum inhibetur, sed et motio cogitationis ad moechiae commissum damnatur, dicente eo: Qui viderit mulierem
ad concupiscendum eam, iam moechatus est eam in corde suo.
Hinc ergo edocti, cogitationes debemus mundare: Nam etsi omnia licent, sed non omnia expediunt, ut ex
apostolica voce docemur.
Necessarium ergo est omni homini manducare, ut vivat.
Et quidem inter eos, quibus vita est nuptiarum et natorum atque laicalis affectus, manducare viros et mulieres
simul, nulli detractioni patet; tantum ut ei qui dat escam, gratias agant: et non ab eis per quasdam thymelicas
voluptates satanae imago cantantibus citharis que atque meretriciis contortionibus coli videatur.
Quibus superveniet prophetica maledictio, quae ita dicit: Vae qui cum cithara et psalterio vinum bibunt, opera
autem Domini non intuentur, et opera manuum eius non intelligunt.
Et si usquam fuerint inter christianos huiusmodi, corrigantur; sin autem, obtineant super eis quae sunt ante nos
regulariter edita.
Quibus autem vita est solitaria et unius moris, ut eis videlicet qui Domini iugum se singulare tollere spondent,
sedere et tacere convenit.
9

