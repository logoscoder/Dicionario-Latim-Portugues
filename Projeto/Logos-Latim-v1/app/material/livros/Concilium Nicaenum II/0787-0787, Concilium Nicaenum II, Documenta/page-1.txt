0787-0787- Concilium Nicaenum II - Documenta
Concilia oecumenica et generalia Ecclesiae catholicae - Concilium Nicaenum II a. 787 (transl. latina)
Sancta magna ac universalis synodus, quae per Dei gratiam et sanctorum piorum et christianorum imperatorum
Constantini et Irenae matris eius congregata est secundo in Nicaenorum clara metropoli Bithynensium provinciae
in sancta Dei ecclesia, quae cognominatur Sophia, sectata traditionem catholicae ecclesiae, definivit inferius
ordinata.
Qui lucem agnitionis suae nobis donavit et a tenebris idolorum et insania nos redemit, Christus scilicet Deus
noster, desponsata sibi sancta sua catholica ecclesia non habente maculam seu rugam, hanc se conservaturum
promisit; sanctis que discipulis suis asseverabat dicens: vobis cum sum omnibus diebus usque ad
consummationem saeculi.
Porro hanc repromissionem non solum illis donavit, sed et nobis qui per eos credidimus in nomine ipsius.
Ergo donum hoc quidam non cogitantes, a versuto inimico volatici quodammodo facti, a recta ratione ceciderunt;
traditioni etiam catholicae ecclesiae resultantes intellectu veritatis frustrati sunt; et, ut ait proverbialis sermo, in
axe agricolationis suae erraverunt et collegerunt manibus suis sterilitatem, quia sacrorum monumentorum Deo
decibili ornamento detrahere praesumpserunt, cum sacerdotes quidem dicerentur, non essent autem; de quibus
Deus per prophetam clamat: Pastores multi corruperunt vineam meam, contaminaverunt portionem meam.
Sceleratos quippe secuti viros sensibus suis pellectos, calumniati sunt sanctam Christi Dei nostri ecclesiam, quae
ipsi est desponsata, et inter sanctum et profanum non distinxerunt, imaginem Domini et sanctorum eius similiter
ut statuas diabolicorum idolorum nominantes.
Propter quod dominus Deus non ferens intueri ab huiusmodi peste corrumpi subditos suos, nos sacerdotii
principes beneplacito suo undique convocavit divino zelo ferventes et nutu Constantini et Irenae imperatorum
nostrorum adductos; quatenus deifica catholicae ecclesiae traditio communi decreto recipiat firmitatem.
Igitur cum omni diligentia perscrutantes et discutientes et intentionem veritatis sectantes, nihil adimimus, nihil
addimus, sed omnia quae catholicae sunt ecclesiae immaculata servamus; et sequentes sancta sex universalia
concilia, in primis quod in splendida Nicaena metropoli convenit, adhuc etiam et quod post in divinitus
conservanda regia urbe collectum est.
Credimus in unum Deum ....
Abominamur autem et anathematizamus Arium et consentaneos et communicatores vesanae opinionis eius;
Macedonium que et eos qui iuxta ipsum bene pneumatomachi nominati sunt.
Confitemur autem et dominam nostram sanctam Mariam proprie ac veraciter Dei genitricem, quoniam peperit
carne unum ex sancta Trinitate, Christum videlicet Deum nostrum, secundum quod et Ephesinum prius
dogmatizavit concilium quod impium Nestorium cum collegis suis, tanquam personalem dualitatem
introducentem, ab ecclesia pepulit.
Cum his autem et duas naturas confitemur eius qui incarnatus est propter nos ex intemerata Dei genitrice semper
virgine Maria, perfectum eum Deum et perfectum hominem cognoscentes, quemadmodum et Chalcedonensis
synodus promulgavit, Eutychetem et Dioscorum blasphemantes a divino atrio abigens; conferentes cum illis
pariter Severum, Petrum et eorum multifarie blasphemantem alterutris perplexionibus restim contextam; cum
quibus et Origenis et Evagrii ac Didymi fabulas anathematizamus, sicuti et Constantinopoli congregatum
quintum concilium egisse dignoscitur.

1

