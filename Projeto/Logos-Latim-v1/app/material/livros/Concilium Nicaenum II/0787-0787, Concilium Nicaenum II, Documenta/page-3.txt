Si quis omnem ecclesiasticam traditionem sive scriptam, sive non scriptam reiicit, a(nathema) s(it).
His qui sacram sortiti sunt dignitatem, testimonia et directiones canonicarum praeceptionum formae consistunt.
Quas libenter suscipientes, cum deiloquo David canimus ad dominum Deum dicentes: In via testimoniorum
tuorum delectatus sum, sicut in omnibus divitiis.
Et mandasti iustitiam testimonia tua in aeternum.
Intellectum da mihi, et vivifica me.
Et si in aeternum prophetica vox mandat nobis custodire testimonia Dei, et vivere in illis, immutilata profecto et
immota permanent.
Et quia Dei inspector Moyses ita dixit: In illis non est addendum, et ab eis non est auferendum.
Et divinus apostolus in eis gloriatus clamat: In quem desiderant angeli prospicere.
Et, Si angelus evangelizaverit vobis praeter quod accepistis, anathema sit.
His ita se habentibus et protestantibus, exultantes in eis sicut qui invenit spolia multa, divinos canones
amplectabiliter in pectore recondimus, et integram illorum praeceptionem ac immobilem tenemus: tam scilicet
illorum qui ab almis et laudabilissimis apostolis sancti Spiritus tubis editi sunt, quam eorum qui a sex sanctis et
universalibus sinodis, atque his conciliis quae localiter collecta sunt, in expositionem huiusmodi decretorum
promulgati sunt: nec non et eorum qui a sanctis patribus nostris prolati fuisse probantur.
Ab uno enim eodem que Spiritu illustrati definierunt quae expediunt.
Et quidem quos anathemati transmittunt, et nos anathematizamus: quos vero depositioni, et nos deponimus: quos
autem segregationi, et nos segregamus.
Porro quos epitimio (id est poenae) tradunt, et nos quoque simili modo submittimus.
Sine avaritia namque sint mores, contenti praesentibus, Paulus aperte clamat divinus apostolus, qui in tertium
caelum ascendit, et audivit ineffabilia verba.
Quoniam psallentes repromittimus Deo: In iustificationibus tuis meditabor, non obliviscar sermones tuos omnes
quidem christianos hoc servare saluberrimum est; sed praecipue hos, qui hierarchicam consecuti fuerint
dignitatem.
Unde definimus, omnem qui ad episcopatus provehendus est gradum, modis omnibus psalterium nosse; ut ex
hoc etiam omnis clericus qui sub eo fuerit, ita moneatur et imbuatur.
Inquiratur autem diligenter a metropolita, si in promptu habeat legere scrutabiliter et non transitorie tam sacros
canones et sanctum evangelium, quam divini Apostoli librum et omnem divinam scripturam: atque secundum
Dei mandata conversari et docere populum sibi commissum.
"Substantia enim summi sacerdotii nostri sunt eloquia divinitus tradita", id est vera scripturarum divinarum
disciplina, quemadmodum magnus perhibet Dionysius.
3

