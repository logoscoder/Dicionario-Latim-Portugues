Similiter eos qui unguentis inunguntur.
Quoniam vero, radice amaritudinis exorta, contaminatio facta est in catholica ecclesia christianos calumniantium
haeresis, etiam hi qui hanc receperunt, non solum imaginarias picturas abominati sunt, sed et omnem
reverentiam repulerunt, eos qui religiose ac pie vivunt, offendentes: ac per hoc completur in eis quod scriptum
est: Abominatio est peccatori Dei cultus.
Igitur si inventi fuerint deridentes eos qui vilibus et religiosis vestimentis amicti sunt, per epitimium corrigantur.
Priscis enim temporibus omnis sacratus vir cum mediocri ac vili veste conversabatur.
Omne quippe quod non propter necessitatem suam, sed propter venustatem accipitur "elationis" habet
calumniam, quemadmodum magnus ait Basilius.
Sed neque ex sericis texturis vestem quis variatam induebat, neque apponebat variorum colorum ornamenta in
summitatibus vestimentorum.
Audierant autem ex deifona lingua, quia qui mollibus vestiuntur, in domibus regum sunt.
Quia quidam monachorum deserentes monasteria sua, praeesse anhelantes, et obedire renuentes, inchoant
construere oratorias domos, ea quae ad perfectionem necessaria sunt non habentes: quisquis igitur hoc visus
fuerit agere, prohibeatur a loci episcopo.
At vero si sumptus sufficientes ad perfectionem habuerit, quae ab ipso desiderantur, ad terminum perducantur.
Idipsum autem servandum est etiam super laicis et clericis.
Sine offensione estote his etiam qui foris sunt, divinus dicit Apostolus.
Feminas autem commorari in episcopiis, vel etiam monasteriis, omnis est offensionis materia.
Quisquis ergo ancillam vel liberam in episcopio possidere claruerit, vel in monasterio ad opus ministerii alicuius,
increpetur: si autem permanserit, deponatur.
Porro si contigerit in proastiis feminas esse, et voluerit episcopus vel abbas iter ad eas facere, praesente episcopo
vel abbate nullatenus monasterii opus facere eo tempore mulieri liceat, sed seorsum moretur in alio loco, donec
episcopus vel abbas recedat, propter irreprehensibilitatem.
In tantum inolevit avaritiae facinus in rectores ecclesiarum, ut etiam quidam eorum qui dicuntur religiosi viri
atque mulieres, obliviscentes mandatorum Domini, decipiantur, et per aurum introitus accedentium tam ad
sacratum ordinem, quam ad monasticam vitam efficiant.
Unde fit, ut "quorum initium improbabile est, omnia sint proiicienda", ut magnus ait Basilius, neque enim Deo
per mammona servire licet.
Si quis ergo inventus fuerit hoc faciens, si quidem episcopus vel abbas exstiterit, vel quilibet de sacrato collegio,
aut desinat aut deponatur, iuxta secundam regulam sancti Chalcedonensis concilii; abbatissa vero eiiciatur de
monasterio, et tradatur in alio monasterio ad subiectionem; similiter et abbas qui non habuerit manus
impositionem presbyteri.
Porro quae filiis a parentibus dantur more dotis, vel si qua ex propriis rebus acquisita offeruntur, profitentibus his
qui ea offerunt Deo dicanda, definimus, sive perseveraverint, sive exierint, manere illa in monasterio secundum
repromissionem ipsorum, nisi fuerit culpa praelati.
8

