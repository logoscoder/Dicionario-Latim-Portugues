Deinde quoque et duas voluntates et operationes secundum naturarum proprietatem in Christo praedicamus;
quemadmodum et Constantinopoli sexta synodus exclamavit, abiiciens Sergium, Honorium, Cyrum, Pyrrhum,
Macarium et eos qui sine voluntate sunt pietatis, atque illis similia sentientes.
Et ut compendiose fateamur, omnes ecclesiasticas sive scripto, sive sine scripto sancitas nobis traditiones illibate
servamus; quarum una est etiam imaginalis picturae formatio, quae historiae evangelicae praedicationis concinit,
ad certitudinem verae et non secundum phantasiam Dei Verbi inhumanationis effectae, et ad similem nobis
utilitatem commode proficiens.
Quae namque se mutuo indicant, indubitanter etiam mutuas habent significationes.
His itaque se habentibus, regiae quasi continuati semitae, sequentes que divinitus inspiratum sanctorum patrum
nostrorum magisterium et catholicae traditionem ecclesiae - nam Spiritus sancti hanc esse novimus, qui nimirum
in ipsa inhabitat -, definimus in omni certitudine ac diligentia, sicut figuram pretiosae ac vivificae crucis, ita
venerabiles ac sanctas imagines proponendas, tam quae de coloribus et tessellis, quam quae ex alia materia
congruenter se habente in sanctis Dei ecclesiis et sacris vasis et vestibus et in parietibus ac tabulis, domibus et
viis; tam videlicet imaginem domini Dei et salvatoris nostri Iesu Christi, quam intemeratae dominae nostrae
sanctae Dei genitricis, honorabilium que angelorum, et omnium sanctorum simul et almorum virorum.
Quanto enim frequentius per imaginalem formationem videntur, tanto qui has contemplantur, alacrius eriguntur
ad primitivorum earum memoriam et desiderium, et his osculum et honorariam adorationem tribuendam.
Non tamen veram latriam, quae secundum fidem est, quae que solam divinam naturam decet, impartiendam; ita
ut istis, sicuti figurae pretiosae ac vivificae crucis et sanctis evangeliis et reliquis sanctis monumentis,
incensorum et luminum ad harum honorem efficiendum exhibeatur, quemadmodum et antiquis piae
consuetudinis erat.
Imaginis enim honor ad primitivum transit; et qui adorat imaginem, adorat in ea depicti subsistentiam.
Sic enim robur obtinet sanctorum patrum nostrorum doctrina, id est traditio sanctae catholicae ecclesiae, quae a
finibus usque ad fines terrae suscepit evangelium.
Sic Paulum, qui in Christo locutus est, et omnem divinum apostolicum coetum, et paternam sanctitatem
exsequimur, tenentes traditiones quas accepimus.
Sic triumphales ecclesiae prophetice canimus hymnos: Gaude satis filia Sion, praedica filia Ierusalem, iucundare
et laetare ex toto corde tuo.
Abstulit Dominus a te iniustitias adversantium tibi; redemit te de manu inimicorum tuorum, Dominus rex in
medio tui; non videbis mala utra, et pax in te in tempus aeternum.
Eos ergo qui audent aliter sapere aut docere, aut secundum scelestos haereticos ecclesiasticas traditiones
spernere, et novitatem quamlibet excogitare, vel proiicere aliquid ex his quae sunt ecclesiae deputata, sive
evangelium, sive figuram crucis, sive imaginalem picturam, sive sanctas reliquias martyris; aut excogitare prave
aut astute ad subvertendum quidquam ex legitimis traditionibus ecclesiae catholicae; vel etiam quasi
communibus uti sacris vasis, aut venerabilibus monasteriis; si quidem episcopi aut clerici fuerint, deponi
praecipimus, monachos autem vel laicos a communione segregari.
Si quis Christum Deum nostrum circumscriptum non confitetur secundum humanitatem, a(nathema) s(it).
Si quis evangelicas historias imaginibus expressas non admittit, a(nathema) s(it).
Si quis eas non salutat, cum sint in nomine Domini et sanctorum eius, a(nathema) s(it).
2

