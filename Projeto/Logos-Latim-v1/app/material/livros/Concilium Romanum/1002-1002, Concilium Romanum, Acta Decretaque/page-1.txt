1002-1002- Concilium Romanum - Acta Decretaque
CONCILIUM ROMANUM
Anno 1002 celebratum PRAESIDENTE SYLVESTRO II. PONTIFICE MAXIMO, In quo inter coetera
abbatiae Perusinoe immunitas asserta.
(Apud Labb., Conc. tom. IX, pag. 1247.)
1. Quaecunque lites judiciali calculo definiuntur, optimum est ut scriptoris officio commendentur, ne protractu
temporum oblivioni succumbant, et recidivo ortu praeteritum errorem incipiant.
Praesidente itaque domno Silvestro II, Romanae sedis pontifice, in synodo habita in palatio sacrosancto
Lateranensi, anno quarto ordinationis suae, mensis Decembris die tertia, indictione prima, astitit Petrus
scriniarius ejusdem sacri palatii, et coram universa synodo hunc protulit sermonem, dicens: «Domine papa, hic
abbas tuus de Perusia queritur adversus Cononem Perusinum episcopum, qui armata manu suorum satellitum de
sub altare monasterii tui, cujus ipse regimen tenet, abstractus fuerit, et extractus de ecclesiae januis, et fratrum
claustris, omnia quae ibi inventa sunt ad utilitatem fratrum, direptioni concesserint, de quibus partem noscitur
habere episcopus; quoniam eisdem sacrilegiis communicat episcopus, ejusdemque criminis nequaquam creditur
alienus.» Ad quem praesens respondit episcopus: «Paratus sum me expurgare secundum istorum meorum
fratrum judicium, quoniam neque mea praeceptione, neque mea voluntate id factum fuerit; et si abbas de aliquo
mihi proclamaret, aut ad satisfactionem illum cogerem, aut, si non possem, meam gratiam cum omni beneficio
sibi defenderem. Sed, omnium pontificum Pater, misericordiam tuam et totius conventus praesentis exoro, ut
nullum mihi hodie praejudicium fiat. Tu mihi Ecclesiam Perusinam commisisti, et ut ego neque illam
imminuerem, neque imminui consentirem, me fecisti jurare. Monasterium illud, quod iste abbas tenet, ad meum
episcopatum proprie pertinet, et nulli alteri juri subjacebit; si lex inde fieret, vester apostolatus nullam
specialitatem in eo haberet.»
2. Cui reverendus papa subjunxit: «Ego monasterium Ecclesiae tuae neque subtraxi, neque subducere feci; sub
jure et dominio Ecclesiae nostrae illud inveni, et ita possessum usque nunc tenui. Veniant privilegia nostrorum
antecessorum paparum, et his perlectis censeant fratres coepiscopi quae sit aequitatis rectitudo.» Prolatis ergo in
medium privilegiis, Joannis scilicet papae atque Gregorii, ejus praedecessorum, ac coram omni synodo perlectis,
ait episcopus: «Privilegia haec non reprobo, sed sine consensu antecessoris mei, cujus temporibus illud prius
privilegium factum est, factum fuisse dico; si solum viderem consensum, haberem inde aeternum silentium.» Cui
e contra omnis clerus sanctae Romanae Ecclesiae ait: «Vidimus omnes epistolam antecessoris tui, in qua et
consensus erat, et precibus, ut hoc fieret, episcopus obnixe postulat; cujus rei testes sumus, et secundum
canonicam sanctionem verum fuisse comprobamus.» Oblatis denique Evangeliis, et clericis jurare paratis,
episcopi hanc dederunt sententiam ut aut episcopus testimonia illa reciperet, et poenam privilegii persolveret, aut
monasterium illud refutaret. Episcopus autem praedictus Conon sanctae Perusinae Ecclesiae, monasterium illud
praenominatum sancti Petri non longe a Perusina civitate constitutum, cum omnibus ad id monasterium
pertinentibus, et in praefatis privilegiis titulatis, domino suo Silvestro papae refutavit, et praefato abbati pacis
osculum attribuit, atque eum se adjuturum deinceps promisit. Post haec autem idem reverendissimus papa hoc
cum Romanis judicibus decrevit ut quicunque Perusinae Ecclesiae episcopus hanc definitam litem renovare
contra hunc abbatem vel suos successores tentaverit, decem libras purissimi auri Lateranensi palatio componat.
Haec definitio in aeternum valitura permaneat.

1

