eruditionem virtutis et exemplo sufficias, et verbo. Caeterum ne litteris prolixioribus onereris, scripto
ponimus finem, supradictae petitioni, donec 129 exaudiri mereamur, finem minime posituri. Quid autem ex
hoc animi geras, doceri deprecamur tuarum recursu litterarum.
124

EPISTOLA CXXIII. RESCRIPTUM ABBATIS BERNARDI AD HILDEBERTUM
TURONENSEM ARCHIEPISCOPUM. Laudes laudibus rependit.

Bonus homo de bono thesauro cordis sui profert 0267D bonum. Scripta gloriae tuae, imo et meae, satis
libenter accepi, vir totius reverentiae, tenens in illis unde te non immerito glorificem, et ipse non immerito
glorier. Siquidem gloria nostra haec est, tuae Sublimitatis dignatio, tua nostrae reputatio parvitatis. Nempe in
alto non altum sapere, sed humilibus consentire, nil Deo charius, nil rarius apud homines. Quis sapiens, nisi
qui Sapientiae consiliis acquiescit? ait autem: Quanto major es, tanto humilia te in omnibus (Eccli. III, 20).
Hoc tu mihi exhibuisti, minori major, senior juniori. Possem proinde et ego tuam probatam sapientiam non
indebitis 0268A efferre laudibus, et forte justioribus his quibus me dignata est ipsa. Quippe interest ad
dandam rerum certitudinem, quid incerta jactet opinio, quidque opus evidens reddat indubitatum. Quod
autem certius probamus, hoc et praedicamus securius. Quae ergo ad me de me tibi scribere placuit, videris tu
unde probaveris: ego laudum tuarum argumentum teneo minime dubium ipsas mei laudatrices litteras tuas; in
quibus alium fortasse delectet eruditionis insigne, sermo suavis et purus, oratio luculenta, gratum
laudabileque compendium: mihi vero prae his illa ducitur miranda humilitas, qua tantillum tantus praevenire
curasti, et obsequio salutandi, et praeconio praedicandi, et precandi reverentia. Sane, quod ad me attinet, lego
de me in 0268B litteris tuis, non quod sum, sed quod esse vellem, et quod non esse pudet. Verumtamen quod
sum, tuum est: et si quid melius Dei unquam munere fuero, tuum fore confidito, reverendissime atque
amantissime Pater.
125
EPISTOLA CXXIV. AD EUMDEM HILDEBERTUM, QUI NONDUM RECEPERAT
DOMINUM INNOCENTIUM PAPAM Hortatur ut Innocentium, in Gallia ob schisma Petri Leonis
exsulem, uti legitimum pontificem agnoscat.
Magno sacerdoti, et excelso in verbo gloriae HILDEBERTO, Dei gratia Turonensium archiepiscopo,
BERNARDUS Clarae-Vallis abbas dictus, in spiritu ambulare, et spiritualiter omnia examinare.
0268C 1. Ut verbis vos propheticis alloquar: Consolatio abscondita est in oculis, quia mors dividit inter
fratres (Osee XIII, 14). Quidam enim juxta Isaiam videntur foedus percussisse cum morte, et cum inferno
fecisse pactum (Isai. XXVIII, 15). Ecce namque christus Domini iste Innocentius positus est in ruinam et in
resurrectionem multorum. Nam qui Dei sunt, libenter junguntur ei: qui autem ex adverso stat, aut Antichristi
est, aut Antichristus. Cernitur abominatio stare in loco sancto, quem ut obtineret, incendit ignis sanctuarium
Dei. Persequitur Innocentium, et cum eo omnem innocentiam. Fugit ille nimirum a facie Leonis, sicut dicit
propheta: Leo rugiet, quis non timebit? (Amos III, 8.) Fugit secundum praeceptum Domini dicentis: Si vos
persecuti 0268D fuerint in una civitate, fugite in aliam (Matth. X, 23). Fugit, et in hoc vere virum se
apostolicum probans, quod apostolica sese forma insignierit. Nec enim Paulus erubuit in sporta demitti per
murum, et sic effugere manus quaerentium animam suam (Act. IX, 25). Suffugit autem non parcens vitae
suae, sed dans locum irae: non 130 ut mortem evaderet, sed ut vitam acquireret. Merito Ecclesia Innocentio
concedit ipsius vicem, quem per eadem vestigia gradientem cernit.
2. Nec sane otiosa fuga Innocentii. Laborat quidem, sed honestatur in laboribus suis. Pulsus Urbe, 0269A
ab orbe suscipitur. A finibus terrae occurritur cum panibus fugienti, etsi furor Semei, Gerardi Engolismensis,
nondum ex toto quiescat maledicere David. Velit, nolit peccator qui videt et irascitur, magnificatur in
conspectu regum, portans coronam gloriae. Nunquid non omnes principes cognoverunt quia ipse est vere Dei
electus? Francorum, Anglorum, Hispanorum, et postremo Romanorum rex, Innocentium in papam
suscipiunt, et recognoscunt singularem episcopum animarum suarum. Solus adhuc ignorat Achitopel suum
jam patefactum ac dissipatum consilium (II Reg. XVII). Frustra molitur miser super populum Dei malignare
consilium, et cogitare adversus sanctos sancto firmissime adhaerentes, et contemnentes curvare genua ante
0269B Baal. Nulla fraude praevalebit parricidae suo obtinere regnum super Israel et super civitatem sanctam,
quae est Ecclesia Dei viventis, columna fidei, et firmamentum veritatis. Funiculus triplex difficile rumpitur
(Eccle. IV, 12). Electio meliorum, approbatio plurium, et, quod his efficacius est, morum attestatio,
Innocentium apud omnes commendant, summum confirmant pontificem.
3. Ad quod sane et vestra, Pater, exspectatur, sicut pluvia in vellus, vel sera sententia. Non improbamus
tarditatem, quae gravitatem redolet, levitatis abolet notam. Nam et Maria non statim respondit angelo
salutanti, prius cogitans qualis esset illa salutatio (Luc. I, 29): et Timotheo praecipitur nemini cito manum
imponere (I Tim. V, 0269C 22). Dico tamen ego notus pontifici: Ne quid nimis; dico ut familiaris et notus:
Non plus sapere quam oportet sapere (Rom. XII, 3). Pudet, fateor, quod serpens vetustissimus nova audacia,
relictis insipientibus mulieribus, etiam robur pectoris vestri visus est attentare, et tantam Ecclesiae columnam
ausus concutere. Confidimus autem quia, etsi concutit, non dejicit: quoniam amicus sponsi stat, et gaudet ad
vocem sponsi (Joan. III, 29), vocem exsultationis et salutis, vocem unitatis et pacis.
77

