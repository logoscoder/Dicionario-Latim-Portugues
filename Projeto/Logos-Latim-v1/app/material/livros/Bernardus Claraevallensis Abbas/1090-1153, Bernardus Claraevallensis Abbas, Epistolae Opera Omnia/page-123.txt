preces quas pro pace et salute vestra atque regno coram 205 Domino supplex ipso teste fundebam, etiam
apud Sedem apostolicam litteris et nuntiis causam vestram egisse, fateor, usque pene ad propriae
conscientiae laesionem, et ipsius summi Pontificis justam (quod diffiteri non debeo) contra me
indignationem; ego, inquam, assiduis vestris, quos innovare quotidie non cessatis, excessibus 0387B
provocatus, dico vobis, incipio poenitere super insipientia mea priori, qua plus justo vestrae adolescentiae
hucusque favi; et de caetero pro mea exiguitate non deero veritati.
4. Non tacebo quod cum excommunicatis iterato foedus et societatem inire satagitis: quod in necem
hominum, combustionem domorum, destructionem ecclesiarum, dispersionem pauperum, raptoribus et
praedonibus, sicut dicitur, adhaeretis, juxta illud Prophetae: Si videbas furem, currebas cum eo, et cum
adulteris portionem tuam ponebas (Psal. XLIX, 18); quasi non satis per vos mala facere valeatis. Non silebo
quod illicitum illud maledictumque juramentum inconsultissime usurpatum a vobis contra Bituricensem
Ecclesiam (pro quo, heu! tot et tanta mala 0387C jam nunc merito provenerunt) non ita tandem corrigitis, ut
Christi ovibus apud Catalaunum pastorem praefici non sinatis: insuper et fratri vestro , ejusque militibus,
sagittariis, ballistariisque domos episcopales contra jus et fas habitandas, et res Ecclesiae in hujusmodi
nefarios usus profligandas audacter nimium exponatis. Dico vobis: non erit diu inultum, si haec ita facere
pergitis. Et ideo, domine mi rex, amicabiliter moneo vos et fideliter consulo vobis ut citius ab hac malitia
desistatis, si forte jam ferire parantis manum, Ninivitae regis exemplo, poenitentia et humilitate praevenire
possitis. Dure loquor, quia duriora vobis formido: sed mementote a Sapiente dictum, Meliora esse verbera
amici, quam fraudulenta oscula inimici (Prov. XXVII, 6).
223
EPISTOLA CCXXII. AD JOSLENUM SUESSIONENSEM EPISCOPUM, ET SUGERIUM
ABBATEM SANCTI-DIONYSII. Queritur apud eos, uti Regis consiliarios, de iniquis ejus contra
Theobaldum molitionibus, contra pactum et pacem initam.
0387D
1. Scripseram Regi, arguens eum super malis quae 0388A fiunt in regno ejus, ipsius, sicut dicitur, assensu:
et quod rescripsit, dignum duxi vobis, qui de consilio ejus estis, insinuandum. Miror enim si ita credit ut
loquitur, et, si non credit, quomodo conscio mihi utique omnium (sicut scitis) quae ad pacem reformandam
facta fuerunt, ista persuadere conatur. Ait enim, sicut potestis videre in litteris ejus, cum male servata in parte
Comitis pacta conaretur ostendere: «Adhuc suspensi manent episcopi nostri: adhuc terra nostra interdicta
est.» Quasi vero cujusquam ecclesiastici absolutio interdicti ad comitem Theobaldum pertineat, aut hoc ipse
aliquo modo pepigerit se facturum. «Illusus est,» ait, «comes Radulfus, et iterum relegatus est.» Et hoc quid
ad comitem Theobaldum? Nonne quidquid de 0388B hac re promisit, fideliter elaboravit, et efficaciter
adimplevit? Ille vero deprehensus est in astutia sua, et cecidit in foveam quam fecit. En est hoc totum cur
irrita faceret Rex pacta sua, quae distinxerunt labia vestra? An propter hoc decuit incandescere iram Regis
contra Deum et Ecclesiam ejus, contra se ipsum et regnum suum? Itane propter hoc debuit oblivisci honoris
sui, ut, ad debellandum hominem suum, quem non dico diffidaverat, sed nec submonuerat vel posuerat ad
rationem, mitteret fratrem suum, idque per Catalaunum 206, de qua potissimum civitate scitis quid Rex cum
comite Theobaldo pepigerit?
2. Sed Rex adhuc aliud addit, quod matrimoniis sibi moliatur conjungere, contra ejus fidelitatem, 0388C
comitem Flandrensem et Suessionensem. Et de fidelitate quidem suspicio est, non certitudo. Porro inanes
suspiciones certis pactionibus praejudicare quale sit, vos videritis. Quanquam id omnino credendum non
fuerit de tali viro. Numquid enim hostes sunt Regis, quibus alligatur Comes, et non magis homines ejus et
ejus amici? Nonne consanguineus Regis, et, sicut fatetur, baculus regni comes Flandrensis est? Quid ergo
contra Regis fidelitatem facit ejus homo, et fidelis ipsius, si aliis ejus amicis, suorum matrimoniis copulatur?
Nonne si quis simplici oculo rem, ut est, consideraret, magna potius pax regni, magnumque robur, et magna
posset putari securitas?
0388D 3. Illud autem miror, quomodo Rex dicere non timuerit, cognoscere se quia noverim ego, comitem
Theobaldum in partem suam, contra Regem, comitem Radulfum trahere attentasse. Nam et viva voce nuntio
nostro plus dixit quam scripserit, quod mandaverim saepius dicto Radulfo maximam partem peccatorum ejus
me suscipere, si vellet comiti Theobaldo 0389A adhaerere. Si natus est homo ille per quem ista mandaverim,
veniat et arguat me palam: si scripsi litteras, proferantur in medium. Viderit ipse cui crediderit: certus ego
sum quia nunquam noverim quod imponit. Idem arbitror et de comite Theobaldo, quia et ipse omnimodis
diffitetur. Videat proinde Deus et judicet, quod nunc de suspicione comes Theobaldus arguitur ab eo qui
manifeste contra pactiones suas ipsum sibi attraxit comitem Radulfum, contra Dei praecepta, contra
sententiam summi Pontificis adultero et excommunicato communicans.
4. Ait quoque Rex: «Pene habuimus duos gravissimos oppugnatores.» Et propheta subsannans respondet:
Ibi trepidaverunt timore, ubi non erat timor (Psal. XIII, 5). «Ecce,» inquit, «oppugnamur, 0389B qui non
oppugnavimus: persecutionem patimur, qui non persecuti fuimus.» Quis oppugnat, obsecro? quis oppugnat,
quisve persequitur? Nonne comes obsecrat et humiliatur, honorare paratus ut regem, servire et obsequi
tanquam domino suo, obnixe pro pace supplicans, et bonam Regis (quod in se est) sibi conciliare satagens
123

