civitatibus, sicut Pisa, fidelis, egrediens, et regrediens, et pergens ad imperium regis? (I Reg. XXII, 14.)
Nonne 0295C hi sunt, qui nuper regni illum unicum ac potentissimum hostem ab obsidione Neapolis
fugaverunt? Nonne hi sunt qui etiam, quod pene incredibile dictu est, in uno impetu suo expugnaverunt
Amalfiam, et Rebellem [al. Rivellum], et Scalam, atque Atturniam, civitates utique opulentissimas et
munitissimas, omnibusque qui antehac tentaverunt, usque ad hoc tempus, ut aiunt, inexpugnabiles? Quam
dignum, quam aequum, quam plenum ratione et justitia fuerat, ut fidelium terra, interim saltem dum haec
actitarent, ab omni hoste secura consisteret: tum pro praesentia summi pontificis, quem jamdudum exsulem
Pisani apud se cum summo honore servabant et servant; tum pro servitio imperatoris, 0295D pro quo et ipsi
tunc temporis exsulabant? 0296A Factum est autem per contrarium, ut gratiam, qui offenderunt; et qui
servierunt, iram mererentur. Sed vos fortassis adhuc ista nesciebatis. Oportet ergo nunc quando res est nota
vobis, imo et decet et expedit, mutare vos et verbum et animum: ut viri regiis magis favoribus et muneribus
honorandi, a vestra parte de caetero audiant et recipiant prout meriti sunt. O quantum meruere Pisani,
quantum adhuc mereri possunt! Sat est dictum sapienti.
142

EPISTOLA CXLI. AD HUMBERTUM ABBATEM IGNIACENSEM. Graviter eum
perstringit, ob munus praelationis inconsulto ac temere dimissum.

1. Parcat tibi omnipotens Deus: quid voluisti facere? Quis te crederet ad tantum prorumpere 0296B
malum, hominem tantis praeditum bonis? Quomodo potuit arbor bona pessimum hunc ex se producere
fructum? O quam terribilis Deus in judiciis super filios hominum! Non miror quod diabolus istud potuit, sed
quod Deus permisit, quippe cui jam tot annis pure, sicut credimus, et devote serviisti. Quid faciet de me,
utique pigro et negligenti servo, qui fidelem famulum suum sic vel ad tempus tradidit in animam inimicorum
ejus? Quid, quaeso, rationis, imo quid non impietatis habet haec fuga tua, de qua filii lugent, adversarii
rident? Miror quod te non terruit Arnoldi abbatis exemplum: cujus similis praesumptio digno, sed pavendo
fine, ut bene meministi, in brevi est vindicata. Et quidem ille qualemcunque, ut bene novi ego, habuit
causam, tu nullam. 0296C Numquid enim aut monachi tuis erant inobedientes imperiis, aut conversi segnes
in operibus, aut vicini forte tibi tuisve rebus infesti, aut certe modica et non sufficiens substantia mundi,
quatenus relinquere cogereris, quos vel regere, vel pascere non sufficeres?
2. Vide ne et te tangat vox illa Dei: Quia odio habuerunt me gratis (Joan. XV, 25). Quid enim debuit tibi
facere, et non fecit? Vineam tibi plantavit electam et speciosissimam. Sepem ei circumdedit votivae
continentiae, torcular 147 districtissimae disciplinae fodit in ea, et aedificavit sanctae paupertatis turrim, ad
coelos usque pertingentem. Te cultorem atque custodem constituit: honestavit te in laboribus tuis, 0296D et
complebit illos, si permittis. Sed tu, proh nefas! 0297A destruis maceriam ejus, et racemis optimis plenam
exponis omnibus qui praetergrediuntur viam. Heu! quis prohibebit aprum de silva, ut non exterminet; et
singularem ferum, ne depascat eam? Mirum vero si in hoc morti te bene praeparare putas, quod quidem ad
me scripsisti, ut in tanto scandalo, et in anathemate domini papae mori velle non timeas. Deinde, si ita
necessarium erat, non potuit aliud tempus considerari, nisi cum necessitatibus universalis Ecclesiae detineor,
ut illi miserae, quam exponis, non liceat subvenire? Obsecro te, per eum qui pro te crucifixus est, ut satis
afflictos amplius cruciare parcas, et tristitiam super tristitiam addere desistas: quia, ut verum fatear, sic pro
hac Ecclesiae generali gravique scissura affectus sum, ut taedeat animam 0297B meam vitae meae, etiam te
et tuis in pace degentibus.
143
EPISTOLA CXLII. AD MONACHOS ALPENSES. Monachos Alpenses, qui se sub ordine
Cisterciensi Clarae-Vallensibus aggregaverant, commendat et consolatur de absentia Patris ad altiorem
gradum assumpti. Hinc de novo abbate eligendo eos monet.
1. Bonus Pater vester atque noster, auctore Deo, ad altiorem gradum assumptus est. Faciamus ergo,
charissimi, quod dicit propheta: Elevatus est sol, et luna stetit in ordine suo (Habacuc III, 11). Sol est ille, per
quem Alpensis congregatio illustris ubique redditur, tanquam luna per solem. Elevato itaque 0297C illo,
stemus nos in ordine nostro, quicumque elegimus abjecti esse in domo Dei nostri, magis quam habitare in
tabernaculis peccatorum (Psal. LXXXIII, 11). Ordo noster abjectio est, humilitas est, voluntaria paupertas
est, obedientia, pax, gaudium in Spiritu sancto. Ordo noster est esse sub magistro, sub abbate, sub regula, sub
disciplina. Ordo noster est studere silentio,, exerceri jejuniis, vigiliis, orationibus, opere manuum; et super
omnia, excellentiorem viam tenere, quae est charitas porro in his omnibus proficere de die in diem, et in ipsis
perseverare usque ad ultimum diem. Et haec quidem assidue vos confidimus actitare.
2. Caeterum unum opus fecistis, et omnes mirantur: 0297D quod cum sancti essetis, non reputantes
vestram sanctitatem, alienam participare curastis, ut essetis sanctiores. Impletum est quod legitur in
Evangelio: Cum feceritis omnia quae mandata vobis fuerint, dicite: Servi inutiles sumus (Luc. XVII, 10).
0298A Inutiles vos reputatis, et humiles inventi estis. Recta facere, et inutilem se reputare, apud paucos
invenitur, et ideo multi admirantur. Hoc, inquam, hoc prorsus vos de illustribus reddit illustriores, sanctiores
de sanctis. Et ubicunque divulgatus est sermo iste, replevit omnia odore suavitatis. Haec virtus, me judice,
praefertur item protractis jejuniis et anticipatis vigiliis, omni denique corporali exercitio; tanquam vere pietas
87

