forte venias, et non me invenias. Ego enim jam delibor, nec puto me longum facere super terram. Quis mihi
tribuat tua, in voluntate Domini, amabili et dulci praesentia vel paululum refrigerari, priusquam abeam?
Reginae scripsi , sicut voluisti, et gaudeo de bono testimonio 0494C quod ei perhibes. Magistrum et fratres
vestros omnes de Templo, nec non et eos de Hospitali, per te in Domino salutamus. Inclusos quoque et
sanctos omnes, ad quos opportune loqui poteris, per te in Domino salutantes, eorum nos orationibus
commendamus. Esto pro me ad eos. Girardum nostrum, qui in domo nostra aliquando conversatus est, et
nunc, ut audivimus, episcopus factus est, et ipsum affectu magno devotissime salutamus.
291

278 EPISTOLA CCLXXXIX. AD REGINAM JEROSOLYMORUM. Instruit eam, quomodo
se gerat, ut probae viduae coram Deo, et reginae coram hominibus partes impleat.

Dilectae in Christo filiae M. reginae Jerosolymorum, 0494D BERNARDUS Clarae-Vallis vocatus abbas,
misericordiam a Deo salutari suo.
1. Miror quod a multo jam tempore non vidimus 0495A litteras tuas, non solitas salutationes habuimus:
quasi nos obliti simus antiquae tuae erga nos devotionis quam in multis probavimus. Audivimus, fateor,
nescio quae sinistra: quae etsi non pro certo credidimus, doluimus tamen sive veritate, sive mendacio tuam
aliquatenus decolorari opinionem. Sane intervenit Andreas charissimus avunculus meus, cui in nullo
decredere possumus, scripto suo nobis significans meliora: quod scilicet pacifice et mansuete te habeas,
sapienter et consilio sapientium te et tua regas; fratres de Templo diligas, et familiares habeas; periculis
imminentibus terrae, secundum sapientiam tibi a Deo datam, salutaribus consiliis et auxiliis provide et
sapienter [al. vigilanter] occurras. Talia prorsus, talia decent opera mulierem fortem, 0495B humilem
viduam, sublimem reginam. Neque enim quia regina es, indignum tibi viduam esse, quod, si voluisses, non
esses. Puto quod et gloria tibi est, praecipue inter Christianos, non minus vivere viduam, quam reginam. Illud
successionis est, hoc virtutis: illud tibi ex genere, istud ex munere Dei: illud feliciter nata es, hoc viriliter
nacta. Duplex honor; alter secundum saeculum, alter secundum Deum: uterque a Deo. Nec parvus tibi
videatur honor viduitatis, de quo Apostolus: Honora, inquit, viduas, quae vere viduae sunt (I Tim. V, 3).
2. Habes certe penes te ipsam familiare commonitorium apostolicae iterum salutaris, sententiae, qua
doceris ab eo providere bona, non tantum coram Deo, sed etiam coram hominibus (II Cor. VIII, 21): coram
0495C Deo, ut vidua; coram hominibus, ut regina. Attende reginam, cujus digna, indignave non possunt
latere sub modio: super candelabrum sunt, ut appareant omnibus. Memento viduam, cui jam non est quod
velit placere viro, ut soli possit placere Deo. Beata es, si Salvatorem ponas tibi murum ad protectionem
conscientiae, et antemurale ad repulsionem infamiae. Beata, inquam, si veluti desolatam et viduam totam te
Deo regendam commiseris. Alioquin bene non regis, si bene non regeris. Regina Austri venit audire
sapientiam Salomonis, ut regi disceret, et sic regeret. Et ecce plus quam Salomon hic (Matt. XII, 42): Jesum
loquor et hunc crucifixum. Huic te committe regendam, huic docendam, quomodo regere debeas. Disce
tanquam vidua, quod sit mitis et 0495D humilis corde (Matth. XI, 29): disce tanquam regina, quod judicet in
justitia pauperes, et arguat in aequitate pro mansuetis terrae (Isai. XI, 4). Ergo cum cogitas dignitatem,
attende et viduitatem: quia ut pure apud te quod sentio proferam, non potes esse 0496A regina bona, si bona
non fueris vidua. Quaeris unde bona vidua aestimetur? Ex his profecto quae Apostolus dicit: Si filios
educavit, si hospitio recepit, si sanctorum pedes lavit, si tribulationem patientibus subministravit, si omne
opus bonum subsecuta est (I Tim. V, 10) . Si haec facis, beata es, et bene tibi erit. Benedicat te Dominus ex
Sion, eximia in Domino filia, et omni veneratione digna. Admonitio praemissa est; prosecutio jam a vestra
dignatione exspectatur. Occasio data est: excusatio jam non admittitur, si non renovata a nostra parte
familiaritas, familiaribus deinceps a vobis verbis et litteris frequentetur.
292

279 EPISTOLA CCXC. DOMINO OSTIENSI, DE JORDANO CARDINALE. Legatum
apostolicum describit, quam foeda ubique vestigia reliquerit.

0496B
Pertransiit legatus vester de gente in gentem, et de regno ad populum alterum, foeda et horrenda vestigia
apud nos ubique relinquens. A radice Alpium et regno Teutonicorum, per omnes pene Ecclesias Franciae, et
Normanniae, et circumquaque circumiens usque Rothomagum, vir apostolicus replevit, non Evangelio, sed
sacrilegio. Turpia fertur ubique commisisse; spolia ecclesiarum asportasse: formosulos pueros in
ecclesiasticis honoribus, ubi potuit, promovisse; ubi non potuit, voluisse. Multi se redemerunt, ne veniret ad
eos: ad quos pervenire non potuit, exegit et extorsit per nuntios. In scholis, in curiis, in triviis, fabulam se
ipsum fecit. 0496C Saeculares, religiosi, omnes male loquuntur de eo: pauperes, et monachi, et clerici
conqueruntur de eo. Homines quoque suae professionis, ipsi sunt qui magis exhorrent et famam ejus, et
vitam. Hoc testimonium habet et ab his qui intus, et ab his qui foris sunt. Non sic dominus Joannes Paperons,
non sic: cujus laus est in Ecclesia, quippe honorificantis ubique ministerium suum. Legite litteras has domino
meo. Ipse viderit, quid de tali homine faciendum sit: ego liberavi animam meam. Dico tamen praecipitatione
qua soleo: Bonum est ei si purget ipse curiam suam, et sic liberet conscientiam suam. Decreveram ista tacere:
166

