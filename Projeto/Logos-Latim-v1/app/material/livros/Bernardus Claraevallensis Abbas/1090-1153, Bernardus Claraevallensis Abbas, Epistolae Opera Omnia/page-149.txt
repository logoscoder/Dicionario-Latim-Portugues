dicitis, electioni ejus assentire renuerit? Veritus quippe, ut aestimo, linguas obtrectatorum, vetuit festinatam
novi eremitae promotionem: ne, ut dixi, lingua maliloqua dicere posset, hunc esse, quem semper optaverat,
eremi fructum. Verumtamen quidquid dominus Papa intenderit, sive hoc, sive aliud, me ignorasse sciatis
illud ejus consilium: ne quis dicat quod meo instinctu id fecerit. Nam quod ad me pertinet, mihi decretum est,
ubi opportune possem, non solum non impedire, sed etiam totis viribus, et ambabus, ut 0450C dicitur trahere
manibus, ubi de gratia, quae in eo est, Deo fructificare valeret. Quis dabit mihi homines litteratos et sanctos
in Ecclesiis Dei praeesse pastores, si non in omnibus, certe in pluribus, certe in aliquibus saltem? Quid enim
si juvenis aliqua olim juveniliter egisse memoratur? Vetera transierunt, nova facta sunt omnia. Consepultus
est iterum Christo per eremi baptismum: ego olim sepulta vitia retractabo?
3. Jam quod abbas Caziacensis sive Trecensis dure dicuntur scripsisse vobis, omnino, cum audivi, dure
accepi, et cum accepero tempus, non dissimulabo, quantum quidem charitas postulabit, et familiaritas, quae
mihi pro eorum religiositate ad ipsos est. Deo autem gratias, qui dedit vobis non 0450D vinci a malo, sed
vincere in bono malum, quia non respondistis eis malum pro malo, aut maledictum pro maledicto. Porro illas,
quas ad me adversus 0451A praefatos abbates ante scripseratis litteras, nec studio nec voluntate mea ad
ipsorum notitiam pervenisse sciatis. Et de his satis.
4. Tempus est ut non obliviscar mei. Clamat ad vos mea monstruosa vita, mea aerumnosa conscientia. Ego
enim quaedam chimaera mei saeculi, nec clericum gero, nec laicum. Nam monachi jamdudum exui
conversationem, non habitum. Nolo scribere de me quod vos per alios audisse existimo, quid actitem, quid
studeam, per quae discrimina verser in mundo, imo per quae jacter praecipitia. Si quominus audistis, precor
ut inquiratis, et secundum quod audieritis, et consilium impendatis, et orationum suffragia.
252

EPISTOLA CCLI. AD DOMINUM EUGENIUM PAPAM. Balmenses monachos pro merito
punitos in gratiam recipi cupit, et cum Aeduensibus conciliari.

0451B
Amantissimo patri et domino EUGENIO, Dei gratia summo Pontifici, frater BERNARDUS Clarae-Vallis
dictus abbas, modicum id quod est.
Balmenses monachi graviter deliquerunt, sed non impune. Vobis pro hoc ipso laus et gratiarum actio ab
universa debetur Ecclesia, quia non siluistis, non dissimulastis, non quievistis. Efferbuistis ut 249 debuistis:
percussistis, sed ut sanaretis. Quod si obliviscatur misereri dominus, et contineat in ira sua misericordias
suas, unde sanitas? Fiducialiter proinde post judicium misericordiam praestolamur, 0451C ut misericordiam
et judicium cantemus Domino. Scimus, scimus, non deviabit Vicarius a vestigiis ejus cujus vicarius est;
nimirum cum ille dicat: Qui mihi ministrat, me sequatur (Joan. XII, 26). Dicit autem de illo propheta: Quis
scit si convertatur et ignoscat Deus, et relinquat post se benedictionem! (Joel. II, 14.) Hanc de vestris quoque
posterioribus audacter exigimus. Alioquin non decet ut perdatis innocentem cum impio. Etenim qui malum
fecerunt, facti de medio sunt. Quid restat, nisi ut reliquiae salvae fiant? Quidni salventur qui obedierunt
vobis, qui obedierunt praedecessori vestro? Paulum loquor, qui aiebat: Auferte malum ex vobis (I Cor V, 13).
Itaque miseremini illis, et non praejudicet 0452A iniquitas sceleratorum justitiae innocentium. Haec dico,
quia causa est eis cum Aeduensibus in praesentia vestrae Majestatis, et timent ne noceat sibi iniquitas
aliorum. Sane id praecipue obsecramus, ut concordiae et paci ipsorum operam detis. Utrisque siquidem bene
volumus, atque ita utrisque credimus expedire.
253
EPISTOLA CCLII. AD EUMDEM, PRO EBORACENSI. Sententiam, contra Eboracensem
jam olim ab Innocentio latam, tandem exsecutioni mandari postulat, ne mala ejus opera dissimulanti
Pontifici imputentur.
Saevit frustrata ambitio, imo desperata furit. Currit 0452B ad laqueum homo perditionis, et debitam jam
olim in se sententiam damnationis accelerat. Vel nunc manifesta sunt peccata ejus, praecedentia ad judicium.
Anticipat manum succisoris arbor maledicta et spinosa, et cunctantem securim in semet provocat. Heu! quam
justius illa jamdudum cecidisset (al. excidisset], quam sancti illi, quos contra jus et fas male stando dejecit?
Etenim si non staret, stantes minime dejecisset. Et illi quidem in innocentia sua, et pro innocentia corruerunt,
multo melius stantes: sed sanguis innoxius de manu illorum procul dubio requiretur, qui vires furtivas tam
noxiae arbori, ne statim corrueret, ministraverunt. Clamat contra eorum capita sanguis sanctorum de terra,
0452C quorum animae in manu Dei sunt, et non tanget eos tormentum malitiae. Verumtamen viscera mea
erant: effusa sunt; non recipio de verbis consolationem. Etsi possent esse qualicumque solatio sive 250
remedio, deficiunt tamen prae dolore, moerore praecluduntur, interrumpuntur singultibus. Unum tamen
ipsumque extremum, quod utique magis scribere, quam proloqui possum, adhuc audite, vel potius legite. Si
adhuc steterit, proh dolor! verendum, ne ipsius status sit vester casus, dum quidquid adjecerit, utpote mala
arbor, quae non potest nisi malos fructus facere (Matth. VII, 18), non illi jam, sed vobis merito imputetur.

149

