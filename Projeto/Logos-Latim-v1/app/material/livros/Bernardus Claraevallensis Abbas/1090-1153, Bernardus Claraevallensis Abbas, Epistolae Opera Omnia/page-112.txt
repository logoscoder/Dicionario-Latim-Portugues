effundendum sanguinem: contritio et infelicitas in viis ejus, et viam pacis non cognovit. Inimicus crucis
Christi, seminator discordiae, fabricator 0363B schismatum, turbator pacis, unitatis divisor: cujus dentes
arma et sagittae, et lingua ejus gladius acutus. Molliti sunt sermones ejus super oleum, et ipsi sunt jacula.
Unde et solet sibi allicere blandis sermonibus et simulatione virtutum divites et potentes, juxta illud: Sedet in
insidiis cum divitibus in occultis, ut interficiat innocentem (Psal. IX, 29). Demum cum fuerit de illorum
captata benevolentia et familiaritate securus, videbitis hominem aperte insurgere in clerum, fretum tyrannide
militari, insurgere in ipsos episcopos, et in omnem passim ecclesiasticum ordinem desaevire. Hoc scientes,
nescio an melius salubriusve in tanto discrimine rerum agere valeatis, quam juxta Apostoli monitum, auferre
malum ex vobis (I Cor. V, 13). Quanquam 0363C amicus sponsi ligare potius, quam fugare curabit, ne jam
discurrere et eo nocere plus possit. Hoc enim et dominus Papa, dum adhuc esset apud nos, ob mala quae de
illo audiebat, fieri scribendo mandavit; sed non fuit qui faceret bonum. Denique si capi vulpes pusillas
demolientes vineam Scriptura salubriter monet (Cantic. II, 15), num multo magis lupus magnus et ferus
religandus est, ne Christi irrumpat ovilia, oves mactet et perdat?
197

EPISTOLA CXCVI. AD GUIDONEM LEGATUM DE EODEM. Cavendam ei familiaritatem
Arnaldi de Brixia, ne sub ejus auctoritate securius errores suos disseminet.

1. Arnaldus de Brixia, cujus conversatio mel, et 0363D doctrina venenum: cui caput columbae, cauda
scorpionis est; quem Brixia evomuit, Roma exhorruit, Francia repulit, Germania abominatur, Italia non vult
recipere, fertur esse vobiscum. Videte, quaeso, ne vestra auctoritate plus noceat. Nam cum et artem habeat, et
voluntatem nocendi, si accesserit 0364A favor vester, erit funiculus triplex, qui difficile rumpitur, supra
modum, ut vereor, nociturus. Et unum existimo de duobus, si tamen verum est quod vobiscum hominem
habeatis: aut minus scilicet notum vobis esse illum; aut vos, quod est credibilius, de ejus correctione
confidere. Et utinam id non frustra. Quis det de lapide hoc suscitare filium Abrahae? Quam gratum munus
susciperet mater Ecclesia de manibus vestris vas in honorem, quod tamdiu passa est in contumeliam? Licet
tentare; sed vir prudens cautus erit non transgredi praefinitum numerum ab Apostolo, qui ait: Haereticum
hominem post unam et secundam correptionem devita; sciens quia subversus est qui ejusmodi est, et
delinquit proprio judicio condemnatus (Tit. III, 10, 11). Alioquin 0364B familiarem habere, et frequenter
admittere ad colloquendum, ne dicam ad convivandum, suspicio favoris est, et inimici hominis fortis
armatura. Secure annuntiabit et facile persuadebit quae volet domesticus et contubernalis legati apostolicae
Sedis. Quis enim a latere domini Papae mali quidpiam suspicetur? Sed et si in manifesto 189 perversa
loquitur, quis se facile opponere audeat vestro collaterali?
2. Deinde videtis qualia post se, ubicunque habitavit, reliquit vestigia. Non sine causa vigor apostolicus
hominem Italia ortum transalpinare coegit, repatriare non patitur. Quis vero extraneorum, ad quos ejectus est,
non eum omnimodis cuperet suis reddidisse? Et certe sic se habere ad omnes, ut 0364C omnibus odio
habeatur, approbatio judicii est quod portat, ne quis dicat subreptum fuisse domino Papae. Quale est ergo
summi Pontificis suggillare sententiam, et illam sententiam, cujus rectitudinem ejus ipsius, in quem data est,
etsi lingua dissimulat, vita clamat? Itaque favere huic, domino Papae contradicere est, etiam et Domino Deo.
Per quemcumque enim justa sententia juste detur, ab illo certum est processisse, qui loquitur in propheta:
Ego qui loquor justitiam (Isa. LXIII, 1). Confido autem de vestra prudentia et honestate, quia visis his litteris
de veritate certus, non abducemini amodo quidpiam assentire in hac re, nisi quod vos deceat, et Ecclesiae Dei
expediat, pro qua legatione fungimini. Diligimus 0364D vos, et ad vestrum obsequium parati sumus.
198

EPISTOLA CXCVII. AD PETRUM BISUNTINUM DECANUM. Increpat eum ob injurias
abbati Chari-Loci illatas.

Peregrinationem abbatis Chari-Loci sic 0365A accipimus, quasi jam mortuum eum videamus. Vobis
maxime (quod vehementer doleo) imputatur quidquid illi periculi imminet, quidquid laboris incumbit. Non
hoc a vobis exspectavimus, quia nec meruimus. Alium vos putavimus, et alium experimur. Testimonium
perhibent vobis qui interfuerunt actioni, quod nec sincere, nec secundum justitiam in ea vos habuistis. Et
credo ex parte. Nam et venerabilis abbas Bellae-Vallis non multum sibi complacet in vobis. Nolite, quaeso,
nolite persequi servos Dei, quibus ab ipso dictum legitis: Qui vos tangit, tangit pupillam oculi mei (Zachar.
II, 8). Nolite radicitus evellere de cordibus nostris, si quid aliquando bene sensimus de vobis. Et haec ita
dicimus vobis, non quia vos non diligimus, sed ut de medio fiat, quo 0365B potest contingere ut non
diligamus. Dico autem tanquam amicus: non expedit vobis, neque Ecclesiae vestrae, ut domino Papae quod
actum est, sicut actum est, innotescat.
199
EPISTOLA CXCVIII. AD DOMINUM PAPAM INNOCENTIUM. Guidonem a vi et injuriis
oppressoris vindicari rogat. Nihil aeque decere summum Ecclesiae Praesulem ac zelum justitiae.
1. In causae actione, quae per charissimum fratrem nostrum Guidonem Chari-Loci abbatem vestro
conspectui praesentatur, puto, satis apparet et lacessentis injuria, et innocentia patientis, et incuria judicis.
112

