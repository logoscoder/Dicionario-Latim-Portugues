94

99 EPISTOLA XCIII. AD HENRICUM WINTONIENSEM EPISCOPUM. Officiose eum
salutat.

Viro illustri domino HENRICO, Dei gratia Wintoniensi episcopo, BERNARDUS abbas dictus de ClaraValle, in Domino salutem.
Multorum jam relatione laetabundus accepi, locum gratiae non infimum humilitatem nostram apud
vestram 0225B Celsitudinem obtinere. Non sum meritus, sed eo non ingratus. Itaque refero gratiam pro
gratia, etsi non condignam, certe quam possum. Nec vereor, quantula sit, oblatam, vel potius relatam a vobis
sperni, quam et amanter promereri, et dignanter 0226A praevenire curastis. Verum modo plura scribere
supersedi, donec vestro, si dignum judicatis, agnoscam rescripto, haec pauca qualiter accipiatis. Quae autem
rescribere vel injungere verbo placuerit, abbati Ogerio committere bene potestis, per quem et haec nostra
recepistis. Pro quo etiam vestram Excellentiam compellamus, quatenus eum et notum ex hoc habeatis, et
commendatum, utpote hominem honestate, scientia, religioneque commendabilem.
95

EPISTOLA XCIV. AD ABBATEM CUJUSDAM MONASTERII EBORACENSIS, UNDE
EXIERAT PRIOR CUM ALIQUANTIS FRATRIBUS .

1. Consilium expetitis a me litteris transmarinis, 0226B quod utinam ab alio potius quaesissetis. Coarctor
siquidem e duobus. Si enim non respondero, taciturnitas contemptum quodammodo sonare videbitur.
Respondere autem sine periculo me posse non video, cum quidquid respondero, necesse sit aut 0227A
scandalum cuipiam generare, aut reddere securum quemquam plus quam oportet, aut certe in quo non
oportet. Quod a vobis recesserunt fratres vestri, nec nostro, nec nostrorum factum est, me sciente, consilio
vel hortatu. Credimus autem ex Deo fuisse, quod nec tantis potuit dissolvi conatibus. Credimus hoc idem et
ipsos sentire fratres, qui nostrum tantopere de se ipsis consilium flagitant, credo remordente eos conscientia
quod retro abierint. Alioquin beati sunt secundum Apostolum, si se non judicant in eo quod probant (Rom.
XIV, 22). Caeterum quid faciam, ut interrogatus nec silendo, nec respondendo molestus sim cuiquam? Ita
fortassis expediar, si misero eos qui me interrogant, ad doctiorem, et cujus reverentior sanctiorque auctoritas
sit. Sanctus 0227B papa Gregorius in libro Pastorali: «Quisquis bonum majus subire,» inquit, «proposuit,
bonum minus, quod potuit, sibi illicitum fecit.» Ad quod probandum subjicit testimonium de Evangelio,
dicens: Nemo mittens manum suam ad aratrum, et respiciens retro, aptus est regno coelorum (Luc. IX, 62),
et infert: «Qui igitur fortiori studio intenderat, retro respicere convincitur, si relictis bonis amplioribus ad
minima retorquetur (parte III, cap. 28).» Item ipse in Homilia tertia super Ezechielem: «Sunt nonnulli, qui
bona quidem quae noverunt, operantur, atque haec operantes meliora deliberant; sed retractantes, meliora
quae deliberaverant, immutant. Et quidem bona agunt quae coeperant, sed a 0227C melioribus quae
deliberaverant, succumbunt. Hi nimirum ante humana judicia stare videntur in opere; sed ante omnipotentis
Dei oculos occiderunt in deliberatione.»
2. En speculum. In hoc non vultum nativitatis, 100 sed factum reversionis suae considerent: hic se
discutiant, hic se dijudicent, cogitationibus suis accusantibus sive defendentibus, et quidem apud spiritualem
qui omnia dijudicat, et ipse a nemine judicatur. Quidnam vero majus aut minus, superius aut inferius, arctius
sive remissius sit, quod videlicet reliquerunt, an ad quod redierunt; ego quidem haud temere definierim, ipsi
viderint. Et hoc illis Gregorius. Tibi vero, pater reverende, tam tuta certitudine, quam nuda veritate ego
dixerim, omnino 0227D non expedire spiritum velle exstinguere. Noli, 0228A inquit, prohibere eum qui
potest bene facere; sed, si vales, et ipse bene fac (Prov. III, 27). Gloriari autem magis oportet in profectibus
filiorum, quoniam filius sapiens gloria est patris (Prov. X, 1). De caetero nemo mihi molestus sit, quod
justitiam Dei non abscondi in corde meo: nisi quod minus fortasse, ob vitandum scandalum, quam debui,
dixi.
96

EPISTOLA XCV. AD TURSTINUM ARCHIEPISCOPUM EBORACENSEM. Charitatem et
beneficentiam ejus erga religiosos laudat.

Patri charissimo et domino reverendo TURSTINO, Dei gratia Eboracensi archiepiscopo, BERNARDUS
abbas Clarae-Vallis, salutem plurimam dicit.
Splendor operis, et opinionis odor bene, ut comperi, 0228B in gloria vestra convenerunt. Opinionem opus
probat nec falsam fuisse, nec vacuam, cum quod ante sparserat ubique fama volans, res ipsa faciat
manifestum. Quomodo nunc vel maxime claruit zelus justitiae, eminuit et invaluit sacerdotalis vigor in
defensione videlicet pauperum, et pauperum quibus non erat adjutor! Olim quidem opera misericordiae et
eleemosynas vestras enarrabat omnis Ecclesia sanctorum: sed hoc vobis commune cum pluribus, quippe
quod et a cunctis substantiam hujus mundi habentibus exigitur. Verum hoc opus episcopale, hoc paternae
pietatis tam egregium specimen, hic vere divinus fervor, quo pro tuendis suis pauperibus ille procul dubio
zelum vestrum accendit et accinxit, qui facit Angelos suos spiritus, 0228C et ministros suos ignem urentem;
hoc totum, inquam, speciale accessit, vestrae dignitatis decus, insigne officii, ornamentum coronae. Aliud est
relicere ventrem esurientis, et aliud sanctam zelare paupertatem. Ibi enim servitur naturae, hic gratiae.
59

