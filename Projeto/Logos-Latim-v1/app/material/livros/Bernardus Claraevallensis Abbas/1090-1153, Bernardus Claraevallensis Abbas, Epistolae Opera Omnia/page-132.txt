varie servari videntur, invenies. Istis adjicio, quod tamen omnibus patet, nihil pene talium in Regula
praeceptum, sed cum conditionis additamento, et abbatis temperamento prolatum. Quod etiam si imperative
dictum fuisset, nequaquam simplici oculo, id est charitati evangelicae, praejudicare potuisset. Talia 0408D
enim, ut nosti, de numero praeceptorum mobilium sunt: et quando charitas imperat, absque aliquo
transgressionis timore movenda sunt. Nec suspecta esse debet hoc respectu Regulam professis Regulae
praevaricatio: quia regula illa illius sancti patris ex illa sublimi et generali charitatis regula pendet, ex qua et
in qua, juxta Veritatis verba, universa lex pendet et Prophetae (Matth. XXII, 40). Quod si universa lex, tunc
et illius Regulae lex. Monachus ergo Regulam patris Benedicti profitens, tunc eam vere servat, quando in
servatis vel mutatis quibuslibet ejus capitulis, charitatis legem ubique conservat.
19. Quid igitur? Si haec certe, o fratres, tota mutui erat causa discidii, nonne jam vobis prorsus 0409A
exclusa videtur? nonne jam fraterna pace uniri debent corda monachorum, cum varia illa, propter quae
discissa fuerant, simplex fecerit charitas unum? Nonne multa unum facit, quae sub uno monastici Ordinis,
vel unius Regulae proposito diversa, sed bona sequentes, ad unum summi boni vel sempiternae vitae debitum
finem perducit? Fiat ergo pax, o Jerusalem, in virtute tua, ut sequatur et abundantia in turribus tuis. Sed ne
forte inveniamur de illis esse qui dicunt: Pax, pax, et non est pax (Jerem. VI, 14); scrutemur si qua adhuc
divortii causa supersit, ne forte, nobis dormientibus ac securis, repentinus de caverna sua anguis exsiliat, et
aliquem ex nostris vel vestris incautius quiescentem mordeat.
0409B 20. Fortassis enim vestes istae coloris diversi incentivum 220 discordiae praestant, et multiformis
varietas vestium varietatem quoque parit et mentium. Nam, ut pene assidue cerno, et omnibus ipsis quoque
negligenter intuentibus advertere perfacile est, niger (ut sic dicam) monachus album fortuitu occurrentem
obliquo sidere respicit: albus nigrum vix media oculi parte et quando se ingerit, contuetur. Vidi plurimos,
non recordor quoties, de nigrorum numero, occurrentem quempiam album, quasi monstrum ridentes, et velut
si chimaera vel centaurus, vel portentum aliquod peregrinum oculis ingereretur, voce vel gestu corporis se
stupere significantes. Vidi e converso loquaces prius, et multa passim occurrentia ad 0409C invicem
conferentes albos, nigro quolibet adveniente subito obmutuisse, et velut ab hostibus hostium secreta
rimantibus, silentii sibi remedio praecavisse. Intuitus sum utriusque generis hominum linguas tacentes;
oculos, manus, pedesque loquentes: et quod voce, ne proderentur, indicare nolebant, gestuum suffragio
clarius inclamasse. Vocem mutam, membra loquacia; et, perverso naturae ordine, lapidibus clamosos
homines, hominibus taciturnos. Recordatus sum saepe, talia videns, illius Salomonici verbi, quo de simili
hominum genere fatetur: Annuit oculis, terit pede, digito loquitur, pravo corde machinatur malum, et in omni
tempore jurgia concitat (Prov. VI, 13, 14). Et, o pessimi angeli et 0409D a Deo projecti pravum et pertinax
consilium! qui nolens se solum aeternae paci periisse, socios sibi suae perditionis undecunque acquirit: et, ut
gloriosiore palma laetetur, cedros vel abietes paradisi Dei, cujus ipse olim colonus exstitit, violento nequitiae
suae impulsu subruere conatur. Dolet sibi periisse haeresum palmam, qua priscis temporibus Ecclesiam Dei
scindere consueverat: et, videns se fidem nullo jam pacto laedere posse, Spiritu Dei eadem fide replente
orbem terrarum, ad charitatis mutuae laesionem totum conatum convertit. Nam quia, ut infideles sint,
hominibus christianis jam persuadere non potest; toto conamine, ne se invicem diligant, elaborat. Jam Arii,
jam Sabellii, jam Novati, jam Donati, jam Pelagii, jam antiquioris horum exsecrandi 0410A Manichaei secta
periit; jam innumerabilium haereticorum nebulae lucem fidei obumbrantes, Dei flante spiritu, evanuerunt, et
meram nobis diem, omni remota caligine, reliquerunt: sed his succedens africus turbo, omnia subito turbare
contendit; et quia fidem praevaluisse cognoscit, laesione charitatis pristina damna recompensare molitur.
21. Sed ut, deploratione omissa, ad ea quae coeperam stilum reducam: cur tibi, o albe monache, nigredo
fratris tui, non mentis, sed vestis, exsecranda videtur? Cur tibi, o niger monache, albedo fratris tui, non
mentis, sed vestis, admiranda creditur? Nonne uterque vestrum de ovibus Pastoris illius est, qui dicit: Oves
meae vocem meam audiunt, et ego Dominus agnosco eas, et sequuntur me: et ego 0410B vitam aeternam do
eis, et non peribunt in aeternum, neque rapiet eas quisquam de manu mea? (Joan. X, 27, 28.) Et quis
unquam pastor, non dicam Deus, sed vel homo, de velleribus ovium suarum discoloribus disputavit? quis
unquam causatus est? quis unquam magis albas, quam nigras; nigras, quam albas, suas esse oves judicavit?
quis unquam non utrum nigrae vel albae, sed utrum nigrae vel albae de eodem suo grege essent, attendit? Et,
o malitia hominum! et, o innocentia pecudum! o constans in sua origine creata in brutis animalibus
substantia! o perversa in rationali animante natura! quis unquam albus aries nigrum dedignatus est? quae
unquam ovis nigra albam detestata est? Nonne communiter, nonne pacifice, nonne omnino tranquille, 0410C
sine omni multiplicis coloris quaestione, absque omni inquietudine, caulas pastorales replent? Et quidem
aliquando aries arietem cornibus impetit, ovis ovem crebris pulsibus tundit: sed hos vel has non varietas
coloris ad pugnam excitat, sed innata cunctis animalibus ac modo quolibet ira excita provocat. At nunc, ut
video, stolidior pecude homo, in honore positus non intelligit: et, quod magis deflendum 221 est, monachus
homo a charitatis unitate vario variatus colore sese disjungit. Noli, noli, oro te, frater, si ovis Christi esse
cupis, vario de vellere causari: quia nullum de ovili suo Pastor ille projicit, nisi quem non coloris varietas,
sed fidei vel charitatis laesio ab ovium suarum grege secernit. 0410D Non, inquam, secernit quempiam ab
132

