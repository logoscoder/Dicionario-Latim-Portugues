figurationem in utero, et parturitionem ex utero divinum distinxit oraculum! ut illam tantum praecognitam,
istam et sanctitatis munere praeornatam ostenderet: ne quis Prophetae praerogativam de sola praescientia seu
praedestinatione 170 putaverit aestimandam.
4. Esto tamen ut hoc de Jeremia concedamus. 0334A Quid respondebitur de Joanne Baptista, quem
angelus praenuntiavit Spiritu sancto repletum iri adhuc in utero matris suae? Prorsus hoc ad
praedestinationem praescientiamve referri posse non arbitror. Verba nempe angeli, sicut ipse praedixit,
completa absque dubio sunt in tempore suo: et quem praelocutus est Spiritu sancto replendum, non est fas
credere non repletum; idque loco et tempore quo praedixit. Certissime autem sanctus Spiritus quem replevit,
sanctificavit. Caeterum quatenus adversus originale peccatum haec ipsa sanctificatio valuerit, sive pro isto,
sive pro illo propheta, vel si quis alius simili praeventus gratia fuerit; non temere dixerim. Sanctificatos
tamen non dubitaverim dicere, quos Deus sanctificavit, et cum eadem sanctificatione 0334B prodisse ex
utero, quam acceperunt in utero: nec reatum, quem in conceptione traxerunt, valuisse ullatenus horum natali
jam donatam praepedire seu praeripere benedictionem. Attamen quis dicat Spiritu sancto repletum, manere
adhuc filium nihilominus irae; et, si mori in utero contigisset cum hac plenitudine spiritus, poenas luiturum
damnationis? Durum est. Minime tamen ausim hinc quidpiam mea sententia definire. Sed quidquid de hoc
sit, merito Ecclesia, quae caeterorum non nativitatem, sed mortem sanctorum judicat et praedicat pretiosam,
singulari quadam exceptione festis praefert gaudiis, veneraturque illius natalem, de quo nuntiante angelo
singulariter legit: Et multi in nativitate ejus gaudebunt (Luc. I, 14, 15). Cur enim non sit illius exitus 0334C
sanctus, ac proinde festivus et laetus, qui potuit exsultare et in utero?
5. Quod itaque vel paucis mortalium constat fuisse collatum, fas certe non est suspicari tantae Virgini esse
negatum, per quam omnis mortalitas emersit ad vitam. Fuit procul dubio et Mater Domini ante sancta, quam
nata: nec fallitur omnino sancta Ecclesia, sanctum reputans ipsum Nativitatis ejus diem, et omnia anno cum
exsultatione universae terrae votiva celebritate suscipiens. Ego puto, quod et copiosior sanctificationis
benedictio in eam descenderit, quae ipsius non solum sanctificaret ortum, sed et vitam ab omni deinceps
peccato custodiret immunem: quod nemini alteri in natis quidem 0334D mulierum creditur esse donatum.
Decuit nimirum Reginam virginum singularis privilegio sanctitatis, absque omni peccato ducere vitam: quae
dum peccati mortisque pareret peremptorem, munus vitae et justitiae omnibus obtineret. Sanctus igitur ortus,
quoniam immensa prodiens ex utero sanctitas sanctum fecit illum.
6. Quid adhuc addendum his putamus honoribus? Ut honoretur, inquiunt, et conceptus, qui honorandum
praeivit partum: quoniam si ille non praecessisset, nec iste esset qui honoratur. Quid si alius, propter eamdem
causam, etiam utrique parenti ejus festos honores asserat deferendos? Sed de avis et proavis idipsum posset
pro simili causa quilibet flagitare: et sic tenderetur in infinitum, et festorum 0335A non esset numerus.
Patriae est, non exsilii frequentia haec gaudiorum: et numerositas festivitatum cives decet, non exsules. Sed
profertur scriptum supernae, ut aiunt, revelationis: quasi et quivis non queat scriptum aeque producere, in
quo Virgo videatur idipsum mandare et de parentibus suis, juxta Domini mandatum, dicentis, Honora patrem
tuum et matrem tuam (Exod. XX, 12). Ipse mihi facile persuadeo scriptis talibus non moveri, quibus nec ratio
suppeditare, nec certa invenitur favere auctoritas. Nam quid consequentiae habet, ut quoniam sanctum
praecessit natalem conceptus, propterea reputetur et ipse sanctus? Nunquid quoniam praecessit eum, fecit et
sanctum? Etsi praecessit ut esset, non tamen ut sanctus esset. Unde etenim 0335B illa ipsi sanctitas, quam
secuturo transmitteret? An non potius quia praecessit 171 absque sanctitate conceptus, oportuit nimirum
sanctificari conceptam, ut sanctus sequeretur jam partus? an forte mutuatus est sanctitatem a posteriori prior?
Potuit sane illa, quae in jam concepta facta est sanctificatio, ad ipsum qui sequebatur transire natalem: redire
vero retrorsum ad conceptum qui praecesserat, jam omnino non potuit.
7. Unde ergo conceptionis sanctitas? An dicitur sanctificatione praeventa, quatenus jam sancta
conciperetur, ac per hoc sanctus fuerit et conceptus; quemadmodum sanctificata jam in utero dicitur, ut
sanctus consequeretur et ortus? Sed non valuit ante sancta esse, quam esse: siquidem non erat 0335C
antequam conciperetur. An forte inter amplexus maritales sanctitas se ipsi conceptioni immiscuit, ut simul et
sanctificata fuerit, et concepta? Nec hoc quidem admittit ratio. Quomodo namque aut sanctitas absque Spiritu
sanctificante, aut sancto Spiritui societas cum peccato fuit? aut certe peccatum quomodo non fuit, ubi libido
non defuit? Nisi forte quis dicat de Spiritu sancto eam, et non de viro conceptam fuisse: sed id hactenus
inauditum. Lego denique Spiritum sanctum in eam, non cum ea venisse, dicente angelo: Spiritus sanctus
superveniet in te (Luc. I, 35). Et si licet loqui quod Ecclesia sentit, et verum ipsa sentit: dico gloriosam de
Spiritu sancto concepisse, non autem et 0335D conceptam fuisse; dico peperisse virginem, non tamen et
partam a virgine. Alioquin ubi erit praerogativa Matris Domini, qua singulariter creditur exsultare et munere
prolis, et integritate carnis, si tantumdem dederis et matri ipsius? Non est hoc Virginem honorare, sed honori
detrahere. Si igitur ante conceptum sui sanctificari minime potuit, quoniam 0336A non erat; sed nec in ipso
quidem conceptu, propter peccatum quod inerat: restat ut post conceptum in utero jam existens,
sanctificationem accepisse credatur, quae excluso peccato sanctam fecerit nativitatem, non tamen et
conceptionem.
101

