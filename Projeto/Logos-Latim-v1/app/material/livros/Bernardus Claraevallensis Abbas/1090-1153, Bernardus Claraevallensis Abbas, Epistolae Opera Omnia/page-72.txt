1. Doleo super te, fili mi Gaufride, doleo super te. Et merito. Quis enim non doleat florem juventutis
0255D tuae, quem laetantibus angelis Deo illibatum obtuleras in odorem suavitatis, nunc a daemonibus
conculcari, vitiorum spurcitiis, et saeculi sordibus inquinari? Quomodo qui vocatus eras a Deo, revocantem
diabolum sequeris, et quem Christus trahere coeperat post se, repente pedem ab ipso introitu gloriae
retraxisti? In te experior nunc veritatem sermonis Domini, quem dixit: Inimici hominis, domestici ejus
(Matth. X, 36). Amici tui et proximi tui adversum te appropinquaverunt, et steterunt. Revocaverunt te in
fauces leonis, et in portis mortis iterum collocaverunt te. Collocaverunt te in obscuris, sicut 0256A mortuos
saeculi: et jam parum est ut descendas in ventrem inferi; jam te deglutire festinat, ac rugientibus praeparatis
ad escam tradere devorandum.
2. Revertere, quaeso, revertere, priusquam te absorbeat profundum, et urgeat super te puteus os suum;
priusquam demergaris, unde ulterius non emergas; priusquam ligatis manibus et pedibus projiciaris in
tenebras exteriores, ubi est fletus et stridor dentium; priusquam detrudaris in locum tenebrosum, et opertum
mortis caligine. Erubescis forte redire, quia ad horam cessisti. Erubesce fugam, et non post fugam reverti in
praelium, et rursum pugnare. Necdum finis pugnae, necdum ab invicem dimicantes acies discesserunt: adhuc
victoria prae manibus est. Si vis, nolumus vincere sine te, nec tuam 0256B tibi invidemus gloriae portionem.
Laeti occurremus tibi, laetis te recipiemus amplexibus, dicemusque: Epulari et gaudere oportet, quia hic
filius noster mortuus fuerat, et revixit; perierat, et inventus est (Luc. XV, 32).
114
EPISTOLA CXIII. AD SOPHIAM VIRGINEM. Eam praedicat ob spretam mundi gloriam: et
expositis religiosarum virginum elogiis, privilegiis, praemiis ac ornamentis ad perseverantiam hortatur.
BERNARDUS abbas de Clara-Valle, SOPHIAE virgini, virginitatis servare titulum, apprehendere
fructum.
1. Fallax gratia, et vana est pulchritudo: mulier 0256C timens Deum, ipsa laudabitur (Prov. XXXI, 30).
Condelector, filia, gloriae virtutis tuae, qua fallacem mundi gloriam respuisse narraris. Ipsa quippe digne
respuitur; sed quia multi 121 aliter sapientes in ejus aestimatione desipiunt, tu jure laudaris, quia non falleris.
Flos feni est, vapor est ad modicum parens. Ipse ejus qualiscunque status, nonne plus anxietatis, quam
jucunditatis habet? Dum vindicas, dum defendis, dum invides, dum suspicaris, dum semper ambis quae non
habes, et, nonnullis adeptis, acquirendi non tepescit ardor, quae requies in gloria tua? Si qua tamen est,
praeterit jucunditas non reditura, et manet anxietas non relictura. Caeterum videas eam quamplurimos non
apprehendere, contemnere perpaucos. Cur hoc? Profecto quia necessitas 0256D multorum est, virtus
paucorum. Paucorum, inquam, paucorum, praesertim nobilium. Denique non multos nobiles, sed ignobilia
mundi elegit Deus (I Cor. I, 26-28). Proinde benedicta tu in nobilibus, quae, pro gloria certantibus caeteris,
de contemptu gloriae gloriosius sublimaris, et sublimius gloriaris; insignior plane atque illustrior, quod de
paucis facta es, quam quod orta de magnis. Illud namque Dei munere tuum est, hoc tuorum. Porro quod tuum
est, tanto charius est, quanto rarius. Nam si in viris virtus rara est avis in terris , quanto magis in femina
fragili et nobili? Denique mulierem fortem 0257A quis inveniet? (Prov. XXXI, 10). Multo magis quis fortem
et nobilem? Minime quidem Deus est acceptor personarum: nescio tamen quo pacto virtus in nobili plus
placet. An forte quia plus claret? siquidem ignobilis, cum caret gloria, non facile liquet utrum quia nolit, an
quia non possit habere. Laudo factam de necessitate virtutem; sed plus illam quam eligit libertas, non indicit
necessitas.
2. Certent ergo caeterae, quae spem non habent, pro rerum fugacium atque fallacinm vili brevique gloriola:
tu spei, quae non confundit, innitere. Tu te, inquam, ei quod breve hoc ac momentaneum tribulationis tuae
supra modum in sublime operatur, ponderi gloriae reservato. Quod si tibi exprobraverint filiae Belial, illae
quae extento collo, fractis incedunt 0257B gressibus, compositae et circumornatae ut similitudo templi;
responde: Regnum meum non est de hoc mundo; responde: Tempus meum nondum advenit, tempus autem
vestrum semper est paratum: responde: Gloria mea abscondita est cum Christo in Deo; cum autem Christus
apparuerit vita mea, tunc et ego apparebo cum ipso in gloria (Coloss. III, 4). Quanquam et si gloriari oportet,
potes tu quoque ingenue, potes secure, tantum in Domino. Omitto sane coronam, quam tibi Dominus
praeparavit in aeternum. Sileo repromissiones, quae te in posterum manent: quod felix sponsa admittenda es
revelata facie speculari gloriam sponsi tui; quod te sibi exhibiturus est gloriosam, non habentem maculam aut
0257C rugam, aut aliquid hujusmodi; quod aeternis excepturus amplexibus, ponet laevam sub capite tuo, et
dextera illius amplexabitur te. Praetereo locum nominatum, quem virginitatis praerogativa singularem a filiis
et filiabus in regno es procul dubio sortitura. Sileo et canticum illud novum, quod virgo cum virginibus
singulari nihilominus dulcique modulamine canitura, laetaberis in ipso, et laetificabis civitatem Dei, cantans,
et cursitans, et sequens Agnum quocunqne ierit. Illud siquidem nec oculus vidit, nec auris audivit, nec in cor
hominis ascendit, quod tibi praeparatum est, et cui te praeparari oportet.
3. Haec ergo praetermitto, quae in futuro reposita sunt tibi: praesentia tantum loquor, ea loquor quae de
primitiis spiritus jam tenes, sponsi xenia, arrhas 0257D sponsalitias, benedictiones dulcedinis, in quibus te
praevenit, quem et subsecuturum, atque quod deest completurum exspectas. Ille, ille in medium veniat
summo decore spectabilis, ipsis quoque angelis admirandus ornatus: et proferant si quid simile habent filiae
72

