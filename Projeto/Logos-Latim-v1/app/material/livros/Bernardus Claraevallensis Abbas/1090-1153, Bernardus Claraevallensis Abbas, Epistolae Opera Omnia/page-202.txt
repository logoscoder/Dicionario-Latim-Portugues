Charissimo patri et domino SUGERIO, Dei gratia 0582A Beati-Dionysi abbatii, frater BERNARDUS
Clarae Vallensis vocatus abbas, spiritum consilii et consolationis.
1. Visis quibusdam litteris vestris, quas ad dominum Turonensem direxerat Sublimitas vestra,
exsultavimus, et delectati sumus, non qualicunque gaudio, sed gaudio magno valde. Visitet vos Oriens ex
alto, qui visitare disponitis regnum gloriosissimi regis nostri, ut sic respirare possit a tribulatione malorum et
dolore, qui jam in januis est, si non fuerit totis viribus contradictum. Profecto consilium Dei fuit, ut ad
consilium tam curiae quam Ecclesiae principes vocaretis: ut sciant omnes qui habitant terram, quia remansit
et regno, et regi amicus dulcis, consiliarius prudens, adjutor fortis. Illi, inquam, 0582B regi, qui servit Regi
cujus regnum est omnium saeculorum; qui commovit gentes et regna, ne Rex coeli perderet terram suam;
terram, ubi steterunt pedes ejus. Illi, inquam, regi, qui cum esset gloria singularis, rebus affluens, pace
securus, victoriosus in praeliis, juvenis aetate, elegit exsulare a propriis, ut serviret in alienis; illi tamen, cui
servire, regnare est. Et quis audeat turbare regnum ejus? quis tantam impietatem committat adversus
Dominum, et adversus christum ejus? Domine, mi rex, utinam abscindantur, qui te conturbant! qui quaerunt
mala et tibi, et tuis, cum tu inter alienas gentes solus remanseris, ne remaneret in solitudine ille locus, quem
elegit Dominus ex omnibus locis terrarum, ut esset nomen suum ibi.
0582C 2. Propterea viriliter agite, et confortetur cor vestrum, quia vobiscum est Dominus Deus vester in
protectione Regis et exsulis sui. Qui imperavit ventis et mari, tumentes fluctus facile complanabit. Erit
vobiscum universitas Ecclesiae Dei, ne insurgat aliquis et peccare faciat Israel, et totis humeris totum onus, si
quid tamen oneris fuerit, supportabit. Nunc enim tempus et opus est, ut agatis pro loco quem tenetis, pro
dignitate qua polletis, pro potestate quam accepistis: ut memoria vestra non solum in benedictione, sed et in
admiratione sit generationi huic omni quae ventura est. Providendum 0583A est, et multum providendum, ne
tanta portio Ecclesiae Dei sine fructu maximo fatigetur, et hic statuendum, quod omnes insurgentium
malignitates vel reddere, vel elidere possit. In voluntate nostra est, ut vobis in nomine Domini congregatis,
parvitatis nostrae litteras transmittamus, quae etsi non adjuvent, saltem affectum nostrum ostendant. Ille
autem qui vobis dedit hanc voluntatem, donet et facultatem, et conterat Satanam sub pedibus vestris: ut in
opere isto glorificetur Dominus, honoretur Ecclesia, regnum stabiliatur, et obstruatur os loquentium et
facientium iniqua.
381

339 EPISTOLA CCCLXXVIII. AD EUMDEM. Petit subsidium annonae pro Religiosis
Bituricensibus.

0583B Domino dilectissimo SUGERIO, Dei gratia venerabili abbati Sancti-Dionysii, frater BERNARDUS
Clarae-Vallis abbas, salutem et orationes.
Fratres nostri de Bituricensi archiepiscopatu, de Domo- Dei, egent pane: et audivimus quod abundat ibi
annona domini Regis, et parum venalis inibi videtur. Itaque rogamus vos, ut praecipiatis eis dari de annona
illa, quantum visum fuerit prudentiae vestrae. Nam et dominus Rex, dum in hac terra esset, eis benefacere
solebat.
382

EPISTOLA CCCLXXIX AD EUMDEM. Abbati cuidam inopi subveniri rogat.

0583C Domino et patri dilectissimo SUGERIO, Dei gratia reverendo abbati Sancti-Dionysii, frater
BERNARDUS Clarae-Vallis vocatus abbas, salutem et devotas orationes in Christo.
Abbatem pauperem abbati diviti mittimus, ut de alterius abundantia alterius inopia aliquatenus relevetur.
Vobis sane honestiorem cedimus partem juxta sententiam Veritatis, quae beatius esse definit dare, quam
accipere (Act. XX, 35). Nec dubito, quin libentius et liberalius manum vestram extenderetis ad hunc
pauperem Christi, si vobis aeque, ut nobis, innotuisset ejus religiositas et honestas, sed et necessitas ipsa
quam patitur. Nam et debitis premitur, et panis inopia laborat, quod agri ejus pro tritico herbas ei perniciosas
reddiderint. Quia ergo 0583D sterilitas ista vestros non attigit loculos, rogamus et petimus per vestram
misericordiam ei subveniri: nec ullatenus dubitetis, quin utiliter positum sit et repositum, quidquid ei
praestare placuerit.
383

EPISTOLA CCCLXXX. AD EUMDEM. De periculoso statu Ecclesiae Orientalis

Amantissimo patri et domino SUGERIO, Dei gratia Beati-Dionysii abbati, BERNARDUS Clarae-Vallis
vocatus 0584A abbas, salutem, et quas potest orationes in Domino.
Verbum quod attulerunt magister Templi et frater Joannes tam laetus accepi, quam id quod a Deo
crederem processisse. Ipsa enim jam Orientalis Ecclesia tam miserabiliter clamat, ut quisquis non toto
compatitur affectu, Ecclesiae filius esse non probetur. Verum quam laetus de nuntio, tam tristis de angusto
termino, ad quem vestrae Dilectioni occurrere non potui. Siquidem promiseram Lingonensi episcopo ipsa die
occurrere ad colloquium, quod de magnis et gravibus negotiis fiducia nostri acceperat. Indicavi autem ipsum
tempus, quando, si placet, laetus occurram cum eodem episcopo qui multum poterit utilis esse colloquio.
202

