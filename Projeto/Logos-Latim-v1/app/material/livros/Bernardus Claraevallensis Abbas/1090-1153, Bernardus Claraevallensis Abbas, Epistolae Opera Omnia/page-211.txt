0602D
Lugdunensi archiepiscopo, apostolicae Sedis legato, BERNARDUS Clarae-Vallensis abbas, providere
bona coram Deo et hominibus.
Si suavis opinio et odor bonus, quem de vobis habuit hactenus mater Ecclesia, in cujus horto germinastis
sicut lilium, fuerit immutatus, non potero non dolere. Sicut cedrus in Libano exaltata est, sic estis hodie in
Ecclesia Dei, amabilis, laudabilis, et charus omnibus. Magna sunt, quae jam de vobis habemus, sed adhuc
exspectamus majora. Tene interim quod accepisti: non dabis famam tuam videre 0603A corruptionem.
Melius est enim nomen bonum, quam divitiae multae. Quid fecisti de abbate Athanacensi ? Jam judicatus est,
jam damnatus est, jam depositus, et locum perdidit abbatis, et officium. Quod factum est de eo, factum est
citius, tanquam in momento et in ictu oculi, sicut erit in resurrectione mortuorum. Confidenter loquor vobis,
quia plenitudo amoris excludit timorem. Tamen quid peccavit homo? quid tandem mali fecit 353 homo, cui
laus est in Ecclesia Dei? Quod scimus, loquimur, quia testimonium bonum habet, et ab his qui foris, et ab his
qui intus sunt. Caeterum, cum adhuc ignoretur utrum penes eum culpa sit, nec canonicum subterfugit
examen; sicut nobis videtur; vel stare debuit adhuc, vel cecidisse canonico judicio 0603B de caetero. Quid
igitur? nec sponte confessum, nec aliis manifestum, vel ab his convictum damnastis! Sed dicitis mihi: Cum in
causa esset, decidit a causa. Non enim potuit producere testes illos, quos ei scripseram. Bene; quia non
steterunt pro eo qui stabant contra eum: tanquam eis diceretur, Aut contra vos stabitis, aut iste deponetur.
Illos, inquam, habere non potuit; sed potuit habere alios, quorum testimonia non minus essent credibilia
testimoniis illorum quos habere non potuit. Sed jam ex alio latere causam inspiciamus. Esto, reus est; in
media causa defecit, et innocentia, et causa. Et ubi est illud, «Vitiatam causam licet relevare appellationis
remedio?» Quod si appellantem noluistis audire, attamen appellato deferri oportuit. Neque enim decet 0603C
ut procedant de labiis vestris inconsiderata verba, vel praecipitata judicia. Non, inquam, principem Ecclesiae
decent verba praecipitationis, praesertim illa, quae non in tenebris, sed in lumine proferuntur. Dico vobis,
multos cum illo laesistis, et multi in persecutione ejus dolebunt. Non faciam vobis verbum absconditum.
Multorum precibus rogabar scribere pro eo ad apostolicam Sedem, quorum non est tutum preces contemnere.
Sed quomodo fieri poterat, donec prius convenirem dominum meum, et charissimum meum Patrem?
Convenimus igitur vos verbis pacificis, tanquam illum cujus honor semper fuit mihi curae, ut sententiam
illam intempestivam in locum suum revocetis, et homo ille restituatur in gradum pristinum, donec causa ejus
cum majori 0603D cautela examinetur. Haec scribo vobis servus vester, praecipue pro vobis. Non enim
contra vos, sed vobiscum stare volo, et pro vobis, apud Deum, et apud homines.
398
EPISTOLA CCCXCV AD ALVISUM ATREBATENSEM EPISCOPUM. Non satis aequam
ejus petitionem esse, ut Thomas de Sancto-Audomaro, qui se Clarae-Vallensibus devoverat, dimittatur
Bertinensibus, qui eum sibi ex voto parentum vindicare volebant.
0604A
Venerabili patri et amico nostro ALVISO, Dei gratia Atrebatensi episcopo, frater BERNARDUS vocatus
abbas, salutem et nostras qualescunque orationes.
1. Rogastis nos pro ecclesia Sancti-Bertini, quam et vos diligitis, et nos ipsi diligimus, et dileximus ab
initio. Verumtamen quod nunc rogat venerabilis abbas ejusdem monasterii, utinam diligentius considerasset
prudentia vestra, quale sit istud, non dicam facere, sed vel rogare. Neque enim dubito, 0604B quin
redarguissetis eum, tanquam qui delinqueret graviter, et adversum nos amicos suos, et adversum ipsum, cujus
animam quaerit; imo et adversus Deum, cujus conatur immutare consilium. Quid enim, domine pater? id
vobis persuaderi potuit, ut ab amico vestro tale aliquid peteretis? Vocat Deus Thomam de coelo, vocat ut
exeat de terra sua, et de cognatione sua, et de domo patris sui, et veniat in locum quem ipse ei ostendit: ego
quis sum qui prohibeam spiritum Dei, 354 qui debeam impedire eum, qui proprias oves vocat nomine
proprio; et ipse ante eas vadit, ut alium non sequantur, sed ipsum? Thomas paupertatem elegit, ego eum ad
divitias deliciasque remittam?
2. Nec ignoro, quin possint apud Sanctum-Bertinum 0604C fratres suam ipsorum operari salutem: sed
quos illuc vocaverit Deus, ut unusquisque in qua vocatione vocatus est, in ea permaneat. Scio, scio ubi
legerim: Nemo mittens manum suam ad aratrum, et respiciens retro, aptus est regno coelorum (Luc. IX, 62).
Quod nequaquam ego fraudare velim charissimum filium meum Thomam, et animam quae mihi a Deo
commissa est. Unde satis admiror, quonam modo subripi potuerit tantae discretioni, rem hujuscemodi
postulare. Ego enim, quoniam de vestra, sicut scitis, dilectione praesumo, paulo minus respondeam, quod ait
Dominus ad filios Zebedaei: Nescitis quid petatis (Matth. XX, 22). Nisi quod cogitavi, non sic de charitate
praesumendum, ut non etiam sacerdotali cathedrae deferretur.
0604D 3. Facite ergo morem vestrum: honorificate etiam in hac parte ministerium vestrum, et viriliter
juvate etiam has Christi sponsas, ut eum ad quem vocantur sponsi thalamum, sine offensione, sine 0605A
dilatione mereantur intrare. Agite, inquam, ut amicus sponsi, qui stat et gaudio gaudet propter vocem sponsi:
et sicut bene soletis juvare caeteros, sic juvate et istos, ut non solum non exstinguatis (quod absit) spiritum
211

