dato in manus gladio, suum te armari jussisset in jugulum, 0100D acquievisses? aut si se tuo voluisset
impulsu in ignem vel in aquam praecipitem dari, obtemperasses? Nonne etiam ab his non prohibere cum
possis, in crimen tibi reputatur homicidii? Age ergo, vide ne forte sub praetextu obedientiae in quidpiam ei
gravius inservieris. Non ignoras certe quis dixerit (nam mihi hinc fortasse non crederes) expedire scandala
facientibus demergi potius in profundum maris (Matth. XVIII, 6). Cur hoc dixit, nisi quia significare voluit
tam gravia illos in posterum manere tormenta, ut eis comparata mors temporalis, nec poenalis esse videatur,
sed commoda? Quid ergo eum scandala facere juvisti? juvisti enim sequendo illum, obsequendo illi. Nonne
utilius, juxta praemissam Veritatis sententiam, 0101A molam asinariam colle ejus suspenderes, et sic eum
demergeres in profundum maris? Quid ergo? Tu ille obedientissimus discipulus, illum patrem et
praeceptorem tuum, quem ne puncto quidem temporis, vel transverso, ut dicitur, pedis, a te, quandiu vixit,
passus es elongari, ita ut in foveam quoque post eum, non quidem caecis, sed apertis more Balaam, oculis
cadere non cunctatus sis: tune, inquam, illum tuo ita beandum putasti obsequio, ut morte illi graviorem
exhibueris obedientiam? Revera nunc experior, quam vera sit illa sententia: Inimici hominis, domestici illius
(Michaeae VII, 6). Sic itaque sentiens, sic conscius ipse tibi, nonne, si sapis, gemis; et si non desipis, tremis?
Quippe cujus obedientia non 23 meo, sed Veritatis judicio, pejor inventa est 0101B homicidio.
13. Si haec non ignoras, quomodo non trepidas? quod si trepidas, quomodo non emendare festinas?
Alioquin qualem hinc ad illud tribunal terrificum conscientiam portas, ubi judex teste non indiget, ubi veritas
discutit intentiones, ubi inquisitio culparum pertingit ad abdita cordis, ubi denique secretissimos recessus
mentium divinus ille investigat intuitus, et ad subitum illum Solis justitiae fulgorem, animarum expansi
sinus, cuncta sive bona, sive mala evomunt quae celabant? Ibi, frater Adam, facientes et consentientes pari
poena punientur. Ibi fures et socii furum similem sunt excepturi sententiam. Ibi par subibunt judicium et qui
lactant, et qui lactantur peccatores. Perge igitur jam dicere, Quid ad me? ille viderit. 0101C Tange picem, et
dic: Non sum inquinatus ab ea. Absconde ignem in sinu tuo, et te jactato non aduri. Pone denique portionem
tuam cum adulteris, nihilque tua interesse putato. Non ita Isaias: redarguit enim se ipsum, non solum quia
ipse immundus, sed et quod socius sit immundorum: Quia, inquiens, vir pollutus labiis ego sum, et in medio
populi immunda labia habentis ego habito. Redarguit autem se dixerim, non quia cum malis habitaret, sed
quia mala non redarguerit. Sic namque ait: Vae mihi quia tacui! (Isa. VI, 5.) Quando vero ipse malum facere
acquiesceret, quod se in aliis non redarguisse redarguit? Quid enim etiam David? nonne alieni contagione
peccati se senserat inquinari posse, cum 0101D diceret, Cum hominibus operantibus iniquitatem, et non
communicabo cum electis eorum? (Psal. CXL, 4.) denique et orat dicens, Ab occultis meis munda me,
Domine, et ab alienis parce servo tuo (Psal. XVIII, 13, 14). Unde etiam malorum, quorum noluit participare
malum, studuit declinare consortium. Ait etenim: Non sedi cum concilio vanitatis, et cum iniqua gerentibus
non introibo. Huic versiculo concinit et subsequens: Odivi, inquit, ecclesiam malignantium, et cum impiis
non sedebo (Psal. XXV, 4, 5). Audi denique et Sapientis consilium: Fili, mi, ait, si te lactaverint peccatores,
ne acquiescas eis (Prov. I, 10).
14. Tu ergo adversus haec atque alia in hunc modum innumera veritatis testimonia, putasti cuipiam
obediendum? O odiosa perversitas! Obedientiae 0102A virtus quae semper militat veritati, adversus
veritatem accingitur. Felicem ego dixerim fratris Henrici inobedientiam, cui cito resipiscenti ab errore, et
revertenti ex itinere, talem contigit non experiri obedientiam. Quam potiorem nunc et dulciorem suae
hujusmodi inobedientiae carpit, jamjamque degustat fructum, bonam habens conscientiam, quod caeteris
collegis suis fraterna corda gravi scandalo concutientibus, ipse inter fratres in proposito et Ordine suo sine
querela conversetur? Cujus ego, si optio detur, pigram potius elegerim inobedientiam eum ipsius conscientia,
quam horum studiosam obedientiam cum scandalo. Aestimo enim, quia melius agit iste sic inobediens abbati,
sed non charitati, servando unitatem in vinculo pacis; quam illi qui ita 0102B obtemperant homini uni, ut
unum praeferant unitati. Fidenter et haec addiderim, expedire magis cuilibet sola unius hominis periclitari
obedientia, quam reliquis omnibus pietatis bonis, et votis propriae professionis.
15. Siquidem, ut caetera taceam, duo praecipua nobis in monasterio conversantibus observanda traduntur;
subjectio abbati, et stabilitas in loco: et ita observanda, quod neutrum praepediat alterum, nec alterutrum sibi
praejudicent. Ut, verbi gratia, sic te stabilem in loco exhibeas, ut abbati subjici non contemnas: sic obedias
subjectus abbati, ut stabilitatem non amittas. Porro, si detestaris in loco licet perseverantem, qui abbati forte
subdi contemnit imperiis; miraris si reprehendimus obedientiam, 0102C quae vobis vestrum deserendi locum
vel causa exstitit, vel occasio? praesertim cum in professione regulari sic promittatur stabilitas, ut de
subjectione abbati exhibenda nulla penitus mentio fiat.
16. Sed quaeris forsitan, inquiens mihi: Quid ergo 24 tu de stabilitate tua facis, quam apud Cistercium
firmasti; et nunc alibi habitas? Ad quod respondeo: Ego quidem Cisterciensis monachus ibidem professus, ab
abbate meo ubi nunc habito missus sum, sed missus in pace, missus sine scandalo, sine discordia, missus
juxta consuetudinem et communem institutionem. Quandiu ergo in eadem qua missus sum, pace et concordia
persevero, quandiu in unitate sto, communibus privata non praefero, 0102D quietus et subditus in quo positus
sum permaneo, secura dico conscientia, quod promisi, firmiter teneo. Quomodo enim stabilitatis praevaricor
votum, qui unanimitatis non rumpo vinculum, pacis firmamentum non desero? Et si corpus absentavit
14

