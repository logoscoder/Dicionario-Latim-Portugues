praevenit ut velit, quae volentem subsequitur ne frustra velit. Ego autem dico, quod votum parentum
integrum manet, et oblatio eorum non est exinanita, sed cumulata. Nam et idem offertur quod prius oblatum
est; et eidem offertur cui prius oblatum est; et quod prius a solis parentibus oblatum fuerat, nunc offertur a
filio. Praeterea super hoc verbo praecipere vobis nihil habeo: consilium autem do. A Domino egressus est
sermo: nolite impedire cursum gratiae Dei, nolite reprimere primitias bonae voluntatis: quod enim in eo
coeptum est, de Spiritu 0586C sancto est. Vos autem nolite dissimulare injuriam quam nobis infertis, cum
nunquam vos laeserimus in hac parte, ut fratres, quos Deus misit ad vos, vellemus subtrahere vobis. Noverit
autem ipse Thomas, si irritum fecerit votum suum, cujus me testem adhibuit: noverit alius, quicunque sit ille,
qui eum ad hoc impulerit, quod ascendam ex adverso, et stabo contra eos in die Domini. Sed interim melius
est ei, vobis, et nobis, servare unitatem spiritus in vinculo pacis. Vale.
386

EPISTOLA CCCLXXXIII. AD EUMDEM ABBATEM SANCTI BERTINI. Rogat ut officia
humanitatis, hactenus fratribus suis exhibita, continuet.

Amico suo charissimo LEONIO, Sancti Bertini 0586D venerabili abbati, frater BERNARDUS ClaraeVallis vocatus abbas, salutem in eo qui mandat salutes Jacob.
Quod merito confidam de vobis, charitas vestra palam fecit, quae inventa occasione se ipsam innotescendi,
non potuit latere sub modio. Gratissima habeo illa officia humanitatis, quae fratribus nostris impenditis, qui
habitant juxta vos. Quod illis 0587A facitis, mihi facitis: imo sic magis mihi facitis, quam si mihi 342
faceretis. Obsecro ergo, ut perseveret haec sollicitudo vestra pro eis, quoniam longe facti sunt a nobis, ut non
possimus eis, prout oportet, assistere. Sit ergo vestrae benignitatis vicem nostram supplere, ut vos ipsis in
patrem, et ipsi sint vobis in filios. Si forte venerit tempus, quo tantae charitati respondere possimus; quod non
simus ingrati, fides oculata monstrabit. Vale.
387

EPISTOLA CCCLXXXIV. AD MONACHOS ECCLESIAE SANCTI BERTINI. Gratias agit
beneficentiae hactenus suis praestitae largam a Deo retributionem promittens.

Universis qui sunt in ecclesia Beati-Bertini amandis in Christo, frater BERNARDUS Clarae-Vallis 0587B
vocatus abbas, servire Domino in laetitia.
Ad gratiarum actionem, ad reddendum dilectionis officium, meritis vestris provocamur. Quia enim
acceptum beneficium aeternae memoriae infigendum est, beneficiis quae fratribus nostris, imo quae mihi
contulistis, nec immemor esse debeo, nec ingratus. Meum est, quidquid meis impenditur: mihi datur,
quidquid infunditur in visceribus meis. Scio cui credidi, et certus sum: scio quia diligitis nos, non verbo et
lingua, sed opere et veritate. In argumentum quippe dilectionis et gratiae, quam fratres nostri invenerunt in
oculis vestris, non verba procedunt, sed opera: eo utique puriora apud Deum, et gratiora apud homines, quo
de sola gratia dantis proveniunt, praeter meritum accipientis. Pro his 0587C igitur gratias agimus universitati
vestrae: pro his omnibus debitores sumus vobis, si quid sumus, si quid possumus, et nos, et fratres nostri. Sed
ne parum vobis sit acceptos esse hominibus, accepti estis et Deo meo. Nam quod uni ex minimis ejus fecistis,
ipsi fecistis (Matth. XXV, 40). Quid quod non uni tantum, sed pluribus ex minimis ejus fecistis? In omnibus
his penes me non retributio multa, quoniam inops et pauper sum ego: sed Dominus retribuet pro me. Ipse qui
retributor est omnium bonorum, retribuat vobis, quod pauperes ejus praevenistis in benedictionibus
dulcedinis, et in exemplo charitatis. De praeteritis gratias agimus: de futuro precamur, ut bonum facientes
non deficiatis. Tempore enim suo metetis de semine boni operis 0587D manipulos pacis et gloriae: quod
nobis praestet Deus. Amen.
388

EPISTOLA CCCLXXXV. AD EOSDEM. Eis de meliori observantia gratulatur, eosdemque ad
studium religiosae perfectionis et assidui profectus excitat.

Dilectissimo sibi in Christo universo conventui monasterii Sancti-Bertini, frater BERNARDUS ClaraeVallis vocatus abbas, salutem et orationes.
1. Ita, quaeso, ita facite, dilectissimi. Discipulus quippe proficiens, gloria est magistri. Quisquis in 0588A
schola Christi non proficit, ejus indignus est magis sterio, praesertim tamen ubi sumus, ubi nihil eodem statu
permanet: et non proficere, sine du bio deficere est. Nemo proinde dicat: Satis est, sic volo manere, sufficit
mihi esse sicut heri et nudiustertius. In via residet qui ejusmodi est: in scala subsistit, ubi neminem patriarcha
vidit non ascendentem, aut descendentem (Gen. XXVIII, 12). Dico ergo: Qui se existimat stare, videat ne
cadat (I Cor. X, 12). Ardua et angusta est via, et non hic, sed in domo patris mansiones sunt multae (Joan.
XIV, 2). Itaque, qui se dicit in Christo manere, debet sicut ille ambulavit, et ipse ambulare (I Joan. II, 6).
Jesus enim, ut ait evangelista, crescebat et proficiebat sapientia, et aetate, et gratia apud Deum 0588B et
homines (Luc. II, 52). Ille non restitit ergo, sed exsultavit ut gigas ad currendam viam (Psal. XVIII, 6): et nos
quoque, si non desipimus, curremus post eum, 343 trahemur in odore unguentorum ipsius. Alioqui si
elongari contigerit, erit pigritanti animae et laboriosior, et periculosior via, dum nec odore recreari, nec certa
possit agnoscere vestigia longius abeuntis.
204

