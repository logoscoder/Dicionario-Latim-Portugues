praeclarissimus religionis flos, domnus Guigo Prior Carthusiensis, mihi quondam scripsit. Scribebam ei
frequenter, et saepe cum eo, vel verbis ad invicem collatis, vel litteris familiaribus delectabar, et eum in
epistolis meis patrem nominabam. Toleravit hoc primum, putans me finem facturam scribendi. At postquam
me persistere vidit, et frequentibus 0592D litteris patris nomen iterare, in haec verba sanctus ille tandem
prorupit. Scripsit namque mihi epistolam, in quam inter caetera hoc inseruit: «Unde petimus per eam, qua in
nos indignos vestra fervent viscera, dilectionem, ut quando nostrae exiguitati vestra scribere dignatur
serenitas, ita de propria cogitetis aedificatione, ut infirmitatem nostram periculosa non infletis elatione.» Ac
statim: «Et illud,» inquit, «prae omnibus ac super omnia quaesumus, et 0593A defixis in terram genibus
obsecramus, ne vilitatem nostram patris nomine dignam ulterius aestimetis. Satis et super satis est, si frater,
si amicus, si filius appelletur, qui nec servi nomine dignus habetur.» Scripsit hoc ille mihi: scribo et ego hoc
idem tibi. Sufficit, et multum sufficit, si fratris, si amici, si chari, vel charissimi nomine de te, vel apud te
glorier: vel si quid tale aut te decet mittere, aut me docet suscipere. Hoc de praemissa salutatione.
3. Sed quid de sequentibus? «Utinam,» inquis, «sicut praesentem epistolam, ita vobis mentem meam
mittere possem!» Et statim: «Sine dubio tunc clarissime legeretis, quid in corde meo de amore vestro digitus
Dei scripserit, quid meis impresserit medullis.» Vere haec verba, salvo majoris mysterii 0593B sacramento,
sicut unguentum in capite, quod descendit de barba Aaron in oram vestimenti ejus: vere ista sicut ros
Hermon, qui descendit in montem Sion: vere etiam sic stillant montes dulcedinem, et colles fluunt lac et mel.
Nec mireris, quia tam sollicite attendo,, et teneo verba tua. Non enim a qualicunque ore prolata scio: sed ab
illius qui loqui non novit nisi de corde puro, et conscientia bona, et amore non ficto. Novi hoc, inquam, ego,
novit et mecum orbis, non esse te de illorum numero, qui, juxta Psalmum, Vana locuti sunt ad proximum
suum; non esse te de illis, quorum labia dolosa in corde, et corde locuti sunt (Psal. XI, 3). Idcirco
quotiescunque placet Sanctitati vestrae scribere mihi, non negligenter, non transitorie; sed studiose,
affectuose scripta tua 0593C suscipio, lego, amplector. Quis enim non sollicite legeret, non multo cum
affectu amplecteretur et ea quae praemisi, et illa quae sequuntur? «Jam pridem,» ais, «conglutinata est anima
mea animae vestrae et de personis imparibus pares animos fecit parvitas charitatis. Quid enim meae
humilitati, cum vestra sublimitate, si non inclinasset dignatio dignitatem? Ex tunc factum est, ut utrimque
permiscerentur et mea humilitas et sublimitas vestra; ut nec ego sine vobis humilis, nec vos sine me sublimis
esse possetis.» Hujusmodi ergo verba negligenter legenda sunt? Numquid non debent oculos legentis fixos
tenere, cor rapere, animos unire? Videris, mi charissime, qui scripsisti, quid de his sentias: ego de his aliud
sentire non possum, quam quod littera sonat, quam 0593D quod a tanto, a tam veraci, a tam 347 sancto
homine dictum teneo. Nec, ut ipse dixisti, incipio me iterum apud te commendare. Adhuc juvenes amare in
Christo nos coepimus: et jam senes aut fere de amore tam sacro, tam diuturno dubitabimus? Absit, credite
amanti, ut verbis vestris utar, quia nec in corde meo ortum est, nec ab ore meo exortum est, ut de verbis
vestris quolibet modo, si tamen serio expromptis, aliquando dubitaverim. Unde quod in his, de quibus agitur,
litteris scripsisti, amplector, servo, custodio. Facilius mihi possent 0594A auri mille talenta subripi, quam
haec quolibet casu a corde avelli. Sed de his satis.
4. De reliquo unde me motum prudentia vestra putavit, hoc fuit. Pro negotio, quod vobis bene notum est,
cujusdam Anglici abbatis, continebant litterae vestrae: «Quasi,» inquiunt, «subversum sit judicium, et de
orbe perierit justitia, et non sit qui eripiat inopem de manu fortiorum ejus, egenum et pauperem a
diripientibus eum.» Sed, si mihi creditis, sciatis prorsus inde me ita motum esse, sicut de se dicit propheta,
licet ego propheta non sim: Ego autem tanquam surdus non audiebam, et sicut mutus non aperiens os suum;
et rursum: Factus sum sicut homo non audiens, et non habens in ore suo redargutiones (Psal. XXXVII, 14,
15). Ego quidem 0594B in istis offensus non sum. Sed, etsi offensus essem, multum satisfactum est, quando
dixisti: «Multitudo negotiorum in culpa est, quia dum scriptores nostri non bene retinent sensum nostrum,
ultra modum acuunt stilum suum, nec videre possum quae scribere praecepi. Parcite hac vice: quia, quidquid
de aliis sit, vestras videbo, et non credam nisi oculis et auribus meis.» Parco igitur, et de facili veniam tribuo.
Non est apud me (quod humiliter dico) etiam in offensis gravibus, labor gravis, ut ignoscam oranti, dem
veniam postulanti. Quod si in gravibus ignoscere labor non est, quanto minor in levibus, aut nullus est?
5. De testamento domini Baronis Romani subdiaconi , quod vestrae Clarae-Vallensi et Cisterciensi 0594C
ecclesiae, ex his quae apud nos deposuerat, moriens fecisse dicitur; factum est quod a quibusdam personis,
qui sibi hoc ab eo injunctum esse dicebant, mihi scriptum est. Volo tamen vos scire, quia, sicut quidam, ut
puto, testes veridici astruunt, plus vobis in his contulit gratia Cluniacensis abbatis quam testamentum
Baronis. Scio quidem, nec adeo expers sum divinarum vel humanarum legum, ut nesciam, quod per posterius
testamentum et legatum, et fideicommissum causa mortis rata sunt. Sed lego tamen alibi: «Nihil tam juri
naturali conveniens est, quam voluntatem domini, volentis rem suam in alium transferre, ratam haberi. Hoc
ideo dico, quia, sicut teste praemissi fatentur, quidquid Cluniaci deposuerat, totum Cluniaco dederat, nisi
forte eum 0594D recipere contingeret antequam praesentem vitam finiret. Nolui tamen hoc uti privilegio: sed
quod, juxta illorum testimonium, meum esse credebam, vobis vestrisque concessi. De electione
Gratianopolitana , contra quam nostri Carthusienses agunt, quid sentiam, in ore charissimi mei, vestrique
fidelis Nicolai vobis retegendum diligenter reposui. Ipsum audite, et quod ab ore meo vobis retulerit, absque
207

