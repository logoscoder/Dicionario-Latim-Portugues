conturbatus. Non ego reprehendo, domine, vel opus, vel intentionem vestri operis, quod in digito Dei esse
creditur: sed plango paululum dolorem meum. Ecce enim, postquam projectus sum 0549A a facie oculorum
tuorum, defecit in dolore vita mea, et dies mei in gemitibus. Heu mihi! quia perdidi formam cui imprimebar,
speculum compositionis meae, lumen oculorum meorum! Jam non sonat vox illa dulcis in auribus meis, nec
facies illa decora meis aspectibus apparet, quam mei errores erubescere solebant. Quare, domine, frustratus
sum a spe mea? quare fraudatus a desiderio meo? Praecisa est velut a texente vita mea; dum adhuc ordirer,
succisus sum. Completa est in me miserabilis illa sententia, et sicut in Cantico canticorum, domine, dixisti,
hodie lego in libro experientiae illud: Homo, cum in honore esset, non intellexit (Psal. XLVIII, 13). Non
enim satis intelligebam, cum essem in Clara-Valle, me esse in loco voluptatis, inter ligna paradisi; 0549B et
ideo pro nihilo habui terram desiderabilem. Quid, domine, quid in me placuit considerationi tuae, quod me
posuisti ducem ac praeceptorem gentibus, quod me constituisti principem populi tui? Numquid conversatio
mea in saeculo? Sed illa fetida fuit. Numquid illa in monasterio? Sed illa tarda et tepida fuit. Quare, cum
essem parvus in oculis meis, caput factus sum in tribu Israel? quare, cum non essem mundus ab occultis
meis, ab alienis non pepercisti servo tuo? Quid faciet homo, quem de praeteritis urget dolor, de praesentibus
labor, et timor de futuris? Ad summam doloris, et cumulum miseriae meae, hoc solum tibi dicere praesumo,
domine desiderabilis, quia non exspectato vulnus ab hoste tuli (OVID.). Caeterum, domine, ut de loco loquar
ad quem me 0549C misisti, sic cucurri quasi in incertum, sic pugnavi, quasi aerem verberans. Nam dominus
papa, cujus litteris evocati sumus, promissionem quam de ejusdem loci confirmatione fecerat, opere non
complevit, sicut et praesens tempus probat. Dominus Fars ad introitum nostrum gavisus est gaudio magno, et
in toto corde suo pueros vestros recepit, ita ut, si fieri posset, oculos suos eruisset, et dedisset nobis. In hoc
solum reprehensibilis est, et corrigendus est a vobis, quod omnia faciat vehementer, et ultra promissionem
suam et nostram voluntatem. Quoniam sermo jam in longum processit, de interiori meo homine nihil brevius,
nihil verius dicere possum, nisi quia laterem lavo.
348
EPISTOLA CCCXLV. AD FRATRES DE SANCTO ANASTASIO. Commendat eorum in
religiosa disciplina zelum et observantiam. Attamen nimium valetudinis per medicinas tuendae studium
improbat.
0550A
Dilectissimis in Christo filiis nostris de Sancto-Anastasio, frater BERNARDUS Clarae-Vallis vocatus
abbas, salutem et devotas orationes.
1. Testem habeo in coelis, quam multum omnes vos cupiam in visceribus Jesu Christi, quanto, si fieri
posset, desiderio desiderarem videre vos, non propter vos tantum, sed propter me, cui magnum certe solatium
et praegrandis esset laetitia amplecti viscera mea, gaudium meum, et coronam meam, quod estis vos. At
quoniam id nondum conceditur (concedetur enim, sicut bene confido de misericordia Dei, et erit quando
videbimus vos, et gaudebit cor nostrum, et gaudium 316 nostrum nemo tollet 0550B a nobis); interim certe
magna mihi est consolatio et laetitia multa in his quae de vobis audivi per dilectissimum fratrem et
coabbatem nostrum venerabilem Bernardum vestrum. Multam enim vobis habeo gratiam, quod tam bene sibi
complacet in vobis pro disciplina vestra et Ordinis zelo, pro obedientia et voluntaria paupertate, pro quidus
sine dubio merces vestra multa est in coelis. Unde rogo vos, fratres, et multum obsecro, sic agite, et sic state
in Domino, dilectissimi, solliciti semper circa custodiam Ordinis, ut Ordo custodiat vos: solliciti servare
unitatem spiritus in vinculo pacis (Ephes. IV, 3); mutuam in vobismetipsis, maximeque ad praelatos,
charitatem humilem habentes, quae est vinculum perfectionis (Coloss. III, 14). Humilitatem 0550C ante
omnia, super omnia pacem sectamini, propter inhabitantem Spiritum Dei in vobis, qui nonnisi super quietum
et humilem requiescit (Isai. LXVI, 2).
2. Caeterum unum quidem a me petit venerabilis abbas vester, quod mihi minime bonum videtur. Credo
autem quod et ego spiritum Dei habeam, et consilium Dei in hoc. Scio quidem quod in regione habitatis
infirma, et multis aliqui ex vobis laborant infirmitatibus: sed mementote ejus qui dixerit: Libenter gloriabor
in infirmitatibus meis, ut inhabitet in me virtus Christi; et: Cum infirmor, inquit, tum fortior sum (II Cor. XII,
9, 10). Compatior utique, et multum ego compatior infirmitati corporum: sed timenda multo magis,
ampliusque cavenda infirmitas animarum. Propterea minime competit religioni 0550D vestrae medicinas
quaerere corporales, sed nec expedit saluti. Nam de vilibus cuidem herbis, 0551A et quae pauperes deceant,
interdum aliquid sumere, tolerabile est, et hoc aliquando solet fieri. At vero species emere, quaerere medicos,
accipere potiones, religioni indecens est, et contrarium puritati, maximeque Ordinis nostri nec honestati
congruit nec puritati. Haec enim omnia gentes inquirunt. Scimus autem quia qui in carne vivunt, Deo placere
non possunt (Rom. VIII, 8). Spiritualia proinde spiritualibus comparanda (I Cor. II, 13), et quaerenda potio
humilitatis, et clamandum in toto corde: Sana animam meam, domine, quia peccavi tibi (Psal. XL, 5). Huic
sanitati, fratres dilectissimi, operam date; hanc sectamini, hanc servate, quia vana salus hominum.
349

EPISTOLA CCCXLVI. AD DOMINUM INNOCENTIUM PAPAM. Hortatur Pontificem, ne
causae archiepiscopi Eboracensis, utpote iniquae, faveat.
188

