1
1 EPISTOLA PRIMA. AD ROBERTUM NEPOTEM SUUM, QUI DE ORDINE
CISTERCIENSI TRANSIERAT AD CLUNIACENSEM. Robertum consanguineum, qui vel horrore
strictioris regulae, seu vitae laxioris illecebra, vel etiam blanditiis et subdolis aliorum susurris inductus a
Cisterciensibus ad Cluniacenses transierat, mira charitate et affectu plusquam paterno revocat.
0068C
1. Satis et plusquam satis sustinui, dilectissime 0069A fili Roberte, si forte Dei pietas, et tuam per se, et
meam per te animam dignaretur invisere: tibi scilicet inspirando salutarem compunctionem, mihique de tua
salute laetitiam. Sed quoniam usque adhuc frustratum me cerno ab exspectatione mea, jam non valeo tegere
dolorem meum, anxietatem reprimere, dissimulare tristitiam. Unde et contra juris ordinem cogor revocare,
laesus, eum qui me laesit; spretus, requirere contemptorem; injuriam passus, injuriatori satisfacere; rogare
denique, a quo rogari debueram. Dolor quippe nimius non deliberat, non verecundatur, non consulit
rationem, non metuit dignitatis damnum; legi non obtemperat, 0070A judicio non acquiescit, modum ignorat
et ordinem: id omnimodo et solummodo satagente animo, quo vel careat, quod se dolet habere; vel habeat,
quo se dolet carere. At, inquis, nec laesi quempiam, nec sprevi; sed spretus potius ego, ac multifarie laesus,
tantum fugi malefactorem meum. Cui injuriam feci, si injurias fugi? An non expedit cedere persecutori,
quam resistere? fugere ferientem, quam referire? Recte: assentio. Non ut contenderem coepi haec, sed ut
contentionem dirimerem. Fugere persecutionem non est culpa fugientis, sed persequentis. Non contradico.
Omitto quod factum est, non requiro cur, vel quomodo factum est: culpas non discutio, non 0071A retracto
causas, non recordor injurias. Solent enim haec magis instigare, quam mitigare discordias. Solum quod mihi
magis est cordi, loquor. Me miserum, quod te careo, quod te non video, quod sine te vivo, pro quo mori, mihi
vivere est; sine quo vivere, mori! Non igitur quaero cur abieris, sed quod jam non redieris queror; non causas
discessionis, sed moras causor regressionis. Veni tantum, et pax erit: revertere, et satisfactum est. Redi,
inquam, redi, et laetus cantabo: Mortuus fuerat, et revixit; perierat, et inventus est (Luc. XV, 32).
2. Fuerit certe meae culpae quod discessisti. Delicato quippe adolescentulo austerus exstiteram, et tenerum
durus nimis inhumane tractavi. Hinc enim et praesens quondam adversum me, quantum memini, 0071B
murmurare solebas; 2 hinc et nunc, sicut audivi, etiam absenti derogare non cessas. Non tibi imputetur.
Possem forsitan excusare et dicere, quia sic lascivi pueritiae motus coercendi erant; ac rudibus annis
debebantur aspera illa disciplinae districtioris initia. Scriptura attestante, quae ait, Percute filium tuum virga,
et liberabis animam ejus a morte (Prov. XXIII, 13); et rursum: Quos enim diligit Dominus, corripit; flagellat
autem omnem filium quem recipit (Hebr. XII, 6); et illud: Utiliora sunt verbera amici, quam oscula inimici
(Prov. XXVII, 6). Sed fuerit, ut dixi, meae culpae quod discessisti: ne dum de reatus perpetratione
contenditur, emendatio retardetur. At vero hinc vel procul dubio incipiet esse et tuae, si non parcas
poenitenti, induigeas confitenti: quia 0071C potui quidem aliquando in aliquibus fuisse erga te indiscretus,
sed certe non malevolus. Quod si et in futuro hanc ipsam indiscretionem meam suspectam habes; noveris me
jam non esse qui fueram, quia nec te puto fore qui fuisti. Mutatus mutatum invenies, et quem ante metuebas
magistrum, comitem amplectere securus. Itaque sive mea culpa recesseris, ut tu putas, et ego non excuso;
sive tua, ut multi putant, etsi ego non accuso; sive mea simul et tua, quod ego magis puto: ex hoc jam si
redire renueris, solus profecto inexcusabilis eris. Vis ab omni culpa liber esse? revertere. Si tuam agnoscis,
ignosco: ignosce et tu mihi, ubi meam agnosco. Alioquin aut tibi nimis indulges, qui tuam culpam et
agnoscis, et 0071D dissimulas; aut mihi nimis immisericors es, cui nec satisfacienti ignoscendum putas.
3. Jam si redire recusas, aliam quaere occasionem unde falso blandiaris conscientiae tuae: quia non 0072A
erit ultra quod formidare debeas de rigore districtionis meae. Neque enim formidandum est quod futurus sim
praesenti formidolosus, cui adhuc absenti jam toto sum corde [al. corpore] prostratus, totis adstrictus
visceribus. Humilitatem exhibeo, charitatem promitto: et tu times? Intrepidus veni quo te vocat humilitas,
pertrahit charitas. Securus accede, talibus praeventus obsidibus. Fugisti saevum, revertere ad mansuetum:
revocet te mea lenitas, cujus severitas effugavit. Vide, fili, quam te cupiam duci, non spiritu servitutis iterum
in timore, sed spiritu adoptionis filiorum, in quo clamare et tu non confundaris, Abba, Pater (Rom. VIII, 15):
causam utique tanti doloris mei non minis apud te, sed blandimentis; precibus, non terroribus agens. Alius
0072B forsitan aliter tentaret. Et vere quis alius non magis discuteret reatum, et incuteret metum; non
oppoponeret votum, et proponeret judicium; non argueret inobedientiae, non indignaretur apostasiae; quod de
tunicis ad pelliceas, de oleribus ad delicias, quod denique ad divitias de paupertate transieris? Sed ego novi
animum tuum, qui facilius possit amore flecti, quam timore compelli. Denique quid necesse est his pungere
non recalcitrantem, valde timidum magis exterrere, per se satis 3 erubescentem confundere amplius: cui sua
ratio magister, cui propria conscientia virga, et ingenita verecundia lex disciplinae est? Quod si cui mirum
videtur, quomodo puer verecundus, simplex timoratus, ausus fuerit contra voluntatem fratrum, magistri
imperium, regulare 0072C decretum, suum deserere et votum, et locum: miretur etiam quod et David
sanctitati subreptum sit (II Reg. XI), quod sapientiae Salomonis illusum (III Reg. XI), quod Samson
fortitudini obviatum (Judic. XVI). Qui protoplastum dolo captum expulit de patria felicitatis, quid mirum si
tenero subripuit adolescentulo in loco horroris et vastae solitudinis? Huc accedit quod nec, sicut illos
1

