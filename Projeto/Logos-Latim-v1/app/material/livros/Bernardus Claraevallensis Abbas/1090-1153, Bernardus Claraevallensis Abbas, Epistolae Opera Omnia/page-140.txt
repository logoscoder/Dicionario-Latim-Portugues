plurimos recensentis ex privata seu etiam rusticana vita olim assumptos in voluntate Domini ad regendum
populum ejus. Denique nonne (ut unum e pluribus memorem) tali quodam modo elegit David servum suum,
et suscepit eum de gregibus ovium, de post fetantes accepit eum (Psal. LXXVII, 70, 71)? Ita, inquam, ita et
de nostro Eugenio in beneplacito Domini potuit contigisse.
3. Non sum securus tamen, quoniam filius delicatus est, et tenera verecundia ejus, assueta potius 0427B
otio et quieti, quam tractandis quae foris sunt: timendumque ne non ea auctoritate, qua oportuerit, sui
apostolatus officia exsequatur. Quid putatis gerere animi nunc hominem illum, qui de secreto internae
contemplationis et amica solitudine cordis, tanquam infans e gremio et sinu matris subito perturbatus,
tractum se ad medium videt, et quasi ovem ad victimam ductum ad tam insueta et insuavia? Nisi Dominus
supponat manum suam, heu! necesse est obruatur et opprimatur onere insueto et nimio, quod et gigantinis, ut
aiunt, vel ipsis quoque angelicis humeris formidabile 233 videatur. Verumtamen quia sic factum est, et, sicut
multi dicunt, a Domino factum est, vestra interest, charissimi, vestris ferventibus studiis fidelibusque 0427C
obsequiis sollicite confoveri, quod vestris manibus constat elaboratum. Si qua ergo consolatio in vobis, si qua
virtus charitatis in Domino, si qua miseratio pietatis, si qua compassionis viscera, assistite et collaborate illi
in opere ad quod assumptus est per vos a Domino. Quaecunque sunt vera, quaecunque pudica, quaecunque
justa, quaecunque sancta, quaecunque amabilia, quaecunque bonae famae, haec ei suggerite, haec suadete,
haec agite; et Deus pacis erit vobiscum.
239
EPISTOLA CCXXXVIII. AD DOMINUM PAPAM EUGENIUM PRIMA Bernardus
Eugenio, recens in Pontificem assumpto, gratulatur ac condolet: ipsum ad munus apostolicum fortiter
obeundum animat, ut conceptae de se multorum exspectationi respondeat.
0427D
Amantissimo Patri et domino, Dei gratia summo Pontifici EUGENIO, BERNARDUS Clarae-Vallis
vocatus abbas, modicum id quod est.
1. Auditum est in terra nostra, et celebri sermone vulgatum verbum hoc, quod factum est de vobis a
Domino. Presseram stilum hactenus, rem tacitus considerabam. Exspectabam enim litteras vestras, et
praeveniri a vobis in benedictionibus dulcedinis. Exspectabam virum fidelem, qui veniret a latere tuo, qui
diceret cuncta per ordinem: quid, quomodo, 0428A vel qualiter actum esset. Exspectabam si quis forte de
filiis meis reverteretur, qui leniret dolorem patris, qui diceret: Joseph filius tuus vivit; et ipse dominatur in
tota terra Aegypti (Gen. XLV, 26). Hinc est quod litterae istae non sunt voluntatis, sed necessitatis, et
amicorum extortae precibus, quibus negare non possum modicum illud quidquid residuum est vitae meae.
Jam enim de reliquo breves erunt dies mei, et solum mihi superest sepulcrum. Quia tamen semel coepi,
loquar ad dominum meum. Jam enim filium dicere non audeo, quia filius in patrem, pater mutatus est in
filium. Qui post me venit, ante me factus est: sed non invideo, quia quod mihi deerat, in eo me habere
confido, qui non solum post me, sed etiam per me venit. Nam si 0428B dignaris, quodammodo per
Evangelium ego te genui. Quae est ergo spes nostra, et gaudium nostrum et corona gloriae? Nonne vos ante
Deum? Denique filius sapiens gloria est patris (Prov. X. 1). Amodo tamen non vocaberis filius, sed vocabitur
tibi nomen novum, quod os Domini nominavit (Isa. LXII, 2). Haec est mutatio dexterae Excelsi, et multi in
mutatione ista gaudebunt. Nam quemadmodum olim Abram in Abraham (Gen. XVII, 5). Jacob in Israel
(Gen. XXXII, 28); et, ut de tuis magis praedecessoribus tibi proponam, sicut Simon in Cepham (Joan. I, 42),
Saulus in Paulum (Act. XIII, 9): sic filius meus Bernardus in patrem meum Eugenium, laeta prorsus et utili,
ut speramus, translatione promotus est. 0428C Digitus Dei est iste, suscitans de pulvere egenum, et de
stercore erigens pauperem, ut sedeat cum principibus, et solium gloriae teneat.
2. Superest ut, facta hac mutatione tui, ipsa quoque quae tibi commissa est, Domini tui sponsa mutetur in
melius, et jam nequaquam Sarai, sed Sarra de caetero nominetur (Gen. XVII, 15). Intellige quae dico: dabit
enim tibi Dominus intellectum. Si amicus sponsi es, ne dixeris dilectam ejus. Principem meam; sed,
Principem: nil tuum in ea vindicans, nisi quod pro ea, si oportuerit, etiam 234 animam dare debes. Si
Christus te misit, aestimabis te non ministrari, sed ministrare venisse: et ministrare non solum substantiam,
sed ipsam quoque animam, sicut praefatus sum. Verus successor Pauli 0428D dicet cum Paulo: Non quia
dominamur fidei vestrae, sed adjutores sumus gaudii vestri (II Cor. I, 23). Petri haeres audiet Petrum
dicentem: Neque ut dominantes in clerum, sed forma facti gregis (I Petr. V, 3). Sic enim jam non ancilla, sed
libera etiam et formosa speciosissimi sponsi per te in desideratos adsciscetur amplexus. Alioquin per quem
alium haec tam debita libertas sperabitur, si et tu (quod absit) in Christi haereditate quaeras quae tua sunt, qui
jam et ante didiceras, non dico tua non retinere, sed nec tuus esse?
0429A 3. Ergo fiduciam talem habens in te, qualem in nullo praedecessorum tuorum a multis retro
temporibus visa est habuisse, exsultat merito ubique et gloriatur in Domino omnis Ecclesia sanctorum: sed
specialiter illa, cujus uterus te portavit, et cujus ubera tu suxisti. Quid ergo? Nonne et mihi licet gaudere cum
gaudentibus? nunquid non ero unus de numero laetantium? Exsultavi, fateor, sed cum tremore: exsultavi, sed
in ipso exsultationis meae articulo timor et tremor venerunt super me. Ego enim etsi nomen patris deposui,
140

