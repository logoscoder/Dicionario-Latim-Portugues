Viro illustri HAIMERICO, sanctae Romanae Sedis cancellario, BERNARDUS abbas dictus de ClaraValle, salutem, et si quid valet peccatoris oratio.
0158D Quousque durat illa sententia: Omnes qui pie volunt vivere in Christo, persecutionem patiuntur? (II
Tim. III, 12.) Quousque relinquitur virga peccatorum super sortem justorum? Quis det ut stare incipiant justi
adversus eos qui se angustiaverunt? Quis jam ferat tantam inter coelum terramque discordiam, ut
exsultantibus Angelis super emendatione malorum, filii Adam fremant et tabescant? Quasi non sit passus
Jesus pacificans in sanguine 0159A suo quae in terra sunt, et quae in coelo; aut in ipso Deus non fuerit
mundum reconcilians sibi. Laudabatur quondam archiepiscopus in desideriis animae suae, et in saeculari vita
et habitu benedicebatur. At nunc sub pannis infantiae Jesu quaeritur simonia, et inter nascentes virtutes
emortuorum vel cadavera vitiorum scrutatur curiosa malitia. Videtis et nunc stare Jesum in signum cui
contradicitur. Per ipsum vos obsecro, pro ipso supplico vobis. Habet siquidem et unde illum revereamini, et
unde illi misereamini. State pro ipso nunc in defensione archiepiscopi, cui quandoque et vos adstare habetis
in examinatione vestri. Valete.
52

EPISTOLA LII AD EUMDEM. Episcopum Carnotensem non affectasse profectionem
Jerosolymitanam. Causis et negotiis publicis absolvi se rogat.

0159B
Amicus vester et noster dominus Carnotensis episcopus voluit vobis etiam per me certum fieri, quia id
quod de ipso a quibusdam domino papae persuasum fuisse cognovimus, ut eum videlicet Jerosolymam
permitteret proficisci, nec sui fuerit studii, nec voluntatis. Quod etsi multum voluisset, proficisci tamen non
poterat nisi cum gravi scandalo omnium qui apud nos sunt bonorum, metuentium quippe ne plus mali ejus
absentia faceret suis, quam boni alienis praesentia. Haec pro episcopo. Caeterum ut et pro me aliquid loquar
secundum quod Scriptura admonet, Miserere, inquiens, animae 0159C tuae placens Deo (Eccli. XXX, 24);
placetne vobis ut causis onerer, occuperque negotiis, nihilque prosit exoccupari propriis, cum totus implicer
alienis? Si inveni gratiam in oculis vestris, date operam ut prorsus amovear ab hujusmodi, quatenus liceat
mihi pro meis atque vestris orare delictis. Et quidem nihil mihi securius judico, quam obedire domini papae
voluntati; sed si dignetur attendere ipse quid possim. Utinam nempe noverit quam ista non possim aut quam
difficile possim. Et de hoc satis dictum sit sapienti. Quaesivit a me praefatus episcopus aliqua ex nostris
opusculis, quae vobis mitteret; sed non fuit ad manum, quod vestro dignum crederem studio. Libellum tamen
De gratia et libero arbitrio nuper edidi: illum vobis libenter mittam, cum vos 0159D velle cognovero. Valete.
53

59 EPISTOLA LIII. AD EUMDEM. Duos religiosos, et in his seipsum Haimerico repraesentat.

Pro multis et per multos memini me scripsisse ad vos; sed nunc ipse qui loquebar, ecce adsum. Tres in
duobus conspicitis, quoniam absque me esse non 0160A possunt, in quorum jugiter pectoribus requiesco, et
quidem securius atque suavius quam in proprio. Mentiri videor, sed ei qui amicitiae vim nunquam sensit, qui
virtutem charitatis ignorat, qui non credit multitudinis credentium fuisse cor unum, et animam unam (Act.
IV, 32). Qui ergo videt eos, videt et me, etsi non in meo corpore: et quod loquuntur ipsi, ego pariter loquor,
sed eorum linguis. Corpore, fateor, absum: sed haec est exigua portio mei. Porro qui vidit faciem meam
tantum, sine culpa et sine nota mendacii asserit se vidisse non partem mei, sed me: cum tamen nonnisi
partem, et partem modicam viderit. Quanto itaque verius esse me dixerim, etiam sine praesentia corporis, ubi
meam sentio voluntatem, meum spiritum et amorem, quae utique 0160B est pars potior digniorque mei?
Tribus ergo in corporibus unum nos esse noveritis, non pari sanctitate, qua ambobus ego inferior sum, sed
eadem voluntate, et summa concordia animorum. Cur enim unitatem hanc inter diversos non faciat compago
charitatis in uno spiritu, si carnalis copula efficit ut sint duo in carne una? Quartum vos addi velim, si dignum
judicatis et in eamdem concurrere unitatem dilectionis. Quod facile, si non contemnitis, obtinebitis: tantum id
vos nequaquam contemnere eis cognitum faciatis. Valete.
54

EPISTOLA LIV. AD EUMDEM. Vivianum abbatem commendat, monetque de cura animae
serio gerenda.

Volo et precor ut harum lator venerabilis Altaecumbae 0160C abbas Vivianus, mihi ob suam religiositatem
admodum familiaris amicus, amicum vos pro Dei amore et nostro, in suo negotio experiatur. Et haec pro illo,
reliqua autem vobis. Quid prodest homini si universum mundum lucretur, animae autem suae detrimentum
patiatur? aut quam dabit homo commutationem pro anima sua? (Matth. XVI, 26.) Nec totus mundus
sufficeret. Magna res anima quae Christi sanguine redempta est. Gravis animae casus, quae non nisi Christi
cruce potuit reparari. Si rursum corruerit peccato duntaxat ad mortem, unde jam reparabitur? Nunquid aut
alter Christus, aut idem iterum crucifigi habet pro illa? Super hoc vellem vos nunquam oblivisci illud
Sapientis consilium: Fili, memorare 0160D novissima tua, et in aeternum non peccabis (Eccli. VII, 40).
55

EPISTOLA LV. AD GAUFRIDUM CARNOTENSEM EPISCOPUM. Monachum quemdam
reclusum desertorem instituti, sed jam resipiscentem, a Gaufrido suscipi et juvari postulat.
35

