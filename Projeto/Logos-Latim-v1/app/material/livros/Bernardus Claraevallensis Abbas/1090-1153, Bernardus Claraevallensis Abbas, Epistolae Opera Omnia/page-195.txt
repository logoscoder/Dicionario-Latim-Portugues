Bernardus Clarae-Vallis vocatus abbas, spiritu fortitudinis abundare. Vide Baronium, ad annum 1146, n.
15. Nempe hoc veluti classicum est ad expeditionem 0565D sacram. De ea loquens Guillelmus Tyrensis:
«Vir immortalis memoriae et honestae conversationis speculum dominus Bernardus Clarae-Vallensis abbas,
piae in Domino et per omnia amplectendae recordationis, ad praedicti Deo muneris exsecutionem praecipuus
eligitur, qui injunctae sibi dispensationis sedulus exsecutor, ejusdem operis secum Deo amabiles trahens
comministros, impiger, indefessus, licet corporis esset invalidi, tum propter jejunia et subtilem nimis dietam,
regna circuit, regiones obambulat, evangelizans ubique regnum Dei,» etc. Adde quae hac de re leguntur in
ejus Vita et miraculis, et confer epistolam 355. Habitus est autem Spirae frequens principum conventus
sacrae expeditionis causa, ubi publice recitatas has Bernardi litteras quis dubitet? Hinc illa ad Spirenses
inscriptio: Domino et patri charissimo episcopo Spirensi, 0566D et universo clero et populo, Bernardus
Clarae-Vallis vocatus abbas, in spiritu fortitudinis abundare.
1. Sermo mihi ad vos de negotio Christi, in quo est utique salus nostra. Haec dico, ut excuset indignitatem
personae loquentis auctoritas Domini; excuset et consideratio propriae utilitatis. Modicus 0565A quidem
sum, sed non modicum cupio vos omnes in visceribus Jesu Christi. Ea nunc mihi ratio scribendi ad vos, ea
causa, ut universitatem vestram litteris audeam convenire. Agerem id libentius viva voce, si, ut voluntas non
deest, suppeteret et facultas. Ecce nunc, fratres, acceptabile tempus, ecce nunc dies copiosae salutis.
Commota est siquidem et contremuit terra, quia coepit Deus coeli perdere terram suam. Suam, inquam, in
qua est, Verbum Patris sui, docere visus, et annis plus quam triginta homo cum hominibus conversatus: suam
utique, quam illustravit miraculis, quam dedicavit sanguine proprio, in qua primi resurrectionis flores
apparuerunt. Et nunc peccatis nostris exigentibus, crucis adversarii caput extulerunt sacrilegum, depopulantes
0565B in ore gladii terram promissionis. Prope enim est, si non fuerit qui resistat, ut in ipsam Dei viventis
irruant civitatem, ut officinas nostrae redemptionis evertant, ut polluant loca sancta, Agni immaculati 327
purpurata cruore. Ad ipsum, proh dolor! religionis Christianae sacrarium inhiant ore sacrilego, lectumque
ipsum invadere et conculcare conantur, in quo propter nos Vita nostra obdormivit in morte.
2. Quid facitis, viri fortes? quid facitis, servi crucis? Itane dabitis sanctum canibus, et margaritas porcis?
Quam multi illic peccatores, confitentes peccata sua cum lacrymis, veniam obtinuerunt, postquam patrum
gladiis eliminata est spurcitia Paganorum! Videt homo malignus, et invidet; frendet 0565C dentibus et
tabescit. Excitat vasa iniquitatis suae, nec ulla quidem tantae pietatis signa aut vestigia relicturus, si quando
forte (quod Deus avertat!) obtinere valuerit illa sancta sanctorum. Verum id quidem omnibus deinceps
saeculis inconsolabilis dolor, quia irrecuperabile damnum, specialiter autem generationi huic impiissimae
infinita confusio, et opprobrium sempiternum.
3. Quid tamen arbitramur, fratres? Nunquid abbreviata manus Domini, aut impotens facta est ad
salvandum, quod ad tuendum et restituendum sibi haereditatem suam exiguos vermiculos vocat? Nunquid
non potest mittere Angelorum plus quam duodecim legiones, aut certe dicere verbo, et liberabitur terra?
Omnino subest ei, cum voluerit, posse: 0566A sed, dico vobis, tentat vos Dominus Deus vester. Respicit
filios hominum, si forte sit qui intelligat, et requirat, et doleat vicem ejus. Miseratur enim Dominus populum
suum, et lapsis graviter providet remedium salutare.
4. Considerate quanto ad salvandos vos artificio utitur, et obstupescite; intuemini pietatis ejus abyssum, et
confidite, peccatores. Non vult mortem vestram, sed ut convertamini, et vivatis; quia sic quaerit occasionem,
non adversum vos, sed pro vobis. Quid est enim nisi exquisita prorsus et inventibilis soli Deo occasio
salvationis, quod homicidas, raptores, adulteros, perjuros, caeterisque obligatos criminibus, quasi gentem
quae justitiam fecerit, de servitio suo submonere dignatur Omnipotens? Nolite 0566B diffidere, peccatores:
benignus est Dominus. Si vellet punire vos, servitium vestrum non modo non expeteret, sed nec susciperet
quidem oblatum. Iterum dico, pensate divitias bonitatis Dei altissimi, consilium miserationis attendite.
Necessitatem se habere aut facit, aut simulat, dum vestris cupit necessitatibus subvenire. Teneri vult debitor,
ut militantibus sibi stipendia reddat, indulgentiam delictorum, et gloriam sempiternam. Beatam ergo dixerim
generationem, quam apprehendit tam uber indulgentiae tempus, quam invenit superstitem annus iste
placabilis Domino, et vere jubilaeus. Diffunditur enim haec benedictio in universum mundum, et ad signum
vitae certatim convolant universi.
5. Quia ergo fecunda est virorum fortium terra 0566C vestra, et robusta noscitur juventute referta, sicut
laus est vestra in universo mundo, et virtutis vestrae fama replevit universum orbem; accingimini et vos
viriliter, et felicia arma accipite Christiani nominis zelo. Cesset pristina illa non militia, sed plane malitia,
qua soletis invicem sternere, invicem perdere, ut ab invicem consumamini. Quae miseros tam dira libido
excitat, quod proximi corpus gladio, cujus fortassis et anima perit, transverberent? Sed nec effugit qui
glorietur: et ipsius animam pertransibit gladius, cum solum hostem gaudeat cecidisse. Illi se dare discrimini
insaniae est, non virtutis: nec audaciae, sed amentiae potius est ascribendum. Habes nunc, fortis miles, habes,
vir bellicose, ubi dimices absque periculo; ubi et vincere gloria, et 0567A mori lucrum. Si 328 prudens
mercator es, si conquisitor hujus saeculi, magnas quasdam tibi nundinas indico; vide ne pereant. Suscipe
crucis signum, et omnium pariter, de quibus corde contrito confessionem feceris, indulgentiam obtinebis.
Materia ipsa si emitur, parvi constat: si devoto assumitur humero, valet sine dubio regnum Dei. Bene ergo
195

