curabitur, sed si abfuerit obstinatio. Attendite ergo ne lucem sensuum vestrorum propriae sententiae amor
obnubilet, quia unitatem assequi non meretur, quisquis non ipsam, sed quod vult ipse, tuetur. Unde rogo ut,
absque studio partium et propriae sententiae defensandae, utrum haec justa discidii causa sit discutiatis; et,
cum injustam esse cognoveritis, discissos animos uniatis. Nam ecce sub eadem Regula 0404C uterque
vestrum militat, qua speciali militia salutem aeternam se quisque vestrum posse consequi sperat. Quod si
neuter vestrum spe sua frustratur, nescio quis locus discordiae, quis discidio, quis oblocutioni superesse jam
possit.
11. Dixistis enim mirum esse si ejusdem propositi et professionis homines non eumdem institutionum
servaverint morem. Ad quod ego: si ejusdem propositi et professionis homines non eumdem institutionum
morem servaverint, et tamen observationibus diversis ad eamdem salutem et aeternam vitam pervenerint,
quid refert! Quid plane refert, quid obest, si vario tramite ad eamdem regionem, si multiplici via ad eamdem
vitam, si multiplici itinere 0404D ad eamdem, quae sursum est. Jerusalem pervenitur, quae est mater nostra?
Si enim tu, o Cluniacensis, Cisterciensem, aut tu, Cisterciensis, Cluniacensem in assumpto proposito errare
cognosceres, et juxta Scripturam, per viam quae videtur hominibus recta, ad interitum tendere praevideres;
justa, fateor, tibi esset causa fratrem corrigendi, revocandi, aut, si audire te nollet, objurgandi et detestandi.
Tunc certe si obloquereris, si contradiceres, si et odires, te juste judicare, te recte agere confiterer, maxime
cum de talibus audiam magnum prophetam Deo dicentem: Nonne qui oderunt te, Domine, oderam, et super
inimicos tuos tabescebam? Perfecto odio oderam illos, et inimici facti sunt mihi (Psal. CXXXVIII, 21, 22).
Gratularer insuper te non 0405A surdum esse auditorem Scripturae dicentis: Discurre, festina, suscita
amicum tuum; ne des somnum oculis tuis, nec dormitent palpebrae tuae (Prov. VI, 3, 4): et illius: Maledictus
217 qui prohibet gladium suum a sanguine (Jerem. XLVIII, 10). Tunc justas plane odiorum tibi causas esse
faterer, et ad debellandos hostes Dei, et eos qui secundum Apostolum in hypocrisi faciunt mendacium (I
Tim. IV, 2), gressus tuos et ego accinctus zeli gladio comes individuus comitarer. At nunc cum sub eadem
[supple regula] variis sed sacris institutis utrumque vestrum de terris ad coelos tendere videam, et per
diversas semitas ad idem bravium tendentes sic currere, ut comprehendatis: non superest tibi, ut mihi videtur,
causa aliqua indignandi, non odiendi, non obloquendi.
0405B 12. Sed exigis adhuc ut quod dixi probem, et quomodo sub eadem Regula, vel ejusdem Regulae
professione, per diversos tramites tuto monachus incedere possit ostendam. Ad quod mihi perfacilis patet
responsio, et auctoritas juncta rationi non deest: posse et te Cluniacensem tuo usu, et te Cisterciensem tuo
more, et feliciter per viam mandatorum Dei currere, et felicius ad finem cursui debitum pervenire. Et quia
eam, quae semper in talibus praemittenda est, auctoritatem praemisi; praemittatur et in hac serie ipsa, nec
ratio modico saltem intervallo disjungatur ab ipsa.
13. Sed quid objicis, frater? «Dico ejusdem Regulae professos ejusdem Regulae mandata non similiter
0405C observare.» Verum est, inquam, quod dicis, ejusdem Regulae mandata in quibusdam capitulis ab
ejusdem Regulae professis dissimiliter observari. Sed ne hujusmodi monachos propter ista reos existimes, ne
hac de causa praevaricationis arguere audeas, audi coelestem, imo Regis coelorum auctoritatem: Si oculus
tuus fuerit simplex, totum corpus tuum lucidum erit (Luc. XI, 34). Audi et Apostolum: Omnia vestra in
charitate fiant (I Cor. XVI, 14). Audi et patrem Augustinum: «Habe charitatem, et fac quidquid vis.» Audi et
ipsum Regulae scriptorem, imo ipsius Regulae dictatorem Spiritum sanctum: «Sic,» inquit, «abbas omnia
temperet atque disponat, ut animae salventur; et quod faciunt fratres, 0405D absque murmuratione faciant
(Reg. S. Benedicti, cap. 41).» Et quid clarius? quid apertius? quid lucidius? Nonne ipsa verborum serenitas
absque omni prorsus nubilo sese ostendit, et clarissimam veritatis lucem, remoto omnium nubium velamine,
mortalibus manifestat? Ecce Magister coelestis totum corpus tuum, o frater, simplicitate oculi, hoc est
universa opera tua, puritatis intentione, lucida esse docet: ecce post ipsum summus Ecclesiae doctor omnia
tua in charitate fieri praecipit: ecce maximus post Apostolos Ecclesiarum instructor, omnem tibi quae
volueris faciendi potestatem, charitate manente, concedit: ecce ipse, cui inniteris, Benedictus pater, abbatem
sic omnia temperare jubet, ut animae salventur et murmur absit: et saluti sub eadem Regula 0406A diversa
sequentium metuis! Nonne cernis tutissimos ab omni periculo, quorum (et quod majus est) praecepta a
qualibet varietatis mobilitate vel culpa, intentio salvandi animas juxta ipsam Regulam excusat!
14. Sed jam, ut et ipsa ratio auctoritatibus praemissis in omnibus famulari intelligatur, eique indivisibiliter
cohaerere, subjungantur aliqua de instanti quaestione capitula, in quibus simplici oculo, sincera charitate,
salvandarum animarum intentione, quaedam mutata monstrentur. Nam his demonstratis, nihil, ut arbitror,
quantum ad praesens negotium pertinet, tibi quaerendum relinquam. Simplici namque oculo tu uteris, qui
non ipsi post annum novitio aditum claustri aperis: 0406B quia, juxta apostolum (I Joan. IV, 1) et Regulae
verba (Reg. S. Benedicti, cap. 58), spiritum noviter venientis, utrum ex Deo sit, per totius anni spatium
perscrutaris. Simplici oculo et tu uteris, qui advenientem infra ejusdem anni metam suscipis: quia eum per
tantum temporis dilatum, ad pristinas faeces, et ad prioris vitae detestanda mala redire formidas. Simplici
oculo tu uteris, qui duabus tunicis, et duabus cucullis, vel ejusdem generis paucis additis vestibus contentus
es; quia etsi non praeceptum (ibid., cap. 55), consilium tamen vel existimationem scriptoris Regulae sequi,
quam alterius generis vestes addere vel assumere maluisti. Simplici oculo et tu uteris, qui usum 218
130

