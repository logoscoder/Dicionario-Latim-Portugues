atque omnium, quod in vobis est, deturpatis, pro quo magis nec vestris ipsis cervicibus parcendum a vobis
foret, si necessitas exegisset? Patres vestri Urbi orbem subjugaverunt: vos Urbem properatis orbi facere
fabulam. En Petri haeres Petri sede et urbe a vobis expulsus est: en rebus et domibus suis, vestris manibus
spoliati sunt cardinales atque episcopi ministri Domini. O popule stulte et insipiens, o columba seducta non
habens cor! Nonne ille caput, et illi oculi tui erant? Quid ergo nunc Roma, nisi sine capite truncum corpus,
sine oculis frons effossa, facies tenebrosa? Aperi, gens misera, aperi oculos tuos, et vide desolationem tuam
jamjamque imminentem. Quomodo in brevi mutatus est color optimus (Thren. 0439C IV. 1), facta est quasi
vidua domina gentium, princeps provinciarum (Thren. I. 1)?
4. Verum initia malorum sunt haec: graviora timemus. Numquid non prope interitum es, si persistis?
Revertere, revertere, Sunamitis, revertere ad cor tuum: agnosce jam vel sero, quae, quanta, a quibus patiaris,
vel passa sis. Recordare qua causa, quo fine, per quos, et in quos usus, non longe ante hos dies cunctarum,
quae in te sunt, ecclesiarum omnis orantus et census profligatus est. Quidquid in altaribus et in altarium
vasis, quidquid in ipsis sacris imaginibus auri et argenti reperiri tunc potuit, manibus impiorum direptum et
asportatum est. Quid ex his omnibus tu 0439D in tuis nunc marsupiis invenis? Porro decor domus Domini
irrecuperabiliter periit. Et nunc quid tibi visum est iterare malitiam, innovare denuo super te dies malos?
Quid modo vel lucri amplioris, vel certioris spei arridet tibi? nisi quod in eo novissima tua cernuntur
incautiora prioribus, quod tunc quidem non solum multi de plebe, sed etiam de clero, et de principibus
nonnulli per orbem in schismate illo faverunt tibi: nunc vero sicut manus tuae contra omens, sic manus
omnium contra te. Mundus est a sanguine tuo mundus omnis, praeter te solam, et filios tuos qui in te sunt.
Vae ergo 0440A nunc tibi, popule miserande, et vae duplo quam ante, non ab exteris nationibus, non a
feritate barbarorum, non a millibus armatorum. Vae tantum a facie tuorum tibi; vae a domesticis et amicis, a
clade intestina, a cruciatu praecordiorum, a tortionibus viscerum.
5. Agnoscisne jam quia non omnes pacifici qui domestici, nec omnes amici qui videntur? Et si alias
noveramus, sed nunc per te manifestius edocemur omnem veritatem illius sermonis Domini, quem dixit:
Quoniam inimici hominis domestici ejus. (Mich. VII, 6, et Matth. X, 36). Vae fratri a fratre in medio tui, et
filiis a parentibus! vae non a gladiis, sed a labiis iniquis et a lingua dolosa! Usquequo male in malo vos
alterutrum confortatis, et 0440B gladiis labiorum invicem sternitis, invicem perditis, ut ab invicem
consumamini? Congregamini, oves dispersae, redite ad pascua, redite ad Pastorem et Episcopum animarum
vestrarum. Redite, praevaricatores, ad cor. Quod loquor, non quasi hostis convicians, sed quasi amicus
objurgans. Habet vera amicitia nonnunquam 242 objurgationem, adulationem nunquam.
6. Sed jungimus et obsecrationem. Obsecramus pro Christo, reconciliamini Deo, reconciliamini
principibus vestris, Petrum loquor et Paulum, quos utique in vicario et successore suo Eugenio suis sedibus et
aedibus effugastis. Reconciliamini, inquam, orbis principibus, ne forte incipiat pro eis pugnare orbis terrae
contra insensatos. An nescitis 0440C quia his offensis nihil omnino valetis, his propitiis nihil omnino timetis?
Non, inquam, non timebis sub horum tutela millia populi circumdantis te, urbs inclyta, civitas fortium.
Reconciliare proinde illis, simul et millibus martyrum, qui quidem apud te, sed contra te sunt propter grande
peccatum quod peccasti, in quo et persistis. Reconciliare etiam omni Ecclesiae sanctorum, qui ubique
terrarum audito hoc verbo scandalizati sunt. Alioquin pagina ista contra te in testimonium erit: sed et ipsi
Apostoli et martyres tui stabunt in magna constantia adversus eos qui se angustiaverunt, et qui abstulerunt
labores eorum. Sed jam finem loquendi omnes pariter audiamus. Annuntiavi justitiam, praenuntiavi
periculum, 0440D veritatem non tacui, hortatus sum ad meliora: superest ut aut de vestra citius correctione
laetemur; aut de justa imminenti damnatione certi, inconsolabiliter lugeamus, arescentes et tabescentes prae
timore et exspectatione, quae supervenient universae urbi.
245

EPISTOLA CCXLIV. AD CONRADUM REGEM ROMANORUM. Hortatur Regem ad
defensionem auctoritatis pontificiae adversus rebelles Romanos.

1. Nec dulcius, nec amicabilius, sed nec arctius omnino regnum sacerdotiumque conjungi seu complantari
0441A in invicem potuerunt, quam ut in persona Domini ambo haec pariter convenirent; utpote qui factus est
nobis ex utraque tribu secundum carnem summus et Sacerdos, et Rex. Non solum autem, sed et commiscuit
ea nihilominus ac confoederavit in suo corpore, quod est populus christianus, ipse caput illius: ita ut hoc
genus hominum apostolica voce genus electum, regale sacerdotium appelletur (I Petr. II, 9.) In alia quoque
scriptura quotquot sunt praedestinati ad vitam, nonne omnes reges et sacerdotes nominantur (Apoc. I, 6, et V,
10.)? Ergo quae Deus conjunxit, homo non separet. Magis autem quod divina sanxit auctoritas, humana
studeat adimplere voluntas; et jungant se animis, qui juncti sunt institutis. Invicem se foveant, invicem
0441B se defendant, invicem onera sua portent. Ait Sapiens: Frater adjuvans fratrem, ambo consolabuntur
(Prov. XVIII, 19). Quod si alterutrum se (quod absit) corroserint et momorderint, nonne ambo desolabuntur!
Non veniat anima mea in consilium eorum qui dicunt, vel imperio pacem et libertatem Ecclesiarum, vel
Ecclesiis prosperitatem et exaltationem imperii nocituram. Non enim utriusque institutor Deus in
destructionem ea connexuit, sed in aedificationem.
145

