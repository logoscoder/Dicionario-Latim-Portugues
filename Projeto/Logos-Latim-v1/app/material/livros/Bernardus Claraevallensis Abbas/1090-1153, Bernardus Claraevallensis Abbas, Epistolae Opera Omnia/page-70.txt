filios hominum! Spiritum donavit, quem erat denuo ablaturus, ut esset supra modum peccans peccatum; et
gratia subintravit, ut abundaret delictum: quod tamen non fuit culpa dantis, sed addentis praevaricationem.
Sui nimirum arbitrii erat, quo male liber liberum habuit constristare spiritum, contemnere gratiam, nec
mancipare effectui suggestum Dei, ut posset dicere: Gratia Dei in me vacua non fuit (I Cor. XV, 10).
4. Tu si sapis, illius insipientia proderit tibi, et 0251A lavabis manus tuas in sanguine peccatoris, et curabis
cito absolvere te a laqueo perditionis, me a timore horribili. Ego enim haud secus fero, fateor, aversionem
tuam, quam eviscerationem meam: quoniam charissimus factus es mihi, et paterno te amplector affectu. Ea
propter ad omnem recordationem tui, animam meam transverberat gladius iste timoris, tanto acerbius, quanto
te minus timentem considero. Scio nempe, ubi de talibus legerim: Cum dixerint, pax et securitas, tunc
subitaneus eis superveniet interitus, tanquam in utero habenti, et non effugient (I Thess. V, 3). Multa autem
praesentio imminere tibi pavenda tardanti resipiscere, tanquam multa expertus, quae o si cognovisses et tu!
Crede ergo experto, crede amanti: cui ex altero non falli,, 0251B ex altero non fallere inesse cognoscis.
110

EPISTOLA CIX. AD ILLUSTREM JUVENEM GAUFRIDUM DE PERRONA, ET SOCIOS
EJUS. Nobiles juvenes ob religiosae vitae propositum praedicat et ad perseverantiam hortatur.

Dilectis filiis GAUFRIDO et sociis ejus, BERNARDUS abbas dictus Clarae-Vallis, spiritum consilii et
fortitu linis.
1. Sermo qui insonuit, aedificat multos, imo universam laetificat civitatem Dei, ita ut laetentur coeli, et
exsultet terra, et omnis lingua glorificet Deum de vestra conversione. Terra mota est, quia coeli distillaverunt
a facie Dei Sinai, pluentes istis diebus solito abundantius pluviam voluntariam, quam segregavit 0251C Deus
haereditati suae. Non apparebit ultra vacua in vobis crux Christi, quemadmodum in multis filiis diffidentiae,
qui tardantes converti ad Dominum de die in diem, improvisa morte subtracti, in puncto descendunt ad
inferos. Omnino refloruit et nunc quasi de novo lignum in quo pependit Dominus gloriae, qui mortuus est,
non tantum pro gente, sed ut filios Dei, qui erant dispersi, congregaret in unum. Ipse, ipse colligit vos, qui
diligit vos tanquam viscera sua, tanquam fructum pretiosissimum crucis suae, 0252A tanquam dignissimam
recompensationem effusi sanguinis sui. Si ergo gaudent angeli super uno peccatore poenitentiam agente
(Luc. XV, 10), quid in tam multis, et illis peccatoribus, qui, quanto illustriores videbantur in saeculo,
scientia, genere, juventute, tanto pluribus erant perditionis exemplum? Legeram, Non multos nobiles, non
multos sapientes, non multos potentes elegit Deus (I Cor. I, 26, 27); at nunc praeter regulam mira Dei
potentia talium convertitur multitudo. Vilescit gloria praesens, juventutis flos conculcatur, non reputatur
generositas; sapientia mundi stultitia judicatur; non acquiescitur carni et sanguini; parentum et charorum
renuntiatur affectibus; favores, et honores, et dignitates reputantur ut stercora, ut Christus lucrifiat. Laudarem
vos, si vobis haec accidisse 0252B ex vobis cognoscerem: caeterum digitus Dei est iste, mutatio plane
dexterae Excelsi. Datum optimum est, et donum perfectum 118, nec dubium quin descendens a Patre
luminum. Idcirco in ipsum omne praeconium jure referimus, qui facit mirabilia solus, qui fecit ne in vobis
otiosa jam esset ea, quae apud se est, copiosa redemptio.
2. Quid igitur opus est facto, dilectissimi, nisi ut satagatur quomodo laudabile propositum dignum
consequatur effectum? Studete proinde perseverantiae, quae sola virtutum coronatur. Non inveniatur apud
vos, Est et Non, ut sitis filii Patris vestri qui est in coelis, apud quem nimirum non est transmutatio, nec
vicissitudinis obumbratio. Vos quoque, fratres, in eamdem imaginem transformamini a claritate 0252C in
claritatem, tanquam a Domini Spiritu, curantes omni vigilantia et ipsi non inveniri leves, instabiles,
fluctuantes. Scriptum est enim: Vir duplex animo, inconstans est in omnibus viis suis (Jacobi I, 8); et rursum:
Vae ingredienti terram duabus viis! (Eccli. II, 14.) Et ego, charissimi, quantum congratulor vobis, tantum
gratulor et mihi, qui, ut accepi, dignus habitus sum minister eligi consilii hujus. Et consilium do, et auxilium
spondeo. Si videor necessarius, aut certe si dignus judicor, non recuso laborem, 0253A non deero pro viribus.
Devotus suppono humeros, etsi jam fessos, sarcinae huic, si mihi coelitus imponatur. Laetus et obviis, ut
dicitur, manibus excipio cives sanctorum, et domesticos Dei. Quam libens, juxta mandatum propheticum,
occurro cum panibus fugientibus a facie gladii, aquam fero sitientibus! (Isa. XXI, 14.) Reliqua posui in ore
nostri, imo et vestri Gaufridi. Quidquid vobis vice nostra dixerit ille, nostrum non dubitetis esse consilium.
111

EPISTOLA CX. AD PARENTES EJUSDEM GAUFRIDI CONSOLATORIA. Non esse cur
filium religiosum tanquam perditum lugeant, vel etiam cur delicatulo metuant.

1. Si filium vestrum Deus facit et suum, quid vos perditis, aut ipse quid perdit? Fit de divite ditior, 0253B
de nobili generosior, clarior de illustri; et, quod his omnibus majus est, sanctus de peccatore. Oportet autem
eum praeparari regno quod sibi paratum est ab origine mundi, atque hujus rei gratia modicum tempus, quod
vivere habet, manere nobiscum, donec abrasa spurcitia vitae saecularis, ac terreno deterso pulvere, coelesti
mansioni fiat idoneus. Si diligitis eum, gaudebitis utique quia vadit ad Patrem, et talem Patrem. Ipse quidem
vadit ad Deum, sed vos non perditis eum; quin potius multos per eum acquiritis vobis filios. Quotquot sumus
in Clara-Valle vel de Clara-Valle ipsum in fratrem, vos in parentes suscipimus.
70

