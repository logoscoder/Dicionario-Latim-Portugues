Babylonicos senes, species decepit eum (Dan. XIII, 8); nec, sicut Giezi, pecuniae amor (IV Reg. V, 20); nec
honoris ambitio, sicut Julianum Apostatam; sed fefellit illum sanctitas, seduxit religio, perdidit auctoritas
seniorum. Quaeris quomodo?
4. Primo quidem missus est magnus quidam prior 0072D ab ipso principe priorum; foris quidem apparens
in vestimentis ovium, intrinsecus autem lupus rapax; deceptisque custodibus, aestimantibus quippe ovem
esse, vae! vae! admissus est solus ad solam lupus 0073A oviculam. Nec refugit ovicula lupum, quem et ipsa
putabat ovem. Quid plura? attrahit, allicit, blanditur, et novi evangelii praedicator commendat crapulam,
parcimoniam damnat; voluntariam paupertatem, miseriam dicit; jejunia, vigilias, silentium, manuumque
laborem, vocat insaniam: e contrario otiositatem, contemplationem nuncupat; edacitatem, loquacitatem,
curiositatem, cunctam denique intemperantiam nominat discretionem. Quando, inquit, delectatur Deus
cruciatibus nostris? ubi praecipit Scriptura quempiam sese interficere? Qualis vero religio est fodere terram,
silvam excidere, stercora comportare? Nunquid non sententia Veritatis est, Misericordiam volo, et non
sacrificium? (Matth. IX, 13.) et, Nolo mortem peccatoris, sed magis ut convertatur 0073B et vivat? (Ezech.
XXXIII, 11.) et, Beati misericordes, quoniam ipsi misericordiam consequentur? (Matth., V, 7.) Utquid vero
Deus cibos creavit, si non liceat manducare? utquid nobis corpora dedit, si prohibeat sustentare? Denique,
qui sibi nequam, cui bonus? (Eccli. XIV, 5.) Quis unquam sanum sapiens, carnem suam odio habuit? (Ephes.
V, 29.)
5. Talibus tandem allegationibus male credulus puer circumventus seducitur, seductorem sequitur,
Cluniacum ducitur; tondetur, raditur, lavatur; exuitur rusticanis, vetustis, sordidis; induitur pretiosis, novis ac
nitidis; et ita in conventum suscipitur. Sed cum quali putas honore, cum quo triumpho, cum quanta
reverentia? Defertur ei super omnes coaetaneos suos, et tanquam victor rediens a pugna, sic laudatur 0073C
peccator in desideriis animae suae (Psal. X, 3). Sustollitur in altum, statu non mediocri collocatur, ita ut
multis senioribus praelatus sit adolescens: favet, blanditur, congratulatur ei universa fraternitas; exsultant
omnes, tanquam victores capta praeda, quando dividunt spolia (Isai. IX, 3). O Jesu bone! quam multa facta
sunt pro unius animulae perditione! Cujus ad haec quantumlibet robustum pectus non emollesceret? cujus
interior, quantumvis spiritualis, oculus non turbaretur? cui inter talia ad suam liceat recurrere conscientiam?
quis denique in tanta pompa vel veritatem valeat agnoscere, vel obtinere humilitatem?
6. Mittitur interea pro eo Romam. Apostolica 0073D compellatur auctoritas; et ut Papa non neget
assensum, suggeritur ei infantem olim a parentibus oblatum fuisse monasterio. Non fuit qui refelleret (nec
enim contradictor est exspectatus), judicatum est de parte, abjudicatum absentibus. Justificati sunt qui
injuriam fecerunt, exciderunt a causa qui passi sunt, absque satisfactione absolvitur reus. Firmatur privilegio
crudeli nimium clemens sententia absolutionis; quo reportato 4 confirmaretur fluctuanti male suasa stabilitas,
securitas dubitanti. Et hic tenor litterarum, haec judicii summa, haec totius causae definitio, ut teneant qui
tulerunt, sileant qui amiserunt: inter haec autem pereat anima pro qua Christus 0074A mortuus est, et hoc,
quia Cluniacenses volunt. Fit professio super professionem, vovetur quod non solvetur; proponitur quod non
tenebitur; et cum primum pactum irritum factum sit, in secundo geminatur praevaricatio, et fit supra modum
peccans peccatum (Rom. VII, 13).
7. Veniet, veniet qui male judicata rejudicabit, illicite jurata confutabit; qui faciet judicium injuriam
patientibus (Psal. CXLV, 7), qui judicabit in justitia pauperes, et arguet in aequitate pro mansuetis terrae
(Isai. XI, 4). Veniet pro certo, qui per prophetam minatur in Psalmo dicens: Cum accepero tempus, ego
justitias judicabo (Psal. LXXIV, 3). Quid faciet de injustis judiciis, qui ipsas quoque justitias judicabit?
Veniet, inquam, veniet dies 0074B judicii: ubi plus valebunt pura corda, quam astuta verba; et conscientia
bona, quam marsupia plena: quandoquidem Judex ille nec falletur verbis, nec flectetur donis. Tuum, Domine
Jesu, tribunal appello: tuo me judicio servo, tibi committo causam meam, Domine Deus sabaoth, qui judicas
juste, et probas renes et corda (Jerem. XI, 20); cujus oculi sicut fallere nolunt, ita falli non possunt; tu vides
qui tua, vides qui quaerunt et sua (I Cor. XIII, 5). Tu nosti quibus ei visceribus in cunctis tentationibus suis
semper adfuerim, quantis pro eo gemitibus aures tuae pietatis pulsaverim, qualiter ad quaeque illius scandala,
perturbationes, molestias ego urebar, torquebar, affligebar. Et nunc timeo ne frustra. Puto enim, quantum
expertus sum, adolescentis per se 0074C satis ferventis et insolescentis nec corpori talia expedire fomenta,
nec menti illa gloriae tentamenta. Itaque, arbiter meus Domine Jesu, de vultu tuo judicium meum prodeat,
oculi tui videant aequitatem (Psal. XVI, 2).
8. Videant et judicent, quid potius stare debuerit, an votum patris de filio, an filii de se ipso, praesertim
cum filius aliquid majus devoverit. Videat et famulus tuus legislator noster Benedictus, quid regularius fuerit,
utrum quod factum est de infantulo, nesciente ipso; an quod ipse per se postmodum prudens et sciens fecit,
cum jam aetatem haberet ut de se loqueretur. Quanquam dubium non sit; promissum illum fuisse, non
donatum. Nec 0074D enim petitio quam Regula praecipit, pro eo facta fuit a parentibus; nec manus illius
cum ipsa petitione involuta palla altaris, ut sic offerretur coram testibus. Ostenditur deinde terra, quae cum
illo, et pro illo dicitur data fuisse, Sed si cum terra eum receperunt, cur non et cum terra eum retinuerunt? An
forte requirebant magis datum quam fructum, et pluris aestimata est terra quam anima? Alioquin oblatus
monasterio, quid quaerebat in saeculo? nutriendus Deo, cur expositus erat diabolo? Ovis Christi cur inventa
2

