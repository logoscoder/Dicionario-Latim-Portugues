est patere morsibus lupi? De saeculo quippe, non de Cluniaco, te teste, Roberte, venisti Cistercium.
Quaesisti, petisti, pulsasti; sed 0075A pro tui adhuc teneritudine, te licet invito, dilatus es per biennium. Quo
tempore patienter expleto, et absque calumnia, tuis demum precibus, multisque (si meministi) lacrymis, diu
exspectatam impetrasti misericordiam; et quem satis desideraveras ingressum, obtinuisti. Post haec per
annum juxta Regulam (Reg. S. Benedicti, capp. LVIII, 58, 59), in omni patientia probatus, perseveranter et
sine querela conversatus, post annum sponte professus; tunc primum saeculari veste rejecta, religionis
habitum suscepisti .
9. O insensate puer! quis te fascinavit non solvere vota tua, quae distinxerunt labia tua? Annon vel ex ore
tuo justificaberis, vel ex ore tuo condemnaberis? Quid de parentis voto sollicitus es, 0075B negligens tui;
cum ex ore tuo, non illius, habeas judicari; tuorum, non illius, vota labiorum exigendus sis? Et quid tibi 5
frustra quispiam blanditur de absolutione apostolica, cujus conscientiam divina ligatam tenet sententia?
Nemo, inquit, mittens manum suam ad aratrum, et respiciens retro, aptus est regno Dei (Luc. IX, 62).
Nunquid et hoc persuadebunt non esse retro respicere, qui dicunt tibi: Euge, euge? (Psal. XXXIX, 16.)
Filiole, si te lactaverint peccatores, ne acquiescas eis (Prov. I, 10). Noli credere omni spiritui (I Joan. IV, 1).
Sint tibi multi necessarii, unus autem sit sibi consiliarius de mille (Eccli. VI, 6). Tolle occasiones, respue
blandimenta, adulationibus claude aures, te interroga de te, quia tu te melius nosti quam alius. Attende cor
0075C tuum, discute intentionem, consule veritatem: tua tibi conscientia respondeat, cur abieris, cur Ordinem
tuum, cur fratres, cur locum, cur me, qui et tibi propinquus carne, et propinquior spiritu sum, deserueris. Si ut
arctius, ut rectius, ut perfectius viveres; securus esto, quia non retro aspexisti: sed et gloriare cum Apostolo
dicens: Quae retro oblitus, et ad ea quae ante sunt extentus, sequor ad palmam gloriae (Philipp. III, 13). Sin
alias, noli altum sapere, sed time (Rom. XI, 20): quoniam, ut cum venia tui dixerim, quidquid tibi amplius
indulges in victu, vestituque superfluo, in verbis otiosis, in vagatione licentiosa et curiosa, quam videlicet
promisisti, quam apud nos tenuisti; hoc procul 0076A dubio retro aspicere est, praevaricari est, apostatare
est.
10. Et haec dico, fili, non ut te confundam, sed ut tanquam filium charissimum moneam: quia etsi multos
habeas in Christo paedagogos, sed non multos patres (I Cor. IV, 14). Nam si dignaris, et verbo, et exemplo
meo in religionem ego te genui. Nutrivi deinde lacte, quod solum adhuc parvulus capere poteras; daturus et
panem, si exspectares ut grandesceres. Sed heu! quam praepropere et intempestive ablactatus es! Et vereor ne
totum quod foveram blandimentis, roboraveram adhortationibus, orationibus solidaveram; jamjamque
evanescat, deficiat, pereat; et lugeam miser, non tam cassi laboris damnum, quam damnatae sobolis
miserabilem casum. 0076B Placetne tibi quod alius nunc glorietur de te, qui nihil utique laboravit in te?
Simile mihi contigit, quod et illi meretrici apud Salomonem: cui videlicet parvulus suus ab altera, quae suum
a se oppressum exstinxerat, furtim sublatus est (III Reg. III, 20). Tu quoque de sinu mihi, et utero abscissus
es. Ablatum gemo, repeto violenter avulsum. Non possum oblivisci viscera mea; quorum nimirum parte
detracta non modica, non potest nisi torqueri pars reliqua.
11. Verumtamen quo tuo commodo, qua tui necessitate hoc nobis moliti sunt amici nostri? quorum manus
sanguine plenae sunt (Isai. I, 15; LIX, 3), quorum animam meam pertransivit gladius (Luc. II, 35), quorum
dentes arma et sagittae, et lingua 0076C eorum gladius acutus (Psal. LVI, 5). Nam utique mihi, si in 6 aliquo
unquam eos offenderam (quod utique mihi conscius non sum), plenam prorsus rependere vicem. Mirum vero
si non plus talione recepi; si videlicet tale aliquid in eos deliquisse potui, quale nunc ab eis pertuli. Nam, ut
verum fatear, non os de ossibus meis, vel carnem de carne mea; sed tulerunt mihi gaudium cordis mei,
fructum spiritus mei, coronam spei meae, et (velut mihi sentire videor) animae meae dimidium. Utquid hoc?
forte miserti sunt tui: et caeco caecum ducenti indignantes, ne perires post me, in suum te transtulere
ducatum. O molesta charitas! o dura necessitudo! Tantum tuam dilexere salutem, ut in meam impingerent.
0077A Nisi me perempto, tu salvari non poteras? Et utinam ipsi te absque me salvent. Utinam et si ego
moriar, vel tu vivas. Sed quid? Salus ergo magis in cultu vestium, et ciborum est opulentia, quam in sobrio
victu vestituque moderato? Si pelliciae lenes et calidae, si panni subtiles et pretiosi, si longae manicae et
amplum caputium, si opertorium silvestre et molle stamineum, sanctum faciunt; quid moror et ego quod te
non sequor? Sed haec infirmantium sunt fomenta, non arma pugnantium. Ecce enim qui mollibus vestiuntur,
in domibus regum sunt (Matth. XI, 8). Vinum et simila, mulsum et pinguia corpori militant, non spiritui.
Frixuris non anima saginatur, sed caro. Multi in Aegypto fratres, multo tempore Deo sine piscibus servierunt.
Piper, gingiber, cuminum, 0077B salvia, et mille hujusmodi species salsamentorum, palatum quidem
delectant, sed libidinem accendunt. Et tu mihi in his securitatem pones? tu cum hujusmodi tutam duces
adolescentiam? Prudenter sobrieque conversanti satis est ad omne condimentum sal cum fame; qua sola non
exspectata, necesse est alias atque alias de nescio quibus succis extraneis confici permistiones, quae videlicet
palatum reparent, gulam provocent, excitent appetitum.
12. Sed quid faciet, inquis, qui aliud non potest? Bene. Scio quia delicatus es, et quod his assuetus modo,
duriora non possis. Sed quid, si potes facere ut possis? Quaeris quomodo? Surge, praecingere, tolle otium,
exere vires, move brachia, complosas explica manus, exercitare in aliquo; et statim senties 0077C sola te
appetere quae famem tollant, non fauces demulceant. Reddet quippe sapores rebus exercitium, quos tulit
3

