ecclesiasticam redoleant gravitatem. Quod si nova audire libet, et causa requirit; ea, ut dixi, recipienda
censuerim, quae cordibus audientium, quo gratiora, eo utiliora reddat et eloquii dignitas, et auctoris. Porro
sensa indubitata resplendeant veritate, sonent justitiam, humilitatem suadeant, doceant aequitatem: quae
etiam lumen veritatis mentibus pariant, formam moribus, crucem vitiis, affectibus devotionem, sensibus
disciplinam. Cantus ipse, si fuerit, plenus sit gravitate; nec lasciviam resonet, nec rusticitatem. Sic suavis, ut
non sit levis; sic mulceat aures, ut moveat corda. Tristitiam levet, iram mitiget; 0611A sensum litterae non
evacuet, sed fecundet. Non est levis jactura gratiae spiritualis, levitate cantus abduci a sensuum utilitate, et
plus sinuandis intendere vocibus, quam insinuandis rebus.
3. En qualia oportet esse quae in audientiam Ecclesiae veniunt, qualemve horum auctorem. Numquid talis
ego, aut talia quae paravi? Et tamen de paupertate 358 mea, te pulsante, te inquietante, et si non quia amicus
es, certe ob tuam importunitatem surgens, juxta verbum Domini, praestiti quod petisti (Luc. XI, 8). Praestiti
dico, non quod tibi ad votum, sed quod mihi ad manum venire potuit, pro posse utique meo, non pro velle
tuo. Servata tamen antiquorum veritate scriptorum, quae tu mihi transmiseras, de vita Sancti duos Sermones
dictavi 0611B qualicunque sermone meo: illud quantum potui cavens, ut nec brevitas obscuros, nec prolixitas
redderet onerosos. Deinde, quod ad cantum spectat, hymnum composui, metri negligens, ut sensui non
deessem. Responsoria duodecim, cum antiphonis viginti septem suis in locis disposui, addito responsorio
uno, quod prioribus Vesperis assignavi; itemque duobus aliis brevibus ipso die festo pro vestra regulari
consuetudine, uno ad Laudes, altero ad Vesperas decantandis. Et pro his omnibus mercedem flagito, sequor
retributionem. Quidni sequar? 0612A Sive placeant, sive non; mea non refert, qui quod habui, dedi. Ergo
merces mea, oratio vestra.
402

EPISTOLA CCCXCIX. AD LELBERTUM ABBATEM SANCTI-MICHAELIS. Monachum
quemdam a perverso peregrinationis proposito dehortatus, remittit ad suum monasterium.

Patri et amico suo LELBERTO, Sancti-Michaelis abbati, frater BERNARDUS, eorum, qui in Clara-Valle
sunt, servorum Dei inutilis servus, debitum dilectionis affectum.
Hic filius vester peregrinationem, quam, etsi vestra licentia susceperat, nostro consilio deserens, ad vos
reversus est. Cum enim cognovissemus, viam illam et eum requisisse per levitatem, et vos ob 0612B illius
improbitatem annuisse; dure, ut dignus erat, increpatum reverti persuasimus, suae siquidem, quantum
conjicere potuimus, levitatis et improbitatis poenitentem, ac de caetero emendationem pollicentem: rectius
judicantes, quantumlibet reum in suo monasterio monachum poenitentiam agere, quam foris vagando
provincias circumire. Neque enim terrenam, sed coelestem requirere Jerusalem, monachorum propositum est;
et hoc non pedibus proficiscendo, sed affectibus proficiendo. Vos autem, pater, non molestam habeatis ejus
reversionem, etsi 0613A suspectam habeatis ejus conversationem: quin potius gaudete, quia hic filius vester
mortuus fuerat, et revixit; perierat, et inventus est (Luc. XV, 32).
403

EPISTOLA CD. AD ABBATEM LAETIENSEM. Fratrem Robertum recipi, et benignius
tractari, ac statutum abbatis sibi renuntiari cupit.

Venerabili patri Laetiensis monasterii, ac filiis ejus, frater BERNARDUS, servorum Dei, qui in ClaraValle sunt, inutilis servus, servire Domino in timore, et exsultare ei cum tremore.
Remisimus vobis fratrem Robertum, primum pro eo et cum eo precantes, ut clementius cum ipso 359
agatur in recipiendo, quam cum caeteris solet fugitivis revertentibus. Non enim par esse debet 0613B poena,
ubi dispar est causa. Deinde ut ab obedientia , in qua cum periculo (ut ipse dicit) animae suae diu invitus
detentus est, amoveatur; et ad aliam, in qua securius et salubrius vivat, transferatur. Alioquin, quantum
intentionem hominis attendo, timeo ne illum irrevocabiliter amittatis. Caeterum autem audivimus dominum
abbatem graviter infirmari: cujus nobis vel vitam, vel mortem flagitamus citius renuntiari, ut aut de vita, licet
mortali, recipiamus gaudium; aut de morte, licet vitali, luctum; sive, ut verius fatear, de qualibet et gaudium
simul et luctum. De vita quidem ipsi condolentes [al. de vita utique ipsi condolentes], quod sit retardatus; sed
nobis gaudentes, quibus est reservatus: de morte vero ipsi nimirum congratulantes pro adepto 0613C
praemio, nobis autem gementes pro adempto necessario.
404

EPISTOLA CDI. AD ABBATEM BALDUINUM DE CASTELLIONE. Timorem ei eximit, ex
imprudenti cujusdam verbo natum.

Et in hoc cognovi quod diligis nos, quoniam timuisti nos. Verumtamen gaude, quia timor, quem timebas,
non accidit nobis. Diligenter est res inquisita, 0614A quemadmodum monuisti, et inventus est dolus in ore
ejus qui ista dixit tibi. Unum e duobus nullatenus dubites, hominem videlicet aut ex malignitate, aut ex
suspicione locutum. Procul dubio convertetur dolor ejus in caput ejus, et in verticem ipsius iniquitas ejus
descendet. Reus est enim illius rei, quam alteri conatur impingere.

214

