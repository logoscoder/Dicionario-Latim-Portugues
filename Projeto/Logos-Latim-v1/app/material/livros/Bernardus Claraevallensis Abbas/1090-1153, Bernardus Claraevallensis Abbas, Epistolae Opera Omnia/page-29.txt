dicitur: Cum consummatus fuerit homo, tunc incipit (Eccli. XVIII, 6). Indicium ergo tuae consummationis est
quod nunc coepisti; et in quo arbitrabaris te non comprehendisse, jam comprehenderas. Nemo quippe
perfectus, qui perfectior esse non appetit; et in eo quisque perfectiorem se probat, quo [al. quod] ad majorem
tendit perfectionem.
2. Sed ecce, charissime, is cujus invidia mors intravit in orbem terrarum, arcum suum tetendit, et paravit
illum: et quia pulsus de corde tuo intus potestatem amisit, foris saeviet quantum poterit. Et, ut apertius
loquar, nescis quia Pharisaei scandalizati 0140C sunt in hoc verbo quod fecisti? Sed memento non omnium
scandalum magnopere esse curandum, juxta responsionem Domini dicentis: Sinite illos; caeci sunt, et duces
caecorum (Matth. XV, 14). Melius est enim ut scandalum oriatur, quam veritas relinquatur (GREG. homil. 7
in Ezech.). Memento, qui natus fuerit in ruinam et resurrectionem multorum (Luc. II, 34); et non mireris, si
tu quoque aliis quidem sis odor vitae in vitam, aliis odor mortis in mortem. Si maledictiones intentaverint, si
anathematum intorserint spicula, audi Isaac pro te respondentem: 48 Qui maledixerit tibi, sit ille maledictus;
et qui benedixerit tibi, benedictionibus repleatur (Gen. XXVII, 29). Sed et tu muro inexpugnabili
conscientiae tuae circummunitus, de intus responde, et dic: Si consistant 0140D adversum me castra, non
timebit cor meum; si exsurgat adversum me praelium, in hoc ego sperabo (Psal. XXVI, 3). Non enim
confunderis cum sic loqueris inimicis tuis in porta. Confido autem in Domino, quod si ad primos ictus
fortiter steteris, et nec minis eorum cesseris nec blandimentis, cito conteres Satanam sub pedibus tuis: et tunc
videbunt recti et laetabuntur, et omnis iniquitas oppilabit os suum.
35

EPISTOLA XXXV. AD MAGISTRUM HUGONEM FARSITUM. Humberti cujusdam
causam ei commendat, monetque ut in sententia quadam erronea corrigi non erubescat.

0141A
Charissimo fratri et coabbati suo HUGONI, frater BERNARDUS, debitum sincerissimae dilectionis
affectum.
Humbertum istum, injuste, ut aiunt, exhaeredatum, cujus nos pro Dei amore apud vestrum Comitem
causam tueri suscepimus, de vestra confidentes charitate vestro patrocinio committimus, per vos, ut fideliter
speramus, terrae principi, coeli Domino cooperante, reconciliandum; patriae, uxori, filiis, rebus et amicis suis
restituendum. Hoc autem 0141B satagendo, et egenum de manu peccatoris liberabitis, et oppressoris ipsius
nihilominus saluti consuletis: nobis quoque vos non mediocriter officiosum exhibebitis; sed et officium
implendo pacificorum, vobis inter filios Dei sedem in excelso collocabitis. De caetero, epistolam illam, quam
ad me jam olim scribere Sanctitas vestra dignata est, non me (sicut vos audisse audivi) incendio tradidisse,
sed penes me adhuc servare noveritis. Quid enim hoc livoris, imo furoris fuisset, opus utile et laudabile, ubi
nihil nisi quod sanae fidei, quod doctrinae saluberrimae, quod aedificationis spiritualis est deprehendi,
temerario damnare judicio? excepto, quia inter amicos contra veritatem nulla debet esse meticulosa, cum sit
0141C periculosa, palpatio, quod hoc me, fateor, movit et movet, quod illam inter nos jam ante habitam de
0142A sacramentis collationem, in principio praedicti opusculi defendere et astruere conati estis. In qua
utique collatione, si vestrae summam sententiae bene meministis, an sensui conveniat [al. congruat]
ecclesiastico, vos videritis. Vestrae autem ingenuae humilitatis est non erubescere corrigi, si quid aliquando
aliter sapuistis. Valete.
36

EPISTOLA XXXVI AD EUMDEM. Respondet litteris Hugonis, suadetque ut ab impugnanda
episcopi jam defuncti sententia desistat.

Dilectissimo suo, et olim, et modo, Dei gratia sancto abbati HUGONI, frater BERNARDUS de ClaraValle, irreverberatum sincerae dilectionis affectum.
0142B Ad litteras vestrae dignationis, licet quidem breviores quam cupierim, longiores tamen quam
meruerim, rescribere largius et debui, et volui: sed 49 festinans nuntius non permisit. Ne tamen vacuus
omnino recederet, pro tantis, quarum me debitorem agnosco, has tantillas, quas et vix exspectavit,
velocissime reddidi. Ubi primum breviter ac veraciter insinuo, antiquum nostrum et dilectorem, et dilectum,
totis me charitatis visceribus et suscipere ut catholicum, et suscipere [al. venerari] ut sanctum, et amplecti ut
charissimum. Siquidem de integritate fidei, credo vestrae confessioni; famae et opinioni, de sanctitate; de
affectu, quem erga vos me habere protestatus sum, propriae conscientiae. Nam, quod illius sententiae, 0142C
quae meae simplicitati merito, ut mihi videbatur, 0143A scrupulum movebat, oblitum vos esse fatemini, tam
libenter accipio, quam laetus compendiosam purissimae veritatis assertionem in litteris vestris novissimis
lego: ita ut me potius sensa vestra non intellixisse, quam vos quidpiam mali sensisse pene crediderim. Deinde
modestiae vestrae fraterna praesumptione consulo, quatenus episcopum sanctum et doctum, quem quiete
vivere permisistis, mortuum inquietare desinatis: ne, dum non valentem pro se respondere reprehenditis,
magis hoc ex charitatis inopia, quam veritatis fiducia descendere, totam pro eo respondentem Ecclesiam
audiatis. Pro Humberto, sicut rogavi vos, iterum rogo; ut vestrum ei, cum poteritis, nec consilium desit, nec
patrocinium. Valete.
29

