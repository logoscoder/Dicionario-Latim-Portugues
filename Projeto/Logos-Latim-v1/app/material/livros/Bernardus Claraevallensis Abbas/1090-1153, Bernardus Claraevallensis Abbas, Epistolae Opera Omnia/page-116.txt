3. Memento etiam voci tuae dare vocem virtutis. Quid illud, inquis? Ut opera tua verbis concinant, imo
verba operibus, ut cures videlicet prius facere quam docere. Pulcherrimus ordo est et saluberrimus, ut onus
quod portandum imponis, tu portes prior; et ex te discas qualiter oporteat aliis moderari. Alioquin
subsannabit te sapiens, utpote pigrum illum, cui labor sit manum porrigere ad os (Prov. XXVI, 15): arguet te
et Apostolus dicens; Tu qui alios doces, teipsum non doces (Rom. II, 21). Sed et notaberis 0370B vitio
Pharisaeorum, qui alligant onera gravia et importabilia, et imponunt ea in humeros hominum, digito autem
suo nolunt ea movere (Matth. XXIII, 4). Sermo quidem vivus et efficax, exemplum est operis, facile faciens
suadibile quod dicitur, dum monstrat factibile quod suadetur. Ergo in his duobus mandatis, verbi scilicet
atque exempli, summam tui officii ad conscientiae securitatem pendere intellige. Tu tamen, si sapis, junges et
tertium, studium videlicet orationis, ad complementum utique trinae illius repetitionis in Evangelio de
pascendis ovibus (Joan. XXI, 15-17). In hoc noveris illius trinitatis sacramentum in nullo frustratum a te, si
pascas verbo, pascas exemplo, pascas et sanctarum fructu orationum. Manent itaque tria haec: verbum,
exemplum, 0370C oratio: major autem his est oratio. Nam etsi, ut dictum est, vocis virtus sit opus; et operi
tamen et voci gratiam efficaciamque promeretur oratio. Heu avellor, abripior! non licet ultra. Illud tamen
breviter admonitus sis, ut, quam citius poteris, gravi me cures solvere cura; et quid sibi vult, quod inter alia
questus es, vulnus a quo non sperabas te pertulisse, non negligas manifestius aperire: id enim anxie me
sollicitat.
203

EPISTOLA CCII. AD CLERUM SENONENSEM. Electionem novi Praesulis non inconsulte
et praecipitanter instituendam.

Destituti benedicto pastore vestro, opus est, 0370D charissimi, ut de substituendo alio sollicite satagatis.
Sed sane id non praecipitanter agendum, non tumultuose aut inconsulte, ne forte vacuetur quod praeter
rationem et ordinem praesumetur et vos intrare incipiatis circuitum quorumdam qui in circuitu vestro sunt.
De vicinis, si placet, Ecclesiis sumite experimentum; et illarum vexatio det intellectum auditui in causa
praesenti. Grandis quippe res 0371A est in manibus, nobili Senonensi Ecclesiae instaurare pastorem. Grandis
prorsus, nec sine grandi adorienda consilio. Exspectandum proinde suffraganeorum consilium episcoporum,
exspectandus assensus Religiosorum qui sunt in episcopatu, atque in commune tractandum commune
negotium. Alioquin, dilectissimi, moleste, credite, intuebimur tribulationem Ecclesiae vestrae, moleste
vestram ipsorum confusionem. Quod utrumque continget facile, si illud contingat effici, quod oporteat
revocari. Ergo indicatur jejunium, convocentur episcopi, Religiosi adsciscantur: nec sua (quod absit!)
solemnitate fraudetur tanti sacerdotis rite celebranda electio, Aderit, ut confidimus, Spiritus sanctus votis
vestris, et honor erit vobis 194 honorificantibus 0371B ministerium vestrum, dum pari voto et consilio
studueritis quod gloria sit Dei, et salus populi.
204

EPISTOLA CCIII. AD ATTONEM EPISCOPUM ET CLERUM TRECENSEM. Monet ut
Ansellum clericum Trecensem ab armis et conjugio revocent.

Legimus, Si erraverit quis ex vobis a veritate, et converterit quis eum, scire debet quoniam qui converti
fecerit peccatorem ab errore viae suae, salvabit animam ejus a morte, et operit multitudinem peccatorum
(Jac. V, 19, 20). Errat Ansellus noster, errat: cui dubium? Si dimittimus eum sic, non solus errabit. Quantos
trahet post se suo exemplo illustrissimus juvenis? Nec modo sequaces, sed et omnes qui poterunt eum
revocare, nec revocabunt, eodem errore 0371C judicamus involvi. Mundus ego sum a sanguine ejus. Et ei
praedixi per epistolam, et vobis nunc dico, quia rem illicitam praesumit. Nec clerici est pugnare armis
militaribus, nec subdiaconi uxorem ducere . Annuntiate peccatori opus ejus, ne ille in peccato suo moriatur,
sanguinem vero ejus de manu vestra requirat qui suo eum redemit sanguine pretioso. En de coelo clamat:
Virgo Israel corruit, et non est qui sublevet eam (Amos V, 2). Quousque in luto aurum jacet? Tollite
margaritam, tollite, levate 0372A splendidissimam atque pretiosissimam gemmam de sterquilinio: levate
eam, antequam porcorum, id est spurcorum spirituum, pedibus conculcetur, et jam non sit vas in honorem,
sed in contumeliam.
205

EPISTOLA CCIV. AD ABBATEM SANCTI-ALBINI Suum erga eum affectum aperit:
mutuum vero conspectum, si praesens vita non permittat, futurae reservari.

Etsi facie ignotus es mihi, sed non fama: nec parum aut vile quid tui gratulor me tenere munere illius. Nam
talis, fateor, per eam insinuatus es meo pectori, ut, licet in multis occupatum, ipsa tamen serenissima
recordatio tui, mi dilectissime frater [al. mi dulcissime frater], facile me plerumque ex 0372B omnibus
vindicet sibi, ita ut in ea libenter immorer et suaviter requiescam. Caeterum quo memoriam plus accepto, eo
avidius suspiro praesentiam Sed quando istud, aut si quando istud? Utique etsi non ante, profecto in civitate
Dei nostri: si tamen non habemus hic manentem civitatem, sed illam inquirimus. Ibi, ibi videbimus nos, et
gaudebit cor nostrum. Interim vero delectabor et laetabor nihilominus in his quae dicta sunt mihi, sperans et
exspectans quod reliquum est de visione corporali in die Domini, ut gaudium meum plenum sit. Adde,
116

