ovili suo propter colorem, qui de tam semotis regionibus, de tam diversis religionibus, in uno christianae
fidei ovili Judaeum congregavit pariter et Gentilem.
22. Hoc fortassis docuit et patientia illius sancti patriarchae Jacob, qui decies a Laban immutatam
mercedem aequo animo tulit: et nihil differre inter album et nigrum, vel varium pecus, eodem boni pastoris
animo et cura multicolorem gregem pascendo monstravit (Gen. 30). Et cum dicat Apostolus: In Christo Jesu
neque circumcisio aliquid valet, neque praeputium, sed nova creatura (Gal. VI, 15); et alio loco, Ubi non est
Gentilis et Judaeus, circumcisio et praeputium, Barbarus et Scytha, servus et liber, sed omnia et in omnibus
Christus (Coloss. III, 0411A 11); quis puerilis animus in tantum desipere potuit, ut vel variarum vestium
colorem, vel diversum consuetudinum morem, servata nova creatura in Christo aliquid, quantum ad salutem
differre putaret? Quod si quantum ad salutem nil refert, cur varius vestium color monachos separat? cur
schisma generat? cur animos dividit? cur charitatem laedit? Non est, non est causa aliqua, non ratio ulla, non
dico audiendi, non dico dividendi, sed nec grunniendi in istis. Habes tu idoneum defensorem albedinis tuae,
simplicem, ut supra dixi, oculum conscientiae tuae: quo, ne longo temporis usu niger inductus, putaret
nonnisi sub atro colore suo monachum esse posse, albam cucullam et tunicam induisti; et quia sub nigrorum
habitu innumerabiles 0411B hujus Ordinis tepefactos a proposito cernebas, ad majorem et novum monasticae
religionis fervorem hoc hactenus inusitato vestium candore excitare arte laudabili voluisti. Habes et tu non
dissimiliter probabilem auctorem nigredinis tuae, longissimum a patribus traditum consuetudinis morem: quo
tutior tibi videris sequendo vetera, quam adinveniendo nova. Habes uterque utriusque coloris tui
inexpugnabilem propugnatricem ipsius communis Regulae vocem (Reg. S. Benedicti, cap. 55); quae
praecipit ut de vestium colore aut grossitudine non causentur monachi, sed illius coloris aut qualitatis
vestibus utantur, quae in provincia qua habitant vel facilius inveniri vel levius comparari potuerint. Tutatur
ergo albedinem tuam ratio supradicta, vel fortasse 0411C major, quam nondum novi, aliqua: tuetur et
nigredinem tuam paterna auctoritas, quae omni rationi aequipollet, et quam inferiorem judicari ab aliquo
sanum sapiente non decet.
23. Et cujus patris exemplum ad hoc asserendum afferre potero? Et quem majorem magno Martino
reperire valebo? Ille, inquam, ille magnus Martinus monachus et episcopus, nigrarum colorem vestium suis
vestibus dedicavit, de qua re sic in ejus Vita legitur: «Quem cum nigro ac pendulo pallio circumtectum
contigua de latere jumenta vidissent, paululum in partem alteram pavefacta cesserunt.» Quod vero monachus
fuerit, monasterium quod non longe ab oppido Pictaviensi, monasterium quod Mediolani, monasterium quod
sibi Turonis 0411D construxit, testantur. Ecce monachus Martinus, ecce nigris vestibus contectus Martinus.
Sed quid et de his Hieronymus in epistola ad Nepotianum missa scribit? «Vestes,» ait, «pullas aeque ut
candidas devita.» Monens cum scilicet ut fastum vel jactantiam caveret, non solum in candidis vestibus,
quibus tunc magis saeculares utebantur, sed etiam in pullis, quibus illius temporis religionis professores uti
consueverant. De his admirandus ille Nolanus episcopus Paulinus, jam dicti Martini, Ambrosii, Augustini,
Hieronymi contemporaneus ac familiaris, multisque saepe ab ipsis, sed et a magno papa Gregorio laudibus
praedicatus, iter cujusdam nobilissimae, sed ad religionis monasticae propositum 0412A nuper 222
conversae feminae describens, sic in epistola Sulpicio Severo directa loquitur: «Vidimus gloriam Domini in
illo matris et filiorum itinere, uno quidem, sed longe dispari cultu. Macro illam et viliore asellis burico
sedentem, tota hujus saeculi pompa, qua honorati et opulenti poterant, circumflui senatores prosequebantur:
carrucis nutantibus, phaleratis equis, auratis pilentis, et carpentis pluribus gemente Appia atque fulgente. Sed
splendoribus vanitatis praelucebat christianae humilitatis gratia. Admirabantur divites pauperiem sanctam, at
illos nostra pauperies ridebat. Vidimus dignam Deo hujus mundi confusionem, purpuream, sericam,
auratamque supellectilem, pannis veteribus et nigris servientem. Benediximus Dominum, 0412B qui humiles
excelsos facit, esurientes implet bonis, et divites dimittit inanes.» Ecce non solum viri antiquae religionis, sed
etiam mulieres, sanctitatis propositum assumentes, vestibus nigris usae scribuntur.
24. Nam ut quod sentio fatear, visum est, ut mihi videtur, magnis patribus illis nigrum hunc, de quo agitur,
colorem magis humilitati, magis poenitentiae, magis luctui convenire: quibus studiis quia totam monachi
vitam maxime invigilare oportet, decreverunt ut color moribus, vestes virtutibus, qua possent cognatione
jungerentur. Vestes enim candidas magis gloriam quam abjectionem, magis gaudium quam moerorem
antiquitus designasse; magis 0412C etiam Ecclesiae, ut omnibus notum est, sic interpretantibus, et angelus
resurgentis, et angeli ascendentis Domini praecones indicarunt, ipseque Salvator in illa transformationis suae
gloria vestibus niveis praeclarus apparens, ostendit. Inde bonus et doctus vir Sidonius Arvernus episcopus,
quorumdam vitia mordaci reprehensione irridens, inter alia quibus in eos invehitur, «Procedunt,» inquit,
«albati ad «exsequias, pullati ad nuptias:» ostendens eos in tantum moribus et actu confusos, ut apparatum
funereum nuptiali, nuptialem funereo, perverso ordine permutarent. Nam qui morem communem temporis
illius servabant, non albati ad exsequias, pullati ad nuptias; sed albati ad nuptias, pullati ad 0412D exsequias
procedebant: ut albati nuptiali gaudio, pullati luctui funereo concordarent. Vidi nuper ipse in Hispaniis
constitutus, et admiratus sum, antiquum hunc morem ab Hispanis adhuc omnibus observari. Mortua quippe
uxore maritus, mortuo marito conjux, mortuis filiis patres, mortuis patribus filii, defunctis quibuslibet
cognatis cognati, exstinctis quolibet casu amicis amici, statim arma deponunt, sericas vestes, peregrinarum
133

