1. Omnibus scribendum fuit de eo quod spectat ad omnes. Nec vereor ne forte praesumptionis arguar,
quippe qui, licet omnium minimus, tamen 231 Romanae curiae injuriam a me non judico alienam. Urimur
assidue, dico vobis, urimur graviter nimis, ita ut nos taedeat etiam vivere. In domo Dei videmus horrenda. Et,
quia corrigere nos non possumus, 0424C saltem suggerimus his ad quos spectat. Si quidem emendaverint,
bene; sin autem, nos animas nostras liberavimus: vos excusationem non habebitis de peccato. Non ignoratis
prolatam esse sententiam a domino papa bonae memoriae Innocentio, cum vestro et Romanae curiae generali
assensu, irritam esse Willelmi Eboracensis electionem, imo intrusionem, nisi Willelmus alter, tunc decanus,
quod objectum ei fuerat, propriae manus juramento repelleret. Nec vos latuit quam plena esset sententia, non
judicii, sed misericordiae: nimirum cum hoc Willelmus ipse quaesisset. Sed utinam vel ipsa stet, et quod
adversus eam factum est, stare non possit. Quid enim? Non juravit ille, et iste in cathedra 0424D pestilentiae
sedet. Quis tribuat ut adversus fornicationem hanc Phinees cum pugione procedat, aut vivat in sede sua
Petrus, qui spiritu labiorum suorum interficiat impios? Multi clamant ad vos in toto corde suo, ut sacrilegium
hoc digna animadversione vindicare studeatis. Alioquin, dico vobis, scandalum magnum nimis erit in
Ecclesia Dei: et timeo ne Romanae Sedis auctoritas gravem admodum jacturam et detrimentum grande
suscipiat, nisi in eum qui pervertit generalem ejus sententiam vindicta processerit, et taliter, ut caeteri metum
habeant.
0425A 2. Quid enim de eo dicam, quod occultas et vere tenebrosas litteras habuisse se gloriatur Willelmus
ille? utinam a principibus tenebrarum, non a principibus Apostolorum. Et ecce audierunt filii
incircumcisorum: subsannant Romanam curiam, a qua post datam tam manifestam sententiam, furtim datas
esse aiunt contrarias litteras. Quid dicam vobis? Si non vos urit scandalum grave, quo scandalizantur non
pusilli, sed magni et perfecti viri; si non compatimini pauperibus abbatibus, quos a finibus terrae vocatio
apostolica Romam traxit; si non miseremini magnis et religiosis monasteriis, quibus omnino sub incubatore
illo destructio imminet; si (quod primum dicere debui) zelus domus Dei non comedit vos: numquid usque
adeo inimici hominis 0425B versutia praevalebit, ut proprium quoque contemptum, et infamiam hanc
pessimam Ecclesiae principes aequanimiter ferant? Quid enim si sacrilegam homo ille consecrationem
recepit? Profecto longo gloriosius erit jam elevatum dejicere Simonem, quam prohibere conantem. Alioquin
quid facietis religiosis viris, qui omnino non inveniunt, salva conscientia, vel ipsa communia Sacramenta de
leprosa manu suscipere! Ante, ni fallor, eligent fugere, quam dare manus morti; et exsulare prius, quam vesci
idolothytis. Quod si contra conscientias suas coegerit eos Romana curia curvare genua ante Baal, videat Deus
et judicet: videat curia illa coelestis, in qua nulla poterit ambitione subverti judicium. In fine omnium
obsecrat vos puer vester per viscera 0425C misericordiae Dei nostri, si quis in vobis est zelus Dei,
miseremini Ecclesiae sanctae, saltem vos amici ejus; et quantum potestis, date operam, ne tam detestabili
facto detur assensus.
238

232 EPISTOLA CCXXXVII. AD TOTAM CURIAM ROMANAM, QUANDO ELEGERUNT
ABBATEM SANCTI-ANASTASII IN PAPAM EUGENIUM . Miratur Bernardum abbatem S.
Anastasii, abstractum ab otio et solitudine, ad totius Ecclesiae curam rapi: timetque hominem, quieti
assuetum, et rebus gerendis minus exercitatum, tanto oneri haud parem fore: unde fideli cardinalium ope
eum sublevari rogat.
0426A Dominis et patribus reverendis, cardinalibus, et episcopis omnibus qui sunt de curia, puer
Sanctitatis eorum.
1. Parcat vobis Deus; quid fecistis? Sepultum hominem revocastis ad homines; fugitantem curas et turbas
curis denuo implicuistis, et immiscuistis turbis. Fecistis novissimum primum, et ecce novissima illius
periculosiora prioribus. Crucifixus mundo per vos revixit mundo: et qui elegerat abjectus esse in domo Dei
sui, ipsum vos in dominum omnium elegistis. Cur consilium inopis confudistis? cur pauperis hominis, et
mendici, et compuncti 0426B corde judicium perturbastis? Currebat bene: quid vobis visum est saepire vias
ejus, avertere semitas, gressus involvere? Quasi descenderet de Jerusalem, et non magis ascenderet de
Jericho, sic incidit in latrones: et qui se tanquam violentis quibusdam diaboli manibus, carnis illecebris, et
gloria saeculi potenter excusserat, non tamen valuit effugere manus vestras. Num idcirco Pisam deseruit, ut
reciperet Romam? Num qui in una Ecclesia non sustinuit vicedominatum, dominatum in omni Ecclesia
requirebat?
2. Quid igitur rationis seu consilii habuit, defuncto summo Pontifice repente irruere in hominem
rusticanum, latenti injicere manus, et excussa e manibus securi et ascia vel ligone, in palatium trahere, 0426C
levare in cathedram, induere purpura et bysso, accingere gladio ad faciendam vindictam in nationibus,
increpationes in populis, ad alligandos reges eorum in compedibus, et nobiles eorum in manicis ferreis? Sic
non erat inter vos sapiens et exercitatus, cui potius ista convenirent? Ridiculum profecto videtur, pannosum
homuncionem assumi ad praesidendum principibus, ad imperandum episcopis, ad regna et imperia
disponenda. Ridiculum, an miraculum? Plane unum horum. Non nego, non diffido 0427A posse fuisse hoc
etiam opus Dei, qui facit mirabilia magna solus: praesertim cum audiam usquequaque ex ore multorum,
quoniam a Domino factum est istud. Sed nec ego oblitus sum judiciorum Dei antiquorum, et Scripturae
139

