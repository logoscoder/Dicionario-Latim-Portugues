praefatae religionis congregationibus, libere sibi in abbatem eligat et habeat. Porro conversos vestros qui
monachi non sunt, post factam in vestris coenobiis professionem, nullus archiepiscoporum, episcoporum vel
abbatum, sine 0555D vestra grata licentia suscipere, aut susceptum retinere praesumat. Statuimus ut de
laboribus, quos vos et totius vestrae congregationis fratres propriis manibus et sumptibus colitis, et de
animalibus vestris, a vobis decimas expetere vel recipere nemo praesumat. Nulli ergo, etc. Conservantibus
vero eidem loco quae sua sunt, sit pax Domini nostri Jesu Christi: quatenus et hic fructum bonae actionis
percipiant, et apud districtum Judicem praemia aeternae pacis inveniant. Amen.
0556A Ego Innocentius catholicae Ecclesiae episcopus.
Ego Matthaeus Albanensis episcopus.
Ego Romanus diac. card. S. Mariae in Porticu.
Ego Joannes tit. S. Chrysogoni presb. card.
Ego Gregorius diac. card. SS. Sergii et Bacchi.
Datum Lugduni, per manum Haimerici sanctae Romanae Ecclesiae diac. card. et cancellarii XIII kal.
Martii, indict. X, Incarnationis dominicae anno MCXXXI, pontific. domini Innocentii II papae anno tertio.
356

321 EPISTOLA CCCLIII. AD WILLELMUM ABBATEM DE RIEVALLE. Monet
aequanimiter ferre illegitimam archiepiscopi Eboracensis ordinationem.

0556B
Dilecto fratri et coabbati suo WILLELMO de Rievalle, frater BERNARDUS de Clara-Valle, spiritum
consilii et fortitudinis.
Audivi quod factum est de archiepiscopo illo, et plurimum doleo. Propterea sciens zelum vestrum, ne forte
plus justo ferveat, temperamentum scientiae non admittens, quod nec ordini nostro convenit, nec domui
vestrae necessarium est; dignum duxi consolatoria scribere vobis: quoniam satis aequanimiter portanda sunt
caetera, quandoquidem non nos arguit propria conscientia. Securus dico, neque iniquitas vestra, neque
peccatum vestrum. Restitistis quoad potuistis: jam secundum Augustini sententiam, non 0556C vos inquinat
alienum malum, quandoquidem non consensistis corde, et ore redarguistis. Ait enim: «Duobus modis non te
inquinat alienum malum [al. non te inquinat malus], si non consentis, et si redarguis.» (Serm. 88, cap. 18, n.
19.) De caetero jam bono animo estote, et nolite turbari. De Ordinibus vero et Sacramentis caeteris scitote,
quoniam qui baptizat, ipse et sacrat, Christus Dominus, Pontifex animarum nostrarum. Quod si quis
contentiosus est super ordinatione, nemo vos cogit ordinari. Omnino tamen secure dico, si cum Ecclesia
suscipitur, non est periculum. Alioquin de hoc mundo exiremus, si vellemus omnes malos fugere, quos
Ecclesia tolerat. Ad summam, non diu tardabit quin innotescat res summo Pontifici: et quod ordinaverit aut
praeceperit 0556D ipse, bona omnino conscientia sequimini et tenete. Interim vos aequanimiter exspectate.
357
EPISTOLA CCCLIV. AD REGINAM JEROSOLYMORUM MILISENDEM, FILIAM
BALDUINI REGIS, ET FULCONIS UXOREM. Mortuo Fulcone viro suo, ut se gerere debeat.
Illustrissimae Jerosolymorum reginae M. BERNARDUS Clarae-Vallensis abbas, invenire gratiam apud
Dominum.
0557A Inter multiplices curas et negotia regalis aulae satis incongruum mihi scribere videtur, si in te
tantum gloriam regni tui, potentiam tuam, et lineam nobilitatis respexissem. Haec omnia videntur in oculis
hominum; et qui non habent, invident habentibus ea, et beatum dicunt hominem, cujus haec sunt. Sed quae
est ista beatitudo in possidendis illis, quae omnia tanquam fenum velociter arescunt, et quemadmodum olera
herbarum cito decidunt! Bona sunt haec; sed mobilia, sed mutabilia, sed praeteritura, et peritura, quia bona
carnis. Porro de carne, et de bonis ejus dictum est. Omnis caro fenum, et omnis gloria ejus tanquam flos feni
(Isa. XL, 6). Scribentem ergo ad te non multum ista revereri oportuit, in quibus fallax gratia, et vana est
pulchritudo. Accipe 0557B paucis quae dico: nam etsi multa habeam tibi, dicere, verbum tamen faciam
abbreviatum propter multas curas tuas, et meas. Accipe breve consilium, sed utile, de terra longinqua, de quo
tanquam de parvo semine multa seges surgat in posterum; accipe, inquam, consilium de manu amici, non
commodum suum quaerentis, sed honorem tuum. Nullus siquidem tibi fidelior ad consilium esse potest,
quam qui non tua, sed qui te diligit. Mortuo rege viro tuo, et parvulo rege adhuc minus idoneo ad portanda
negotia regni et ad prosequendum regis officium, oculi omnium in te respiciunt, et in te solam universa regni
moles inclinata recumbit. Opus est ut manum tuam mittas ad fortia, et in muliere exhibeas virum, agens ea
quae agenda sunt in spiritu 0557C consilii et fortitudinis. Ita prudenter et moderate oportet te cuncta
disponere, ut omnes, qui te viderint, ex operibus regem te potius, quam reginam existiment, ne forte dicant in
gentibus: Ubi est rex Jerosolymorum? Sed non sum, inquies, ad ista sufficiens. Magna enim haec sunt; supra
vires meas, et supra scientiam meam. Opera haec opera sunt viri; ego autem mulier sum, corpore debilis,
mobilis corde, nec provida consilio, nec assueta negotiis. Scio, filia, scio, quia magna sunt haec: sed et hoc
191

