potero. Sed quomodo? Factum est, auditum est. Quod factum est, non potest non fieri: quod auditum est,
celatum esse non poterit. Fulco canonicus est regularis; si revertitur ad saeculum, notabilis erit et infamis.
Sed tolerabilius est hoc audire de illo, quam vivere sine illo. Cedat ergo nunc honestas utilitati, pudor
necessitati. Malo non parcere verecundiae pueri, quam miserabili subjacere tristitiae.
6. Acquiescens itaque consilio carnis, rationis 0082D oblitus et legis, tanquam leo paratus ad praedam
(Psal. XVI, 12), et sicut leaena rapto catulo rapiens et rugiens, sacra non veritus, sanctorum irrupit
habitaculum, in quo tirunculum suum Christus absconderat a contradictione linguarum, postmodum
admisturus consortio Angelorum. Quaerit ac flagitat reddi sibi nepotem suum; queritur et clamat injuste se ab
illo relictum, Christo reclamante et dicente: Quid agis, miser? quid furis? quid me persequeris? Non sufficit
tibi, quod tuam, tuoque exemplo multorum mihi animas tuleris, si non etiam hunc ausu sacrilego rapias de
manu mea? Non times tu futurum judicium? an contemnis terrorem meum? Cui hoc facis? cui bellum
indicis? Terribili utique, et ei qui aufert spiritum principum (Psal. LXXV, 13). 0083A Insane, redi ad cor
tuum; memorare novissima tua, et non peccabis (Eccli. VII, 40): memorare quae tua substantia, et utiliter
timebis. Et tu puer, inquit, si assenseris, si acquieveris, morte morieris . Memento uxoris Lot de Sodoma
quidem creptae, quia Deo credidit; sed in via mutatae, quia retro aspexit (Gen. XIX, 26). Disce in Evangelio
quod non liceat retro aspicere ei, qui semel manum ad aratrum misit (Luc. IX, 62). Avunculus tuus quaerit
animam tuam, qui jam perdidit suam. Verba oris ejus, iniquitas et dolus. Noli intelligere, fili mi, ut male agas
(Psal. XXXV, 4); noli intendere in vanitates et insanias falsas (Psal. XXXIX, 5). Ecce in via qua ambules,
abscondit laqueos, tetendit retia. Molliti sunt sormones ejus super oleum, 0083B et ipsi sunt jacula (Psal.
LIV, 22). Vide, fili mi, ne capiaris a labiis iniquis, et a lingua dolosa. Configat carnes tuas divinus timor, ne
te decipiat carnalis amor. Blanditur, sed sub lingua ejus labor et dolor; lacrymatur, sed insidiatur; insidiatur ut
rapiat pauperem, rapere pauperem dum attrahit eum (Psal. X, 7, 9). Cave, inquam, fili mi, ne acquiescas carni
et sanguini (Galat. I, 16); nam gladius meus devorabit carnes (Deut. XXXII, 42). Sperne blandimenta,
contemne promissiones. Promittit magna, sed ego majora; offert plura, sed ego plurima. Dimittes ergo pro
terrenis coelestia, pro temporalibus aeterna? Alioquin oportet te solvere vota tua, quae distinxerunt labia tua.
Juste exigitur ad solvendum, qui non cogitur ad vovendum: nam etsi 0083C cum pulsares, non repuli; tamen
ut intrares, non compuli. Non licet ergo dimittere quod sponte promisisti: non est fas requirere quae per te
dimisisti. En utrumque vestrum praemoneo, utrique salubriter consulo. Tu, inquit ad avunculum, regularem
ne reducas ad saeculum; quia si reducis, seducis quem apostatare facis. Tu, regularis, saecularem ne sequaris;
quia si illum sequeris, me persequeris, cui de te ipso injuriam facis. Tu si seduxeris animam pro qua mortuus
sum, crucis meae te constituis inimicum. Qui enim non colligit mecum, dispergit (Matth. XII, 30); quanto
magis qui collectos dispergit? Tu vero si ei consentis, a me dissentis; quia qui non est mecum, contra me
0083D est (Ibid). Quanto magis qui mecum fuit, si me deserit, contra me est? Tu si circumvenis parvulum
qui ad me venit, seductor ac sacrilegus judicaberis: tu vero si quod aedificaveras, iterum destruis;
praevaricatorem te constituis. Ambos vos necesse est meo judicio praesentari, ambos assistere meo tribunali:
alter de propria praevaricatione, 11 alter de alterius seductione judicabitur; et unde alteri in iniquitate sua
morietur, inde morientis sanguis de manu alterius requiretur (Ezech. III, 18). Haec et his similia, utriusque
teste conscientia, utrique, Christe, invisibiliter, sed terribiliter intonabas; his 0084A sacris monitis amborum
mentes pie terrendo pulsabas. Quis ad haec non timeret, timendo recipisceret, nisi qui more aspidis surdae et
obturantis aures suas, vocem venefici incantantis sapienter, aut non audiret (Psal. LVII, 5, 6), aut se audire
dissimularet?
7. Sed usquequo jam satis vel nimis longam protrahimus epistolam, dum inviti loquimur rem silentio
dignam? Cur tantis circuitionibus ad veritatem ambimus, dum pudenda revelare timemus? Dicam tamen,
dicam cum pudore, quod multis cognitum, occultare etsi volo, non valeo. Sed quare cum pudore? Utquid me
scribere pudeat, quod illos non puduit facere? Si pudeat audire quod impudenter egerunt; non pudeat
emendare quod 0084B libenter non audiunt. Proh dolor! neutrum illorum revocare potuit, aut illum a
seductione timor et ratio; aut hunc a praevaricatione pudor et professio. Quid plura? verba praecipitationis
concinnat lingua dolosa: concepit dolorem, et persuasit iniquitatem. Subvertit perversus conversum:
revertitur canis ad vomitum (II Petr. II, 22). Ecclesia vestra suum recepit alumnum, quem melius habebat
amissum. Sic Lugdunum olim, studio similiter et industria sui decani, ejusdem decani nepotem, suum
canonicum, quem bene perdiderat, male recuperavit. Sicut ille Fulconem beato Augustino, sic Othbertum iste
sancto Benedicto subripuit. O quam ordinatius ipse cum sancto sanctus efficeretur, quam cum perverso
sanctus perverteretur! o quam pulchrius senem saecularem 0084C puer religiosus ad se traheret, et sic
vinceret uterque, quam religiosum saecularis ad se retraheret, in quo victus est uterque! O senem infelicem! o
avunculum crudelem! qui jam decrepitus, statim moriturus, nepotis animam prius interfecit; quem ut
peccatorum suorum haberet haeredem, a Christi sorte privavit! Sed qui sibi nequam est, cui bonus? (Eccli.
XIV, 5.) Maluit in suis facultatibus habere successorem, quam pro iniquitatibus intercessorem.
8. Sed quid ad me de decanis magistris nostris, qui principatum meruerunt in ecclesiis? Clavem scientiae
tenent, et primas cathedras in conventibus possident. Viderint ipsi qualiter subditos judicent, 0084D fugitivos
revocent, revocatos, si ita voluerint, iterum effugent, dispersos colligant, collectos dispergant: quid ad me?
6

