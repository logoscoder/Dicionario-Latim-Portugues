inertia. Multa quae respuis otiosus, post laborem sumes cum desiderio. Siquidem otium parit fastidium,
exercitium famem; fames autem 0078A miro modo dulcia reddit, quae fastidium facit insipida. Olus, faba,
pultes, panisque cibarius cum aqua, quiescenti quidem fastidio sunt, sed exercitato magnae videntur deliciae.
Jam forte tunicis dissuetus exhorres nimium eas, tam propter hiemis frigus, quam propter aetatis ardorem:
sed 7 nunquid legisti, Qui timet pruinam, veniet super eum nix? (Job VI, 16.) Vigilias times et jejunia,
manuumque laborem: sed haec levia sunt meditanti flammas perpetuas. Recordatio deinde tenebrarum
exteriorum facit non horrere solitudinem. Si futuram cogitas de verbis otiosis discussionem (Matth. XII, 36),
non valde displicebit silentium. Fletus aeternus et stridor ille dentium, ante cordis oculos reductus, pares tibi
reddet mattam et culcitram. 0078B Denique si totum de nocte, quod Regula praecipit (Reg. S. Benedicti, cap.
9 sqq.), bene ad psalmos vigilaveris; nimis durus erit lectus, in quo quiete non dormias. Si tantum in die,
quantum professus es, manibus laboraveris; durus erit cibus quem libenter non comedas.
13. Surge, miles Christi, surge, excutere de pulvere, revertere ad praelium unde fugisti, fortius post fugam
praeliaturus, gloriosius triumphaturus. Habet quidem Christus multos milites qui fortissime coeperunt,
steterunt, vicerunt: paucos autem qui de fuga conversi, rursus se periculo ingesserint quod declinaverant;
rursus fugarint hostes quos fugiebant. Et quia omne rarum pretiosum; gaudeo te de illis posse esse, qui
quanto rariores, tanto apparebunt 0078C gloriosiores. Alias autem si multum timidus es, cur vel times ubi
non est timor, non autem times ubi magis est timendum? An quia fugisti ex acie, putas te manus hostium
evasisse? Libentius te insequitur adversarius fugientem, quam sustineat repugnantem; 0079A et audacius
insistit a tergo, quam resistat in faciem. Securus nunc projectis armis capis matutinos somnos, cum illa hora
Christus resurrexerit: et ignoras quod exarmatus, et tu timidior, et hostibus minus timendus sis? Armatorum
multitudo circumvallaverunt domum, et tu dormis? Jam ascendunt aggerem, jam dissipant sepem, jam irruunt
per posticum. Tutiusne est ergo tibi ut te inveniant solum, quam cum aliis; nudum in lectulo, quam armatum
in campo? Expergiscere, sume arma, et fuge ad commilitones tuos, quos fugiens deserueras; ut qui te ab eis
disjunxerat, ipse te denuo timor jungat. Quid armorum refugis pondus et asperitatem, delicate miles?
Adversarius instans et circumvolantia spicula facient clypeum non esse oneri, loricam non sentiri vel galeam.
0079B Et quidem subito procedenti de umbra ad solem, de otio ad laborem, grave cernitur omne quod
incipit; sed postquam ab his dissuescere, et ad illa se paulisper assuescere coeperit, usus tollit difficultatem,
invenitque facile esse quod impossibile ante putavit. Solent etiam fortissimi milites audita buccina ante
congressum trepidare; at ubi ad praelium ventum fuerit, spes victoriae, et timor ne vincantur, reddit
intrepidos. Quid vero tu trepidas, quem fratrum unanimitas armatorum circummuniet, cui Angeli assistent a
latere, quem dux belli Christus praeibit, suos animans ad victoriam, et dicens: Confidite, ego vici mundum?
(Joan. XVI, 33.) Si Christus pro nobis, quis contra nos? (Rom. VIII, 31.) Securus potes pugnare, ubi securus
es de victoria. O vere 0079C tuta cum Christo, et pro Christo pugna! in qua nec vulneratus, nec prostratus,
nec conculcatus, nec millies (si fieri possit) occisus, fraudaberis a victoria, tantum ne fugias. Sola causa, qua
perdere possis victoriam, fuga est. Fugiendo potes illam amittere, moriendo non potes: et beatus si pugnando
moriaris, quia mortuus, mox coronaberis. Vae autem tibi, si declinando pugnam, perdis et victoriam simul et
coronam! Quod ipse avertat a te, fili dilectissime, qui in judicio de his meis litteris majorem tibi habet inferre
damnationem, si nullam ex eis in te repererit emendationem.
2
8 EPISTOLA II. AD FULCONEM PUERUM QUI POSTEA FUIT LINGONENSIS
ARCHIDIACONUS. Fulconem canonicum regularem, quem avunculus blanditiis et promissis ad
saeculum retraxerat, graviter et serio monet, ut potius Deo quam avunculo obediat et adhaereat.
0079D
Bonae indolis adolescenti FULCONI, frater BERNARDUS peccator, inde laetari in adolescentia, unde in
senectute non poeniteat.
1. Non miror si mireris, sed miror si non mireris, unde mihi ut ad te scribere vellem, civem rusticus,
scholaticum monachus, cum nulla hinc tibi occasio necessaria occurrat, nulla se ratio patens 0080A ostendat.
At si attenderis quod scriptum legis, Sapientibus et insipientibus debitor sum (Rom. I 14); et illud, Charitas
non quaerit quae sua sunt (I Cor. XIII, 5): forsitan intelliges quidquid illa jusserit, non esse praesumptum.
Charitas enim ad te objurgandum me compulit, quae tibi condolet, quamvis non dolenti: quae tibi miseretur,
licet non miserabili. Et inde magis dolet, quod cum sis dolendus, non doles: et inde magis miseretur, quod
cum miser sis, miserabilis non es. Nec frustra forsitan tibi compatitur, dummodo patienter tu audias unde
compatiatur. Vult te tuum sentire dolorem, ut jam non habeas unde dolere: vult te tuam scire miseriam, ut
incipias miser non esse. O bona mater charitas, quae sive foveat infirmos, sive exerceat provectos, sive
arguat inquietos; 0080B diversis diversa exhibens, sicut filios diligit universos! Cum te arguit, mitis est; cum
blanditur simplex est. Pie solet saevire, sine dolo mulcere: patienter novit irasci, humiliter indignari. Ipsa est
quae hominum mater et Angelorum, non solum quae in terris, sed etiam quae in coelo sunt, pacificavit. Ipsa
est quae Deum homini placans, hominem Deo reconciliavit. Ipsa est, mi Fulco, quae fratres illos, cum quibus
olim dulces capiebas cibos, habitare facit unius moris in domo (Psal. LXVII, 7). Haec talis tamque
4

