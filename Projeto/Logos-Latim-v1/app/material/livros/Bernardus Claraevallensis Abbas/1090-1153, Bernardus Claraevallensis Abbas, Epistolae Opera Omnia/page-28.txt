suum laborem; bene: sin autem, bonum est tibi humiliari sub potenti manu Dei, et nequaquam velle resistere
supernae dispositioni; quia 46 si ex Deo est, non poterit dissolvi. Conandum 0138A est potius tibi, tuae licet
justae indignationis stimulos illa reprimere sententia, quam quidam sanctorum in simili fertur causa
protulisse. Siquidem instigantibus eum quibusdam fratribus atque increpantibus, cur suum in sui injuriam ab
alia susceptum Ecclesia fugitivum non requireret: «Nequaquam,» inquit, «Ubicunque enim est, si bonus est,
meus est.»
3. Fraudulenter tibi et non fideliter consulo, si idipsum a meipso non exigo. Nam, cum unus noster non
solum religione professus, sed et carne propinquus , Cluniaci me invito et susceptus sit, et detineatur; doleo
quidem, sed sileo, orans et pro illis ut velint ablatum reddere, et pro illo ut velit sponte redire: sin vero,
servans ei vindictam qui facturus 0138B est judicium injuriam patientibus, et arguere habet in aequitate pro
mansuetis terrae. Fratrem Hugonem de Lausanna ore tuo, et nostro spiritu commonemus non omni spiritui
credere, et ne cito moveatur certa pro incertis deserere, sciens diabolum soli semper perseverantiae insidiari,
quam solam virtutum novit coronari: tutiusque esse in ea vocatione qua vocatus est, simpliciter perseverare,
quam sub specie quasi melioris boni, id quidem quod jam coepit, dimittere, nec ad id quod praesumit,
fortassis sufficere.
33

EPISTOLA XXXIII. AD HUGONEM PONTINIACENSEM ABBATEM. Planius mentem
suam perscribit de susceptione Drogonis, et omnem a se sinistram suspicionem depellit.

0138C
Dilectissimo suo domno HUGONI abbati, frater BERNARDUS de Clara-Valle, idem quod sibi.
1. In nostris prioribus litteris aut ego, quantum ex vestris perpenditur, minus aperte scripsi quod volui; aut
vos aliter illas intellexistis quam debuistis. Siquidem quae vobis de monachi illius susceptione eventura
denuntiavi, veraciter ita timui, et adhuc timeo, ut scripsi. Non tamen ad hoc illa vobis praedicere studui, quo
vel suaderem, vel consulerem; vel certe ut scribitis, censerem illum debere 0139A reddi: quippe qui ipsius
jamdudum ferventissimum desiderium novi, et ei potius, quod nunc illud adimpleverit, debeo congratulari.
Sed cum a familiarissimo nobis abbate ejus, et ab archiepiscopo Remensi, nostrae litterae ad requirendum
illum vehementer exigerentur; ut a me, si fieri posset, omnem depellerem suspicionem, tales, prout scivi,
dictare curavi, quibus et ipsis satisfacerem, et vos contra eorumdem imminentes calumnias, vobis illas non
tacendo, praemunirem. Haec me ita in illis litteris sensisse vestram sagacitatem vel ex co advertere posse
credidi, quod in fine illarum posuisse me memini, si tamen eo a vobis oculo legeretur, quo a me scriptum
fuit. Nam, cum denuntiatis malis quae non immerito vobis metuebam, tandem inferrem, «Quod 0139B si
haec omnia pati melius ducitis, quam illum amittere; mea nihil interest, vos videritis:» aut enim ipsa mea
verba sunt haec, aut proprie ipsa: cum itaque hoc in fine dixi, quid aliud vobis quam illa superiora
dispensatorie (ut non dicam, simulatorie) a me ita scripta fuisse latenter intimavi?
2. Quod vero scripsistis, me per nuntium eidem monacho de quaerenda, si ad nos divertisset, ipsius
absolutione privatim insinuasse; veritatem testor, hoc verum non esse. Egone de notissimo mihi monasterio
vel jactarem, vel sperarem monachum me posse suscipere, quem nec vos quidem puto sine grandi scandalo
posse retinere? Sed esto. Invidebam illum vobis et mihi attrahere gestiens, aliquid de ejus 0139C obtinenda
absolutione machinari me posse sperabam sive 47 fingebam. Sed nunquid credendum fuit, me hoc meum
consilium ipsi nuntio, quod utique contra suum monasterium excogitaveram, voluisse patefacere? Sed jam,
ne quod de nostra erga vos dilectione hucusque credidistis, falso vos credidisse inveniatis; pro vestra (ut
video) causa, non saltem aeque ut pro mea, imo multo amplius laborandum est mihi, et hoc non quomodo
hucusque solebam, ut videlicet nostra unanimitas fortius solidetur, sed ne penitus dissolvatur. Quid dicam
vobis? Ego certe nec vobis, nec de vobis tale aliquid credere possem, quale vos sola de me suspicione
divinastis. De caetero noverit vestra Benignitas, comitem Theobaldum nostras pro Humberto litteras jam
0139D recepisse, sed necdum suo mihi rescripto quidquam respondisse. Quid super hoc vobis agendum sit,
ipsa vos melius pietas docebit, si pie hominis injuste exsulantis miseriam pensare non negligitis.
34

EPISTOLA XXXIV. AD DROGONEM MONACHUM. Congratulatur Drogoni, quod ad
strictiorem observantiam transierit: hortaturque ad perseverantiam.

1. Quam non immerito tui jamdudum non mediocri fueram affectus amore, nunc apparet, dilectissime
0140A Drogo. Et ante quidem totum pulchrum, totum erat amabile quod cernebaris; sed ego nescio quid
aliud de te supra id quod videbam aut audiebam ex te, excellentiori dignum veneratione praesenseram.
Nunquid forte coelestis Sponsi, cujus nunc arctius castis te amplexibus impressisti, jam tunc vocem audieras
dicentis ad pudicissimam turturem suam animam tuam: Tota pulchra es, amica mea; tota pulchra, absque eo
quod intrinsecus latet? (Cantic. IV, 7.) Quid fecisti? Quis hoc crederet? Sanctum te ac religiosissimum tota
civitas personabat, ita ut nihil tibi addi posse crederetur ex omnibus bonis: et tu velut e saecularibus unus,
monasterium tanquam saeculum deserens, jam attritum Christi sarcina collum novae rursum observantiis
disciplinae submittere 0140B non erubescis? In te nunc, frater, veram probamus illam esse sententiam, qua
28

