Praedecessor vester bonae memoriae Haimericus cancellarius dominum Metensem episcopum speciali
amplectebatur dilectione; et nuntios ejus, quoties Romam venirent, plurimum acceptabat, et juvabat
studiosius. Unde rogo vos quoque per eadem 0573A gradi vestigia, et nobili episcopo, in magna necessitate
posito, armis Ecclesiae subvenire.
371

EPISTOLA CCCLXVIII. AD G. DIACONUM CARDINALEM. Affectum ejus, litteris et donis
expressum, gratus, amplectitur, et ab amore terrenorum opumque avocat.

Domino et amico charissimo G. Dei gratia sanctae Romanae Ecclesiae diacono cardinali, frater
BERNARDUS Clarae-Vallis vocatus abbas, salutem et devotas orationes.
1. Benedictus tu a Domino, qui tam copiose praevenisti nos in benedictionibus dulcedinis: ut si qua
misericordiae viscera, si quid affectionis, si quid charitatis invenitur in nobis, totum sibi merito vindicet
illustris animi tui tam devota humilitas, 0573B humilisque devotio. Nam et antea exsultabam omnino, et
gratulabar zelo bono, quem in te esse fratrum nostrorum relatione 332 didiceram: sed jam eo amplius, si quid
possum in Domino, tuae dilectioni me sentio debitorem, quo devotius et humilius parvitati nostrae
commendatum te reddere studuisti. Unde et sollicitus fui fratribus nostris indices tui pectoris legere litteras,
plenas devotae affectionis, plenas pietatis et gratiae; benedictionem quoque, quam destinaveras, exhibere; et
praecipere, sicut rogasti, in memoriam tui et tuorum, ipsis in vasis Missarum solemnia celebrari. Faciat te
Deus in magna domo sua vas in honorem, ut de te quoque nos charissimi tui operum testimonio, quod
plurimum desideramus, mereamur audire, Quoniam vas 0573C electionis mihi est iste (Act. IX, 15). Testis
enim nobis est Spiritus veritatis, per quem et diffunditur charitas ista in cordibus nostris (Rom. V, 5),
quomodo te cupiamus in visceribus Jesu Christi.
2. Quia ergo aemulamur te Dei aemulatione, non modo est ad eum pro te deprecatio nostra, sed etiam ad
teipsum, ut sollicite provideas, quomodo te oporteat conversari in domo Dei, et in sorte ministerii hujus. Dico
enim non de praesumptione, Deus scit, sed de charitate, quoniam judicium grave his qui praesunt (Sap. VI,
6), si non etiam prodesse laborant: et econtra, qui bene ministraverit, gradum bonum acquiret (I Tim. III, 13).
Tu ergo, dilectissime et desideratissime domine, declina, obsecro, 0574A magis ac magis a malo, et fac
bonum: nec inveniaris in Christi haereditate quaerens quae tua sunt, sed memor esto semper apostolici illius,
Nihil intulimus in hunc mundum, haud dubium quia nec quidquam auferemus (I Tim. VI, 7). Quamobrem
eam, quae immortalis est, animam tuam serva, charissime; ne qua occasione avelli aut eradicari queat ab
affectu cordis tui quod Dominus loquitur in Evangelio: Quid prodest, inquit, homini si universum mundum
lucretur, se autem ipsum perdat, et detrimentum sui faciat? (Matth. XVI, 26.) Miseri prorsus, miseri, qui in
bonis ducunt dies suos, ut in puncto ad inferna descendant (Job XXI, 13). Cum enim interierint, non sument
omnia, nec descendet cum eis gloria eorum (Psal. XLVIII, 18), quoniam 0574B vapor est ad modicum parens
(Jac. IV, 15). Haec cogita, dilectissime, et haec meditare jugiter, et in corde tuo describe ea, nec a memoria
tua ullatenus recedant. Vale.
372

EPISTOLA CCCLXIX. AD SUGERIUM ABBATEM. Gratulatur Sugerio de reformatione
ecclesiae S. Genovefae feliciter instituta, et ut bene coeptis insistat, hortatur.

Amantissimo patri et domino SUGERIO, Dei gratia venerabili abbati Beati-Dionysii, frater BERNARDUS
de Clara-Valle, salutem et orationes.
Benedictus Deus, qui in manu vestra operatus est salutem in ecclesia Sanctae Genovefae: ut 0574C domus
Dei restitueretur ordini et disciplinae. Agit vobis gratias apostolica ipsa auctoritas, quod fideliter et efficaciter
opus magnificum incoepistis: agimus et nos quas possumus gratias, et quicunque Deum diligunt in veritate.
Rogamus itaque obnixius et postulamus, ut secundum apostolicarum tenorem litterarum, operi manuum
vestrarum dexteram porrigatis: ut quod magnifice coeptum est, vestrae Magnitudinis opera proficere possit in
dies, et feliciter consummari. Jam pro ecclesia Sancti-Victoris charitatem vestram sollicitare superfluum
judicamus: quia omnium ecclesiarum custodia vobis commissa esse dignoscitur. Sed his debetur amplius,
quarum religio amplius noscitur indigere.
373

333 EPISTOLA CCCLXX. AD EUMDEM. Ecclesiam de Monte ei commendat.

0575A
Charissimo patri et domino SUGERIO, Beati-Dionysii abbati, frater BERNARDUS Clarae-Vallensis
vocatus abbas, salutem et dilectionem.
Oportet vos operari opera ejus qui reliquit vos in loco suo, imo opera Domini Dei vestri, qui ad tale
ministerium vos elegit. De operibus ejus est, quod ecclesia de Monte religionem induit et decorem: ubi vos
novella illa plantatio consiliatorem et auxiliatorem magnum invenit. Supplicamus, ut quod bene coepistis,
melius consummetis, et opponatis vos murum pro domo Israel, ut non praevaleat homo. Dignemini etiam
consolari abbatem loci 0575B illius quia pusillanimis est: quia sic convenit honori personae vestrae, et saluti
animae vestrae, et specialiter in tempore isto.
198

