pudor adducens peccatum (Eccli. IV, 25). An non grande peccatum et delictum maximum, superba ista
verecundia, qua terram et cinerem pudet, non dico subjici, sed non dominari?
3. Propter hoc ergo reliquit homo suum illum patrem sanctum Innocentium (sic enim nominabat), et
matrem suam sanctam Ecclesiam catholicam; et adhaeret schismatarchae suo, et sunt duo in vanitate una.
Percusserunt foedus ad invicem, et super populum Dei malignaverunt consilium. Squama squamae
conjungitur, et spiraculum non est in eis (Job XLI, 7). Iste illum papam, ille hunc vicissim legatum scriptitat,
ut decipiant ipsi de vanitate in idipsum. Invicem se consolantur, tuentur, commendant; quisque tamen pro se,
non pro invicem. Nimirum 0273B homines sunt seipsos amantes. Pari quidem studio convenerunt adversus
Dominum, et adversus christum ejus; sed plane intentionibus non cohaerent. Quaerit magis ex alterutro
uterque profecto quae sua sunt, idque, quod audere nefarium est, in haereditate Christi. Quid nisi ante oculos
vestros conantur, si patimini, proscribere Christum? Jam novos apud vos suo papae cudit legatus episcopos,
ne soli sit sibi papa. Nec mortius successores, sed vivis invasores tyrannica fretus potentia superintrudit,
nactus scilicet de malitia principum occasionem, qui suarum civitatum episcopos odio persequuntur iniquo.
Sic sedet in insidiis cum divitibus in occultis, ut interficiat innocentes. Per tale ostium intrat in ovile ovium.
0273C 4. Nunquid autem gratis talia legatus actitat pro papa suo? En ille totam, ut is gloriatur, Franciam
atque Burgundiam legationi ejus antiquae superaddidit. Potest et adjungere, si vult, Medos et Persas, et
medios fines Decapoleos. Quare non et ultra Sauromatas, et quemcunque denique locum calcaverit pes suus,
suus sit, quo vel vacuis nominibus glorietur? O homo non minus sine fronte, quam sine mente; nec Dei
memor timoris, nec suae honestatis! Putat se non videri, cum sit subsannatio et et illusio omnibus qui in
circuitu ejus sunt. Merito quidem. Certe enim pro foro, sacrario utitur: et instar hominis negotiatoris
quaeritantis lucra sua, et modo hunc, modo illum explorantis venditorem, ut ab illo demum emat quod amat,
a quo vilius impetrare 0273D valuerit; ita iste sollicite sibi ecclesiasticam dignitatem hinc inde perquirens,
eum tandem pro suo arbitrio delegit habere papam, qui se legatum esse consenserit. Ergo nisi legatus tu
fueris, Roma papam habere non poterit? Unde hoc tibi privilegium in Ecclesia Dei? Quis nam tibi hanc
concessit in Christi haereditate praerogativam? Nunquid tu haereditate possides sanctuarium Dei? Donec
enim in obtinenda pudenda et impudenti petitione spes tibi ulla promerendi domini Innocentii gratiam esse
potuit, sanctus ille, te scribente, et papa fuit. Quomodo ergo nunc schismaticum criminaris? Nunquid 0274A
cum eadem vana spe tua, illius simul et sanctitas evanuit, et papatus? Mirum quod potuit ita in brevi dulce et
amarum ex eodem fonte procedere. Heri catholicus, et sanctus, et summus pontifex: hodie nequam,
schismaticus, et turbator. Heri pater 133 Innocentius, hodie Gregorius diaconus Sancti Angeli. Itaque uno
quidem ex ore, sed corde profecto duplici contraria processere. Labia dolosa in corde, et corde locuta sunt.
Sed enim homo cui cor et cor diverberat conscientiam, et Est et Non divaricat linguam, putas quia timor ei in
mente sit, aut in fronte pudor? Male autem, juxta Apostolum, providet bona coram Deo et hominibus (II Cor.
VIII, 21), qui more illius iniqui judicis, nec Deum timet, nec hominem reveretur (Luc. XVIII, 2).
0274B 5. Et certe ambitio, cum prorumpit in impudentiam, efficaciam perdit: et cum improbus affectus se
aperit, perit effectus. Ambitio, mater hypocrisis, latebras amat et tenebras; lucis impatiens est. Ambitio,
spurcum vitium, in imo jacet: videt tamen omne sublime, sed videri ipsa refugit. Nec mirum. Optato namque
necesse est careat, nisi caveat arbitros. Quo enim gloria plus affectatur, eo minus apprehenditur, ubi
deprehenditur affectari. Quid denique tam inglorium, quam gloriae cupidum deprehendi, praesertim inter
episcopos? Nec simplicem sane Christianum gloriari oportet, nisi in cruce Domini nostri Jesu Christi.
Inclytus erit ambitiosus, quandiu in nocte versabitur; et donec turpis lucri negotium perambulabit in tenebris,
poterit hypocrita justus sanctusque videri, 0274C sed oculo qui videt in facie. At ubi forte foras mittit
impudentia vel imprudentia [al. male, impudenti vel imprudenti] quod latet in conscientia, nonne
intemperans appetitus apparet ad confusionem procacior, quam promptior ad gloriam? Sic revera, sic
probatur quod legitur: Gloria in confusione eorum qui terrena sapiunt (Philipp. III, 19); et illud: Si ego
gloriam meam quaero, gloria mea nihil est (Joan. VIII, 54). Impleturque in illo qui ejusmodi est, quod
Propheta sanctus imprecatur, nisi fallor, hypocritis, Fiant, inquiens, sicut fenum tectorum, quod priusquam
evellatur, exaruit (Psal. CXXVIII, 5). Non adeo periit pudor a mortalibus, ut nuda impudensque vel ab ipsis
honoretur ambitio, praesertim in sene et sacerdote, quem eo magis profecto puerilis 0274D ista dedecet
vanitas, quo eum major gravitas, majorque decet sanctitudo: et si in facie benedicitur ab adulante, sed a tergo
subsannatur ab omnibus. Est sobria quaedam, et quodammodo oculata [al. occulta] ambitio, moliens saltem
caute, etsi non caste. Si valet proficere, clam negotia sua curat. Sin vero, manet in se, et pudoris umbram non
deserit. Equidem talis, etsi Deum nondum metuit ad salutem, pro ingenita tamen verecundia honestatem
interim retinet, quod homines reveretur et publicum erubescit.
6. Caeterum quaenam ista praeceps est, et frontosa 0275A libido dominandi, ut pro obtentu vix annuae
(quod certe palam est) legationis, primo quidem suo nec parcat senio, nec deferat sacerdotio: deinde nec
lateri Salvatoris, quod in aqua et sanguine colligendi in fidei unitate populi protulit redemptionem, ut
quisquis tentaret dividere quos ille colligeret, et inde redimeret; probaret sese non christianum, sed
antichristum, reus mortis et crucis Christi? O impatiens et effrenis turpis quaestus cupiditas! o ardor
intemperans! o caeca et pudenda ambitio! Aperte prius frontoseque, ut jam dixi, et ipse, proh pudor! non
79

