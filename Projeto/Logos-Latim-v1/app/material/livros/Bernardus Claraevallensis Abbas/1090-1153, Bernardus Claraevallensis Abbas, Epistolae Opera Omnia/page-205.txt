2. Sic ergo currite, fratres, ut comprehendatis (I Cor. IX, 24). Quod sane ita fiet, si nequaquam arbitramini
vos comprehendisse, sed obliti quae retro sunt, extenditis vos in anteriora (Philipp. III, 13): si apprehendatis
disciplinam, nequando irascatur Dominus, et pereatis de via justa (Psal. II, 12). Qui edit me, ait Sapientia,
adhuc esuriet; et qui bibit me, 0588C adhuc sitiet (Eccli. XXIV, 29): ut noverit piger, qui digne prorsus
lapidatur stercoribus boum (Eccli. XXII, 2), fastidium sibi non de satietate, sed de inedia generari.
3. Denique, quia omnia cooperantur in bonum his, qui secundum propositum vocati sunt sancti (Rom.
VIII, 28); moveat nos ipsum quoque saecularis cupiditatis exemplum. Quem enim ambitiosum vidimus
aliquando, contentum adeptis dignitatibus, ad alias non anhelare? Sic et curiosi cujusque non satiatur oculus
visu, nec auris impletur auditu. Quid eorum qui avaritiae serviunt, aut amatores sunt voluptatum, seu vanas
sectantur hominum laudes, nonne et ipsorum insatiabilia desideria arguunt 0588D nos negligentiae et
tepiditatis? Pudeat certe spiritualium nos bonorum minus cupidos inveniri. Erubescat anima conversa ad
Dominum, minori affectu sectari justitiam, quam iniquitatem antea sectaretur. Est enim causa quoque valde
dissimilis. Stipendium quippe peccati mors; fructus autem spiritus, vita aeterna (Rom. VI, 23). Pudeat
proinde negligentius nunc in vitam, quam prius in mortem ire, et minori studio salutis acquirere, quam
perditionis augmentum. Nam, ut omnino simus inexcusabiles, in via vitae quo citius, eo facilius curritur: et
leve Salvatoris onus, quo crescit amplius, eo portabilius est. 0589A Nonne et aviculas levat, non onerat
pennarum sive plumarum numerositas ipsa? Tolle eas, et reliquum corpus pondere suo fertur ad ima. Sic
disciplinam Christi, sic suave jugum, sic onus leve, quo deponimus, eo deprimimur ipsi: quia portat potius
quam portatur. Onerosa alicui videtur silentii disciplina: sed propheta magis robur quam onus esse
considerans ait, In silentio et in spe erit fortitudo vestra. (Isai. XXX, 15). In silentio, inquit, et spe, quia
bonum est praestolari Dominum in silentio (Thren. III, 26). Enervat quippe animam praesentium consolatio,
roborat expectatio futurorum.
4. Bene ergo fecistis, dilectissimi, addere aliquid ad priorem silentii regulam: quod nimirum, praedicto
attestante propheta, cultus justitiae est 0589B (Isai. XXXII, 17). Bene fecistis alienando vos magis ac magis
ab actibus saeculi hujus, quae est munda et immaculata religio. Modicum quippe fermentum, fratres, totam
massam corrumpit (I Cor. V, 6); et muscae morientes exterminant oleum suavitatis (Eccle. X, 1). Quid
prodest tanti corporalis pariter et spiritualis laboris atque exercitii fructum vilissima aliqua consolatione, imo
desolatione minus acceptabilem fieri, aut certe et periclitari? Quantam internae consolationis dulcedinem, et
gratiam visitationis divinae praepedit hujusmodi nugarum vapor ad modicum parens? Praesertim nos
monachi, quorum certe, velimus, nolimus, in labore vita est; plane miserabiliores sumus omnibus hominibus,
si pro tam exiguis tanta patimur detrimenta. Quid enim insipientiae, 0589C imo quid insaniae est, ut qui
majora reliquimus, minora cum tanto discrimine teneamus? Si mundum contempsimus universum, si
abrenuntiavimus affectibus propinquorum, si monasteriorum carceri mancipavimus nosmetipsos; si denique
non venimus facere voluntatem nostram, sed imposuimus homines super capita nostra: quid non oportet fieri,
ne forte contingat haec omnia nobis in insipientia 344 nostra et negligentia deperire?
5. Agite ergo, dilectissimi, et in his quae coepistis, solliciti estote perseverare et abundare magis, ut
augeantur in dies incrementa frugum justitiae vestrae. Etenim qui parceseminat, parce et metet; et qui
seminat in benedictionibus, de benedictionibus et metet (II Cor. IX, 6). Et certe modicum seminis
incrementum, 0589D non modica messis multiplicatio est. Haec nos, fratres, quia audito profectu vestro
exsultavimus et delectati sumus, dignum duximus scribere charitati vestrae, cupientes admonitos vos esse, ub
observationes sanctas, quae salvare possunt animas vestras, digna devotione suscipiatis et amplectamini.
Scitis enim quia hilarem datorem diligit Deus (Ibid. 7). 0590A Orantem pro nobis universitatem vestram
Christus custodiat.
389

EPISTOLA CCCLXXXVI. JOANNIS CASAE-MARII AD BERNARDUM ABBATEM.
Solatur Bernardum de infelici expeditionis in Terram Sanctam successu.

Dilecto patri ac venerabilii domino suo BERNARDO, Dei voluntate ac gratia Clarae-Vallis abbati
reverendissimo, frater JOANNES minister suus, qualiscunque Casae-Marii abbas, feliciter currere, ac felicius
Christi pietate consummare.
1. Memor dulcedinis ac familiaritatis, quam mihi indigno pietas vestra quondam exhibuit, aperire
cogitationes mei cordis paternitati vestrae, quasi coram positus, praesumo, vestra magis de mansuetudine
0590B confisus, quam de offensa suspectus. Spero namque affectionem ac dilectionem, quam erga vos
habeo, pietatem vestram non latere; et si aliquid etiam stultum dicerem, confido vos benigne ac mansuete
quasi patrem filio ignoscere. Dictum est mihi, pater charissime, quod de hac re, quae non ita prospere, ut
forsitan volebatis, contigit (de via vero Jerosolymae loquor), multum tristamini: eo quod Ecclesia Dei vel
gloria, non sicut desiderabatis accrevit. Quapropter quod mihi pro hoc diu cogitanti Deus (ut credo) in corde
misit, vobis humiliter suggero, nimirum perpendens quod saepe parvo cuilibet Dominus aliquid ostendit,
quod alicui magno et multis donis repleto videre nequaquam concedit: sicut Moysi sancto, facie ad faciem
cum Deo loquenti 0590C (Exod. XXXIII, 11), Jethro alienigena concilium dedit (Exod. XVIII).
205

