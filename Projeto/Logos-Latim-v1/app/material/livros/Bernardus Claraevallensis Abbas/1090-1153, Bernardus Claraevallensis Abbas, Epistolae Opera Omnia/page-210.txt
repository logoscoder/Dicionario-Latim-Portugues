396

EPISTOLA CCCXCIII. AD W. PATRIARCHAM JEROSOLYMORUM. Ad humilitatem eum
hortatur.

Venerabili domino et dilectissimo patri, Dei gratia Jerosolymorum patriarchae W., BERNARDUS ClaraeVallensis abbas, Spiritum veritatis qui a Patre procedit.
1. Occasione accepta per virum fidelem et amicum nostrum, latorem praesentium, pauca verba, in multis
occupatus, scribo vobis, in multis occupato. Quod si praesumptuosum cuilibet videatur, et in hac parte
judicer, venialis tamen est praesumptio, quae descendit ex amore. Sed, ne multa scribam, 0600D cum pauca
promiserim, ad rem ipsam veniamus. Cum placuit universorum Creatori Deo aperire altitudinem consilii sui
super salutem generis humani, 0601A sic dilexit mundum, ut Filium suum unigenitum daret, qui factus homo
propter homines, de filiis hominum vocabit ad se quos voluit, et electos de caeteris, et dilectos prae caeteris.
Item et unum ex illis, quasi de electis electum, et dilectum prae dilectis, in specialem sui amoris gratiam
separavit: cui vices suas committens, cum jam exaltatus a terra elevatis manibus sacrificium offerret
vespertinum, antequam in manus Patris sui spiritum commendaret, tanquam frater fratri, Matrem virgini,
virgo virginem commendavit. Quid sibi vult tale principium? diligenter attende.
2. Multos elegit Dominus, et principes fecit in populo suo, ut sit illis sacerdotii dignitas: sed te quadam
familiari gratia collocavit in domo David 0601B pueri sui. Tibi soli de omnibus episcopis universi orbis
commissa est terra illa, quae germinavit herbam virentem, et facientem fructum secundum speciem suam, de
cujus radice ortus est flos campi, et lilium convallium. Te solum, inquam, elegit Dominus prae consortibus
tuis, ut sis ei in episcopum familiarem, qui per singulos dies introeas in tabernaculum ejus, et adores in loco,
ubi steterunt pedes ejus. Legimus olim dictum ad sanctum Moysen, quoniam mandatum accepit a Domino,
quod traderet filiis Israel: Solve calceamentum pedum tuorum; locus enim in quo stas, terra sancta est (Ezod.
III, 5). Sanctus quoque locus, sed in illo figura; in isto autem veritas expressa signo sanctitatis. Sanctus ille,
sed iste sanctior. Quid enim simile cum veritate? 0601C quid simile habet illud, quod per speculum et in
aenigmate, cum gloria illa, quae jam scisso velo revelata facie videtur? Et tamen, cum haec omnia in figura
contingerent et in forma futurorum, dictum est Moysi: Solve calceamentum pedum tuorum; locus enim in
quo stas, terra sancta est. Et ego dico tibi, Solve calceamentum pedum tuorum; locus enim in quo stas, terra
sancta est. Si adhuc affectus tui ex aliqua parte involuti sunt operibus mortuis, solve velociter: locus enim in
quo stas, terra sancta est. O quam metuendus est locus ille, in quo primum per viscera misericordiae Dei
nostri visitavit nos Oriens ex alto! O quam metuendus est locus ille, in quo primum occurrit pater filio
revertenti de regione dissimilitudinis, et accumbens super collum 0601D ejus stola gloriae induit eum! O
quam metuendus est locus ille, in quo dulcis et rectus Dominus vulneribus nostris vinum pariter infudit et
oleum, in quo constituit nobiscum pactum foederis pater misericordiarum, et Deus totius consolationis!
Gratias tibi, 352 Domine, gratias tibi, quia bonum opus operatus es in medio terrae, in medio annorum legis
et gratiae notum faciens illud. Cum enim iratus fueris, misericordiae recordaberis. Ecce locus longe sacratior
illo, in quo stetit Moyses, et longe nobilior: quia locus Domini, locus, inquam, illius est, qui venit per aquam
et sanguinem; non in aqua 0602A tantum, sicut Moyses, sed in aqua et in sanguine. Ecce locus, ubi posuerunt
eum. Quis ascendet in montem Domini? aut quis statuit in loco sancto ejus? Solus iste ascendere debet, qui
didicit a Domino Jesu Christo. esse mitis et humilis corde.
3. Humilis solus secure potest ascendere: quia humilitas non habet unde cadat. Superbus, etsi ascendat,
stare tamen diu non potest, tanquam qui non supra pedes suos stare voluit, sed alienum sibi assumpsit pedem,
illum scilicet, quem propheta abhorrens, dicit: Non veniat mihi pes superbiae (Psal. XXXV, 12). Superbia
enim non nisi unum pedem habet, propriae amorem excellentiae: et ideo superbus diu stare non potest,
tanquam qui non nisi uni pedi innititur. Quis enim staret in illo pede, in quo 0602B ceciderunt qui operati
sunt iniquitatem, angelus in coelo, homo in paradiso? Si Deus naturalibus ramis non pepercit, homini, dico,
quem gloria et honore coronavit, et constituit eum super omnia opera manuum suarum; et angelo, qui fuit
initium viarum Dei, plenus sapientia, et perfectus decore: multo magis timendum est, ne forte nec mihi parcat
superbienti, non jam in loco voluptatis, non in coeli palatio, sed in valle lacrymarum. Ut ergo secure stare
valeas, sta in humilitate; sta, non in uno pede superbiae, sed in pedibus humilitatis, ut non moveantur vestigia
tua. Humilitas enim duos habet pedes; considerationem divinae potentiae, et propriae infirmitatis. O speciosi
pedes, et firmi, nec tenebris ignorantiae involuti, nec lubrico luxuriae inquinati! 0602C Tu ergo in alto
positus, noli altum sapere, sed time, et humiliare sub potenti manu ejus qui superborum et sublimium colla
propria solet virtute calcare. Noveris Ecclesiam commissam tibi, non sicut ancillam domino, sed, ut ad
principium epistolae revertar, tanquam filio matrem, tanquam Mariam Joanni, ut et de te ad eam dici possit,
Mulier, ecce filius tuus; et de ipsa ad te, Ecce mater tua (Joan. XIX, 26, 27). Ita enim securus esse poteris
ingrediens et egrediens, et pergens ad imperium ejus, qui, etsi altus est, et in altis habitat, humilia tamen
respicit in coelo et in terra.
397

EPISTOLA CCCXCIV. AD ARCHIEPISCOPUM LUGDUNENSEM. Pro abbate Athanacensi
apud Lugdunum.
210

