0747
S. BERNARDI SENTENTIAE.

0747D 1. Tres sunt qui testimonium dant in coelo: Pater, et Filius, et Spiritus sanctus. Tres in terra:
spiritus, aqua et sanguis (I Joan. V, 7, 8). Similiter in inferno, ut in Isaia legimus: Vermis eorum non
morietur, et ignis eorum non exstinguetur (Isa. LXVI, 24). 1239 Duo mala sunt, vermis et ignis; altero
roditur conscientia, altero concremantur corpora. Tertium additur desperatio, quae in eo utique intelligitur
quod dicitur, non morietur, et non exstinguetur. His qui in coelo sunt, datur testimonium beatitudinis; his qui
in terra, justificationis; his qui in inferno sunt, damnationis. Primum testimonium est gloriae, secundum
gratiae, tertium irae.
0748D 2. De Spiritu sancto testatur Scriptura quia procedit, spirat, inhabitat, replet, glorificat. Procedere
dicitur duobus modis: unde et quo? Unde? A Patre et Filio. Quo? Ad creaturam. Procedendo praedestinat;
spirando vocat quos praedestinavit; inhabitando justificat quos vocavit; replendo accumulat meritis quos
justificavit; glorificando ditat praemiis quos accumulavit meritis.
3. Spiritus sanctus arguit mundum de peccato quod dissimulat; de justitia quam non ordinat, dum sibi non
Deo eam dat; de judicio quod usurpat, dum tam de se quam de aliis temere judicat,
4. Usque hodie in civibus Babylonis aquarum 0749A effusio, id est confusio cogitationum, terram facit
inanem et vacuam. Dum enim fluctuat circa carnem cogitatio universa, nullum ex ea sperare est fructum
salutis. Dividantur ergo aquae ab aquis (Gen. I, 6), quatenus anima quoque, ut dignum est, partem sibi
vindicet sollicitudinis et meditationis. Sane inferiores certis limitibus coerceantur, certis contineantur alveis,
necessitatis terminos non excedant; proinde superiores copiosius dilatentur. Ex hoc sane dat Dominus
benedictionem, et terra nostra dabit fructum suum (Psal. LXXXIV, 13).
5. Cum in populo Dei carnales alii sint, et alii spirituales, nec illi tamen aeternorum, nec isti carent omni
modo temporalium desiderio. In eo sane distant, quod plus alia appetunt alii, et secundum ea quae 0749B
praeferunt, aut spirituales, aut carnales judicantur. Hinc est quod in benedictionibus Jacob et Esau, et nos
coeli, et terrae pinguedo nominatur, sed non eodem ordine in utroque. Det tibi Deus de rore coeli et de
pinguedine terrae abundantiam, ait Isaac ad Jacob. Ad Esau vero: In pinguedine terrae, inquit, et in rore
coeli desuper erit benedictio tua (Gen. XXVII, 28, 39, 40). Quid autem singuli praeferant, a studiis eorum et
sollicitudinibus innotescit.
6. Mors peccatorum pessima (Psal. XXIII, 22). Mala in amissione mundi, quia non possunt sine dolore
separari ab eo quem diligunt. Pejor in dissolutione carnis, a qua evelluntur eorum animae a spiritibus
malignis. Pessima in tormentis inferni, quando corpus et anima perpetuis simul addicuntur 0749C ignibus.
Econtrario bonorum mors optima, quoniam quidem fit ibi quies a labore, fit jucunditas de novitate, fit
securitas de aeternitate.
7. De stercore boum lapidatus est piger (Eccli. XXII, 2). Boves sunt qui in opere Dei strenue exercentur;
qui seminant in lacrymis, sed in gaudio metent. Isti sane quaecunque sunt mundi hujus arbitrantur ut stercora.
Piger vero, cujus sabbata videntes hostes derident, dehonestatur ab hostibus in olio suo, sicut boves strenui in
laboribus suis honestantur a Deo. Quem enim maligni spiritus pigrum vident ad spiritualia exercitia, in
cogitationibus ejus ingerunt importune terrena: velut de stercoribus boum massas coagulantes, et pigrum,
0749D sicut dignus est, lapidantes.
8. Osculetur me osculo oris sui (Cant. I, 1). Tria sunt oscula, reconciliatorium, muneratorium,
contemplatorium. Primum ad pedes, secundum ad manum, tertium ad os sumitur. In primo accipitur remissio
peccatorum; in secundo, munus virtutum; in tertio, cognitio secretorum. Vel ita osculum doctrinae, naturae,
gratiae.
9. Duo sunt ubera sponsae: congratulatio et compassio. Gemina lactis species, exhortatio et consolatio.
Tria unguenta, compunctio, devotio, pietas. Compunctio de recordatione peccatorum, devotio de
recordatione beneficiorum, pietas ex consideratione miserorum.
10. Revertere, revertere Sunamitis - revertere, revertere, 0750A ut intueamur te (Cant. VI, 12). Revertere
primo ab inepta laetitia, revertere 1240 secundo ab inutili tristitia, revertere tertio ab inani gloria, quarto
revertere a latenti superbia. Inanis gloria est, quae ab ore hominum venit extrinsecus. Superbia latens oritur
intrinsecus. Cum haec omnia vitia reliquerit anima, intuebitur eam sponsus ejus. Ob hoc autem debet ab aliis
abstinere, ut digna fiat ejus complexibus. Unde et ad eam dicitur: Revertere, revertere, ut intueamur te.
11. Pastorum est vigilare super gregem propter tria necessaria: videlicet ad disciplinam, ad custodiam, ad
preces. Ad disciplinam, propter morum correctionem, ne grex commissus propria molestia deficiat. Ad
custodiam, propter diabolicam suggestionem, 0750B ne hostili seducatur calliditate. Ad preces, propter
tentationum instantiam, ne vincatur a pusillanimitate. In disciplina rigor justitiae, in custodia spiritus consilii,
in prece affectus compassionis.
1

