20. Initium sapientiae timor Domini (Psal. CX, 10). Timor primus revocat euntes ad mortem, cui succedit
tristitia saecularis: hanc excludit spes aeternitatis.
21. Dubitari solet utrum dilectio Dei praecedat 0752C tempore dilectionem proximi. Quod per hoc videtur,
quod proximum propter Deum diligere non possumus, nisi prius diligamus Deum: et contra dilectio proximi
videtur praecedere dilectionem Dei, quia scriptum est: Qui non diligit fratrem suum quem videt, Deum quem
non videt, quomodo potest diligere (I Joan. IV, 20)? sed sciendum est quod dilectio Dei duobus modis
consideratur, incipiens et nutrita. Incipit enim homo diligere Deum, antequam proximum; sed quia illa
dilectio non potest perfici, nisi nutriatur, et crescat per dilectionem proximi, oportet ut proximus diligatur. Sic
ergo dilectio Dei praecedit ut incipiens, et praeceditur a dilectione proximi, ut illa nutrienda. Si qui forte
pertinent ad gubernationem tuam, vindica, coerce cum dilectione, 0752D cum charitate, attendens salutem
aeternam; ne, cum parcis carni, anima pereat. Fac haec, et multos passurus es, in quos non poteris exercere
disciplinam. Fer minas, securus esto: faciet enim Dominus misericordiam et judicium omnibus injuriam
accipientibus.
22. Diliges proximum tuum sicut te ipsum (Matth. XIX, 19). Debet unusquisque proximum suum diligere
tanquam se ipsum, ut quem poterit hominem vel beneficentiae consolatione, vel informatione doctrinae, vel
coercitione disciplinae, 1242 adducat ad Deum colendum. Haec qui sola discretione eligit, prudens 0753A
est: qui nulla hinc afflictione avertitur, fortis est; qui nulla alia delectatione, temperans est; qui nulla elatione,
justus est.
23. Non est speciosa laus in ore peccatoris (Eccli. XV, 9), in poenitente peccatore fructuosa, in justificato
est speciosa. Sicut cum stercorantur agri, non est speciosum, sed fructuosum; postea vero in frugum
collectione fit speciosum.
24. Quatuor sunt quae impediunt confessionem: timor, ne perdat; pudor ne vilescat; spes honoris vel
alicujus terreni commodi, si innocens putetur; desperatio earumdem rerum, si innocens non putetur.
25. Octo sunt trinitates, quarum prima est illa summa et individua Trinitas, Pater, et Filius, et 0753B
Spiritus sanctus. Secunda est quae cecidit. Tertia per quam cecidit. Quarta in quam cecidit. Quinta per quam
resurgit, quae in tres dividitur trinitates. Trinitas quae cecidit, est memoria, ratio et voluntas. Memoria
infirmata est tribus modis, videlicet per cogitationes affectuosas, onerosas et otiosas. Ratio tribus modis
excaecata est, quia saepe recipit vera pro falsis, et e converso; licita pro illicitis, et e converso. Voluntas
tripliciter foedata est, per concupiscentiam carnis, per desiderium oculorum, et ambitionem saeculi. Trinitas
per quam cecidit, suggestio, delectatio, consensus. Trinitas in quam cecidit, infirmitas, foeditas, caecitas.
Trinitas per quam resurgit, fides, spes, charitas. Fides est trina, praeceptorum, signorum, promissionum. Spes
quoque 0753C trina est: spes veniae, spes gratiae et spes gloriae. Charitas etiam trina est, ex toto corde, ex
tota anima, ex tota virtute.
26. Duo parietes debent esse in congregatione: unus interior, alter exterior. Interior claustrales, exterior
obedientiarii. Illi non debent esse curiosi, nec voluptuosi; isti vero nec turbulenti, nec fraudulenti. Et quia
raro pax inter istos est, ideo tertius paries est, ex adverso veniens, qui conjungat divisos parietes; abbas
videlicet et prior, et alii fratres spirituales: fundamentum est sanctum propositum.
27. Adaptatio septem donorum Spiritus sancti ad apparitiones Domini resurgentis. Primo apparuit
mulieribus, quibus dictum est ab angelo: Nolite 0753D timere (Matth. XXVIII, 9, 5): ecce spiritus timoris.
Apparuit Petro, qui negaverat (Luc. XXIV, 34): ecce spiritus pietatis. Apparuit mulieri, cui dictum est: Noli
me tangere; nondum enim ascendi ad Patrem meum (Joan. XX, 17): ecce spiritus scientiae. Apparuit illis
undecim in monte, ubi constituerat, quando dixit: Data est mihi omnis potestas in coelo et in terra (Matth.
XXVIII, 18): ecce spiritus fortitudinis. Apparuit duobus euntibus in Emmaus, de quibus scriptum est: Et
aperuit illis sensum, ut intelligerent Scripturas: ecce spiritus intellectus. Ad ultimum apparuit illis
recumbentibus, quando 0754A ascendit in coelum (Luc. XXIV, 27, 45, 51), quia de eo dictum est: Ego
sapientia in altissimis habito (Eccli. XXIV, 7): ecce spiritus sapientiae.
28. Gratia quadripartita est: gratia creans, gratia redimens sive miserans, gratia donans, gratia remunerans.
Prima: Omnia per ipsum facta sunt. Secunda: Verbum caro factum est. Tertia: Plenum gratiae. Quarta: Et
veritatis (Joan. I, 14).
29. Pax quadripartita est: erga Deum, erga proximum, in carne, in spiritu. Quae ut firma sit,
substernendum est unicuique fundamentum: paci carnis temperantia; paci spiritus fortitudo; paci cum
proximo prudentia; paci cum Deo justitia. Gloria in excelsis, ecce pax cum Deo; et in terra hominibus bonae
voluntatis (Luc. II, 14), pax cum 0754B proximo; pax vobis, videte manus et pedes meos (Luc. XXIV, 36,
39), pax carnis; accipite Spiritum sanctum (Joan. XX, 22), pax spiritus.
30. Muscae morientes exterminant suavitatem unguenti (Eccle. X, 1), id est vanitas, curiositas et voluptas:
quae quia in Aegypto et circa sacrificia Aegyptiorum abundant, non possumus in Aegypto sacrificare
Domino Deo nostro sacrificium justitiae et charitatis. Ideo proficiscimur in desertum, id est in solitudinem
cordis, via trium dierum 1243 (Exod. VIII, 26, 27). De prima die dicit sponsus sponsae: Veni in hortum
3

