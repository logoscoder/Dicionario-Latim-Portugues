quod etsi non habet incertum non magis quam intellectus, habet tamen involuerum, quod non intellectus.
Denique quod intellexisti, non est de eo quod ultra quaeras: aut si est, non intellexisti. Nil autem malumus
scire, quam quae fide jam scimus. Nil supererit ad beatitudinem, cum quae jam certa sunt nobis fide, erunt
aeque et nuda.
47

CAPUT IV. Angeli quomodo considerandi.

0791B
7. His ita expeditis, age jam dirigatur consideratio in eam quae sursum est Jerusalem mater nostra, ac totis
tribus memoratis viis caute et vigilanter vestigemus investigabilia: quatenus tamen licet, vel magis quatenus
nobis donabitur. Et primo quidem cives spiritus esse illic potentes, gloriosos, beatos, distinctos in personas,
dispositos in dignitates, ab initio stantes in ordine suo, perfectos in genere suo, corpore aethereos,
immortalitate perpetuos, impassibiles non creatos, sed factos, id est gratia, non natura; mente puros, affectu,
benignos, religione pios, castimonia integros, unanimitate individuos, pace securos, a Deo conditos, divinis
0791C laudibus et obsequiis deditos. Haec omnia legendo comperimus, fide tenemus. Quanquam de
corporibus horum non modo unde sint, sed an aliquatenus sint, haeret sententia aliquorum. Unde si quis inter
opinabilia magis id ponendum censuerit, non contendo. Porro intellectu praeditos, non fide, non opinione,
sed intellectu capimus; quia non possunt hujus expertes, et Dei simul participes esse. Sunt et nomina
quaedam nota nobis similiter ex auditu, per quae harum beatitudinum, etiam quae non liquido mortalium
percepit auditus, officia, merita, gradus, ordines, utcumque a nobis conjici et dicerni queunt. Sed enim quod
ex auditu non est, jam non ex fide; nam fides ex auditu (Rom. X, 17). Itaque opinando 0792A ista dixerimus.
Ad quid enim coelestium nomina innotuerunt, si ne opinari quidem salva fide aliquid licet de rebus, quarum
nomina sunt? Angeli, Archangeli, Virtutes, Potestates, Principatus, Dominationes, Throni, Cherubin, et
Seraphin, haec nomina. Quae significata eorum? Nullane inter illos spiritus qui simpliciter Angeli, et eos qui
Archangeli nuncupantur, distantia?
8. Quid ergo sibi vult gradualis distinctio haec? Putemus 448 Angelos dici (nisi ut convenientius aliquid
considerasti) qui singuli singulis hominibus dati creduntur; missi in ministerium, secundum Pauli doctrinam,
propter eos qui haereditatem capiunt salutis (Hebr. I, 14): de quibus Salvator, Angeli eorum semper vident
faciem Patris (Matth. XVIII, 10). Putemus 0792B his praeesse Archangelos, qui conscii mysteriorum
divinorum, nonnisi ob praecipuas et maximas causas mittuntur. E quibus magnus ille archangelus Gabriel
missus legitur ad Mariam (Luc. I, 26), ob causam utique, qua major esse non potuit. Putemus esse super istos
Virtutes esse, quorum nutu vel opere signa et prodigia in elementis, sive ex elementis facta apparent ad
commonitionem mortalium. Inde est fortassis, quod cum in Evangeliis legas: Erunt signa in sole et luna et
stellis, paulo post habes, Nam virtutes coelorum movebuntur (Luc. XXI, 25, 26); hi nimirum spiritus, per
quos signa fiunt. Putemus Potestates superiores istis, quarum virtute potestas tenebrarum comprimitur, et
coercetur malignitas 0792C aeris hujus, ne quantum vult noceat; ne malignari, nisi ut prosit, possit. Putemus
Principatus his quoque praelatos, quorum moderamine et sapientia omnis in terris principatus constituitur,
regitur, limitatur transfertur, mutilatur, mutatur. Putemus Dominationes adeo cunctis supereminere praefatis
ordinibus, ut respectu horum caeteri videantur omnes administratorii spiritus, et ad istos, tanquam ad
dominos, referri regimina Principatuum, tutamina Potestatum, operationes Virtutum, revelationes
Archangelorum, curam et providentiam Angelorum. Putemus Thronos alto etiam ab his evolasse recessu, qui
ex eo quod sedent, Throni dicuntur; et ex eo sedent, quod sedit in eis Deus. 0793A Neque enim sedere in eis
qui non sederent posset. Quaeris quid [al. quam] illam sentiam sessionem? Summam tranquillitatem,
placidissimam serenitatem, pacem quae exsuperat omnem intellectum. Talis est qui sedet in Thronis
Dominus sabaoth, judicans omnia cum tranquillitate, placidissimus, serenissimus, pacatissimus. Et tales sibi
constituit Thronos, simillimos sibi. Putemus Cherubin ex ipso sapientiae fonte, ore Altissimi haurientes, et
refundentes fluenta scientiae universis civibus suis. Et vide ne is sit, quem propheta loquebatur, fluminis
impetus laetificans civitatem Dei (Psal. XLV, 5). Putemus Seraphin, spiritus totos divino igne succensos,
succendere universa, ut singuli cives singulae 0793B sint lucernae ardentes et lucentes; ardentes charitate,
lucentes cognitione.
9. O Eugeni, quam bonum est nos hic esse! quam fore melius, si quando tamen toti sequamur quo ex parte
praecessimus! Praecedimus animo, et ne ipso quidem toto, sed parte modica nimis. Affectus jacent mole
corporea praegravati et luto haerentibus desideriis, sola interim arida et tenuis consideratio praevolat. Et
tamen ex tantillo quod jam datur, libet exclamare: Domine, dilexi decorem domus tuae, et locum habitationis
gloriae tuae (Psal. XXV, 8). Quid si totam se colligat anima, et reductis affectibus, e cunctis locis, quibus
captivi tenentur, timendo quae non oportet, amando quae non decet, dolendo vane, gaudendo vanius, cum his
ineat tota libertate volatum, pulset 0793C impetu spiritus, et in pinguedine gratiae illabatur? Nonne cum
coeperit circuire lucidas mansiones, et sinum illum etiam Abrahae curiosius perscrutari, et sub altari,
quodcumque illud est, martyrum revisere animas, in prima stola secundam patientissime exspectantes, multo
magis tunc instabit loquens cum propheta: Unam petii a Domino: hanc requiram, ut inhabitem in domo
Domini omnibus diebus vitae meae, ut videam voluntatem Domini, ac visitem templum ejus? (Psal. XXVI, 4)
26

