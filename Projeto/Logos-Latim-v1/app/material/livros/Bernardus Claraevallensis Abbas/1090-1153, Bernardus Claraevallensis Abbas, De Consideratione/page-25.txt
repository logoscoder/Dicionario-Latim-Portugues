2. Quid, quod et inferioribus eges? nonne praeposterum hoc et indignum? Plane superiorum quaedam
injuria est, inferiorum operam desiderare: a qua injuria nemo hominum perfecte vindicabitur, nisi cum
quisque evaserit in libertatem filiorum Dei. Nempe erunt hi omnes docibiles Dei (Joan. VI, 45), et nulla
interveniente creatura, solo beati Deo. Repatriasse erit hoc, exisse de patria corporum in regionem spirituum.
Ipsa est Deus noster, maximus spiritus, maxima mansio spirituum beatorum: et ne 0789B quid hic sibi
usurpet sensus [al. add. carnis] seu imaginatio, veritas est, sapientia est, virtus, aeternitas, summum bonum.
Unde [al. add. a quo] interim absumus: et ubi sumus, vallis est lacrymarum, in qua sensualitas regnat, et
consideratio exsulat: in qua libere quidem et potestative se exserit sensus corporeus, sed intricatus caligat
oculus spiritualis. Quid igitur mirum, si ope indigenae advena indiget? Et felix secundum tempus viator, qui
civium beneficium, sine quo transire non potest, in obsequium convertere potuit, utens, non fruens; urgens,
non petens; exactor, non supplex.
45

CAPUT II. Assignat varios considerationis gradus.

0789C 3. Magnus ille, qui usum sensuum, quasdam veluti civium opes, expendere satagit, dispensando
446 in suam et multorum salutem. Nec ille minor qui hunc sibi gradum ad illa invisibilia philosophando
constituit: nisi quod hoc dulcius, illud utilius; hoc felicius, illud fortius esse constat. At omnium maximus,
qui spreto ipso usu rerum et sensuum, quantum quidem humanae fragilitati fas est, non ascensoriis gradibus,
sed inopinatis excessibus, avolare interdum contemplando ad illa sublimia consuevit. Ad hoc ultimum genus
illos pertinere reor excessus Pauli. Excessus, non ascensus: nam raptum potius fuisse, quam ascendisse ipse
se perhibet (II Cor. XII, 1-4). Inde est quod dicebat: Sive mente excedimus, Deo (Id. V, 13). Porro haec tria
0789D ita contingunt, cum consideratio, etsi in loco peregrinationis suae, virtutis studio, et adjutorio gratiae
facta superior, sensualitatem aut premit ne insolescat, aut cogit ne evagetur, aut fugit ne inquinet. In primo
potentior, in secundo liberior, in tertio purior. Puritatis siquidem et alacritatis pariter alis fit ille volatus.
4. Vis tibi has considerationis species propriis distingui nominibus? Dicamus, si placet, primam
dispensativam, secundam aestimativam, tertiam speculativam. Horum nominum rationes definitiones
declarabunt. Dispensativa est consideratio sensibus sensibilibusque rebus ordinate et socialiter utens ad
promerendum Deum. Aestimativa est consideratio prudenter ac diligenter quaeque scrutans 0790A et
ponderans ad vestigandum Deum. Speculativa est consideratio se in se colligens, et, quantum divinitus
adjuvatur, rebus humanis eximens ad contemplandum Deum. Puto vigilanter advertis aliarum hanc esse
fructum: caeteras, si non referantur ad istam, quod dicuntur videri posse, sed non esse. Et prior quidem
absque intuitu hujus multa serit, et nihil metit: sequens vero nisi ad istam se dirigat, vadit, sed non evadit.
Ergo quod prima aptat, secunda odorat, tertia gustat. Ad quem tamen gustum perducunt et caeterae, etsi
tardius: nisi quod prima laboriosius, secunda quietius pervenitur.
46

CAPUT III. Ea quae supra nos sunt, Deum scilicet et Angelos, investigari opinione, fide, et
intellectu.

0790B 5. Dixisti, inquis, satis qua ascendatur: etiam quo ascendendum, dicere habes. Falleris, si id speras:
ineffabile est. Tu me existimas loqui quod oculus non vidit, nec auris audivit, et in cor hominis non ascendit?
Nobis, inquit, revelavit Deus per Spiritum suum (I Cor. II, 9, 10). Ergo quae supra sunt non videbo docentur,
sed spiritu revelantur. Verum quod sermo non explicat, consideratio quaerat, oratio expetat, mereatur vita,
puritas assequatur. Sane eorum admonitus quae supra sunt, non te existimes mitti a me suspicere solem,
lunam, stellas, non ipsum firmamentum, non aquas quae super coelos sunt. Ista siquidem omnia, etsi supra
loco, pretio infra sunt, et dignitate naturae: sunt enim corpora. Tui portio spiritus est, quo superius 0790C
quidpiam frustra quaeris, quod non sit spiritus. Porro spiritus est Deus, sunt et Angeli sancti, et hi supra te.
Sed Deus natura, Angeli gratia superiores sunt. Unum siquidem tui et Angeli optimum, ratio est: Deus vero
non sui aliquid optimum habet, unum optimum totus. Is, et qui cum eo sunt beati spiritus, tribus modis, veluti
viis totidem, nostra sunt consideratione 447 vestigandi, opinione, fide, intellectu. Quorum intellectus rationi
innititur, fides auctoritati, opinio sola veri similitudine se tuetur. Habent illa duo certam veritatem: sed fides
clausam et involutam, intelligentia nudam et manifestam: caeterum opinio certi nihil habens, verum per
verisimilia quaerit potius, quam apprehendit.
0790D 6. Omnino in his cavenda confusio, ne aut incertum opinionis fides figat, aut quod firmum
fixumque est fidei, opinio revocet in quaestionem. Et hoc sciendum, quia opinio, si habet assertionem,
temeraria est: fides, si habet haesitationem, infirma est: item intellectus, si signata fidei tentet irrumpere,
reputatur effractor, scrutator majestatis. Multi suam opinionem intellectum putaverunt, et erraverunt. Et
quidem opinio potest putari intellectus; intellectus opinio non potest. Unde hoc accidit? Profecto quia haec
falli potest, ille non potest: aut si falli potuit, intellectus non fuit, sed opinio. Verus nempe intellectus certam
habet non modo veritatem, sed notitiam veritatis. Possumus singula haec ita definire, 0791A Fides est
voluntaria quaedam et certa praelibatio necdum propalatae veritatis. Intellectus est rei cujuscunque invisibilis
certa et manifesta notitia. Opinio est quasi pro vero habere aliquid, quod falsum esse nescias. Ergo, ut dixi,
fides ambiguum non habet; aut si habet, fides non est, sed opinio. Quid igitur distat ab intellectu? Nempe
25

