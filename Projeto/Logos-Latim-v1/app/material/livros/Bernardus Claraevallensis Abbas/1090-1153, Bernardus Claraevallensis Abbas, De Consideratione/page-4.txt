Habent haec infirma et terrena judices suos, reges et principes terrae. Quid fines alienos invaditis? Quid
falcem vestram in alienam messem extenditis? Non quia indigni vos, sed quia indignum vobis talibus
insistere, quippe potioribus occupatis. Denique ubi necessitas exigit, audi quid censeat Apostolus: Si enim in
vobis judicabitur hic mundus indigni estis qui de minimis judicetis (I Cor. VI, 2).
9

CAPUT VII. Pietati et rerum aeternarum considerationi in primis vacandum esse.

0736C 8. Sed aliud est incidenter excurrere in ista, causa quidem urgente, aliud ultro incumbere istis,
tanquam magnis dignisque tali et talium intentione rebus. Itaque haec et innumera talia dicerem, si fortia
dicerem, si recta, si sincera. Nunc autem quoniam dies mali sunt (Ephes. V, 16), sufficit interim admonitum
esse, non totum te, nec semper dare actioni: sed considerationi aliquid tui et cordis, et temporis sequestrare.
Hoc autem dico necessitatem intuens, non aequitatem: quanquam non sit praeter aequum, necessitati cedere.
Nam si liceret quod deceret, absolute per omnia et in omnibus praeferendam, et vel solam, vel maxime
colendam eam, quae ad omnia valet, id est pietatem, prorsus irrefragabilis ratio monstrat. Quid sit pietas
quaeris? Vacare 0736D considerationi. Dicas forsitan in hoc dissentire me ab illo, qui pietatem definit cultum
Dei (Job XVIII, 28, juxta LXX). Non est ita. Si bene consideras, illius sensum meis expressi verbis, etsi
tamen ex parte [al. etsi licet ex parte]. Quid tam pertinens ad cultum Dei, quam quod ipse hortatur in Psalmo.
Vacate, et videte quoniam ego sum Deus? (Psal. XLIV, 11) quod sane in partibus considerationis praecipuum
est. Quid denique [al. deinde] tam valens ad omnia, quam quae ipsius quoque actionis partes benigna
quadam praesumptione suas facit, praeagendo quodammodo, et praeordinando quae agenda sunt? 0737A
Necessario sane; ne forte quae et praevisa et praemeditata poterant esse proficuo, praecipitata magis periculo
fiant: quod tibimet, si recordaris in ipsis actionibus causarum, et in magnis quibusque negotiis, magnarumve
consiliis rerum frequenter accidisse non ambigo. Et primum quidem ipsum fontem suum, id est mentem, de
qua oritur, purificat consideratio. Deinde regit affectus, dirigit actus, corrigit excessus, componit mores,
vitam honestat et ordinat, postremo divinarum pariter et humanarum rerum scientiam confert. Haec est quae
confusa disterminat, hiantia cogit, sparsa colligit, secreta rimatur, vera vestigat, verisimilia examinat, ficta et
fucata explorat. Haec est quae agenda praeordinat, acta recogitat, ut nihil in mente resideat aut incorrectum,
0737B aut correctione [al. incorreptum . . . correptione] egens. Haec est quae in prosperis adversa praesentit,
in adversis quasi non sentit: quorum alterum fortitudinis; alterum prudentiae est.
10

413 CAPUT VIII. Ex pietate et contemplatione pulcherrimam quatuor primarum virtutum
harmoniam et connexionem oriri.

9. Ibi etiam advertere tibi est suavissimum quemdam concentum complexumque virtutum, atque alteram
pendere ex altera; sicut hoc loco vides, fortitudinis matrem esse prudentiam: nec fortitudinem, sed
temeritatem esse quemlibet ausum, quem non parturivit prudentia. Haec item est, quae inter 0737C
voluptates et necessitates media, quasi quaedam arbitra sedens, utrimque certis limitibus disterminat fines,
istis assignans et praebens quod sat est; illis quod nimis est demens; et sic ex alterutro tertiam formans
virtutem, quam dicunt temperantiam. Nempe intemperantem ipsa consideratio censet, tam eum qui
necessariis pertinaciter demit, quam qui indulget superfluis. Non est ergo temperantia in solis resecandis
superfluis: est et in admittendis necessariis. Hujus sententiae Apostolus non fautor tantum, sed auctor esse
videtur, qui curam carnis nostrae docet non perfici in desiderio. Dicens siquidem curam carnis non perfici,
superflua cohibet: addens, in desiderio (Rom. XIII, 14), necessaria non excludit. Unde mihi videtur non
omnino absurde definire 0737D temperantiam, qui hanc nec praecidere necessitatem, nec excedere dicat,
juxta illud philosophi, «Ne quid nimis.»
10. Jam de justitia, quae una ex quatuor est, nonne constat consideratione mentem praeveniri, ut se formet
in ea? Se enim necesse est prius cogitet, ut ex se normam ducat justitiae, nec factura utique alteri, quod sibi
fieri nolit; nec quod sibi velit fieri negatura. In his nempe duobus liquet integrum esse justitiae statum. Sed
nec ipsa solitaria est. Intuere etenim nunc mecum etiam hujus pulchram connexionem et cohaerentiam cum
temperantia, et item ambarum cum duabus superioribus, id est prudentia et fortitudine. Nam cum justitiae
dicatur portio, quod sibi non vult fieri quis, alii non facere; porro perfectio, 0738A quod ait Dominus,
Quaecumque vultis ut faciant vobis homines et vos facite illis (Matth. VII, 12): neutrum horum erit, nisi ipsa
voluntas, de qua tota ducitur forma, sic ordinata fuerit, ut nec velit aliquid superflum, nec necessarium quid
superstitiose nolit, quod quidem temperantiae est. Denique et ipsi justitiae, ut justa sit, temperantia modum
imponit. Noli nimium esse justus, ait Sapiens (Eccl. VII, 17), ostendens per hoc minime approbandam
justitiam, quae temperantiae moderamine non frenetur. Quid quod et ipsa sapientia hoc temperantiae frenum
non respuit; dicente Paulo secundum sapientiam a Deo sibi datam, non plus sapere quam oportet sapere, sed
sapere ad sobrietatem? (Rom. XII, 3.) Sed et e converso, quod temperantiae necessaria 0738B justitia sit,
ostendit Dominus, arguens in Evangelio illorum temperantiam, qui abstinebant ut viderentur hominibus
jejunantes (Matth. VI, 16). Erat in cibo temperantia, sed non justitia in animo: quia non Deo placere, sed
hominibus intendebant. Quomodo rursum vel ista, vel illa sine fortitudine? cum constet fortitudinis esse, et
non mediocris, cohibere velle et nolle suum inter augustias, parum et nimis; ut sit contenta voluntas modo
4

