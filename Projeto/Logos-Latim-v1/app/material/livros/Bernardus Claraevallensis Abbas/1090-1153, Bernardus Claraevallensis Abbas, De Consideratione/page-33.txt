scrutatur profundum sapientiae? Quis fervet, nisi qui meditatur charitatem Dei? Quis sustinet et perseverat in
amore, nisi qui aemulatur aeternitatem charitatis? Nempe aeternitatis 0806C quamdam imaginem
perseverantia praefert. Denique sola est cui aeternitas redditur, vel potius quae aeternitati hominem reddit,
dicente Domino: Qui perseveraverit usque in finem, hic salvus erit (Matth. X, 22).
32. Et nunc adverte in quatuor istis contemplationis species quatuor. Prima et maxima contemplatio est
admiratio majestatis. Haec requirit cor purgatum, ut a vitiis liberum, atque exoneratum peccatis, facile ad
superna levet: interdum quoque vel per aliquas morulas stupore et ecstasi suspensum teneat admirantem.
Secunda autem necessaria est huic; est enim intuens judicia Dei. Quo sane pavido aspectu, dum vehementius
concutit intuentem, 0806D fugat vitia, fundat virtutes, initiat ad sapientiam, humilitatem servat. Virtutum
siquidem bonum quoddam ac stabile fundamentum, humilitas. Nempe si nutet illa, virtutum aggregatio
nonnisi ruina est. Tertia contemplatio occupatur, vel potius otiatur circa memoriam beneficiorum; et ne
dimittat ingratum, sollicitat memorantem ad amorem benefactoris. De talibus dicit propheta loquens ad
Dominum: Memoriam abundantiae suavitatis suae eructabunt (Psal. CXLIV, 7). Quarta quae retro sunt
obliviscens, in sola requiescit exspectatione promissorum: quae cum sit meditatio aeternitatis (siquidem quae
promittuntur, aeterna sunt), longanimitatem alit, et perseverantiae dat vigorem. Puto jam facile est quatuor
nostra haec, quatuor illis Apostoli assignare, dum longitudinem comprehendit meditatio promissorum,
0807A latitudinem recordatio beneficiorum, sublimitatem contemplatio majestatis, profundum inspectio
judiciorum. Quaerendus adhuc fuerat, qui nec satis adhuc inventus est, nec quaeri nimis 0808A potest: at
orando forte quam disputando dignius quaeritur, et invenitur facilius. Proinde is sit finis libri, sed non finis
quaerendi.

33

