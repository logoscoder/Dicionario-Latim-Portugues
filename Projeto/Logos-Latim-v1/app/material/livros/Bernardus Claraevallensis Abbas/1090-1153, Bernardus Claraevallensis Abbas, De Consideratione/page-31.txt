Deus? Voluntas omnipotens, benevolentissima virtus, lumen aeternum, incommutabilis ratio, summa
beatitudo, creans mentes ad se participandum, vivificans ad sentiendum afficiens ad appetendum, dilatans ad
capiendum, justificans ad promerendum, accendens ad zelum, fecundans ad fructum, dirigens ad aequitatem,
formans ad benevolentiam, moderans ad sapientiam, roborans ad virtutem, visitans ad consolationem,
illuminans ad cognitionem, perpetuans ad immortalitatem, implens ad felicitatem, circumdans ad
securitatem.
55

CAPUT XII. Deum et bonorum operum pium remuneratorem, et scelerum aequissimum
vindicem esse.

25. Quid est Deus? Non minus poena perversorum, 0802C quam humilium gloria. Est enim rationabilis
quaedam aequitatis directio inconvertibilis atque indeclinabilis, quippe attingens ubique: cui illisa omnis
pravitas conturbetur necesse est. Quidni in hanc omne tumidum, vel distortum impingat, et conquassetur?
Vae universo, quod obvium forte offenderit cedere nescia rectitudo: nam et fortitudo est. Quid iniquis
voluntatibus tam contrarium et adversum, quam semper conari, impingere semper, et frustra [al. frustrari]?
Vae oppositis voluntatibus, solam suae profecto aversionis referentibus poenam. Quid tam poenale, quam
semper velle quod nunquam erit? Quid tam damnatum, quam voluntas addicta huic necessitati volendi
nolendique, ut ad utrumlibet 0802D jam, sicut non nisi perverse, ita non nisi misere moveatur? In aeternum
non obtinebit quod vult; et quod non vult in aeternum nihilominus sustinebit. Digne omnino, ut quid ad nihil
afficitur unquam quod deceat, ad nil unquam quod libeat, evadat. Quis hoc facit? Rectus Dominus Deus
noster, qui et cum perverso pervertitur. Nunquam recto pravoque conveniet. Haec enim sibi invicem
adversantur, etsi non invicem laedant. Laesio alterius est: absit ut Dei. Durum tibi est, inquit, contra
stimulum calcitrare (Act. IX, 5); hoc est, non stimulo durum, sed calcitranti. Et est turpium poena Deus: lux
est enim. Et quid tam invisum obscenis flagitiosisque mentibus? 0803A Profecto omnis qui male agit, odit
lucem (Joan. III, 20). Sed dico: nunquid non poterunt declinare? Minime omnino. Lucet ubique, etsi non
omnibus. Denique in tenebris lucet, et tenebrae eam non comprehendunt (Id. I, 5). Videt tenebras Lux, cui
hoc est videre, quod lucere: sed non vicissim a tenebris ipsa videtur, quia tenebrae eam non comprehendunt
(77). Et videntur ergo, ut confundantur: et non vident, ne consolentur. Nec modo a luce: et in luce videntur.
A quo, vel quibus? Ab omni vidente, ut pro multitudine intuentium sit confusio multa. At nullus de tanta
numerositate spectantium molestior oculus suo cujusque. Non est aspectus, sive in coelo, sive in terra, quem
tenebrosa conscientia suffugere magis velit, minus possit. Non 0803B latent tenebrae vel se ipsas. 456 Se
vident quae aliud non vident. Opera tenebrarum sequuntur illas, nec est quo se abscondant ab illis, ne in
tenebris quidem. Hic est vermis qui non moritur, memoria praeteritorum. Semel injectus, vel potius innatus
per peccatum, haesit firmiter, nequaquam deinceps avellendus. Nec cessat rodere conscientiam, eaque pastus,
esca utique inconsumptibili, perpetuat vitam. Horreo vermem mordacem, et mortem vivacem. Horreo
incidere in manus mortis viventis, et vitae morientis.
26. Haec secunda mors, quae nunquam per occidit, sed semper occidit. Quis det illis semel mori, ut non
moriantur in aeternum? Qui dicunt montibus, 0803C Cadite super nos; et collibus, Operite nos (Luc. XXIII,
30), qui nisi mortem mortis beneficio aut finire, aut evadere volunt? Denique invocabunt mortem, ait, et non
veniet (Apoc. IX, 6). Intuere id clarius. Constat immortalem animam esse, nec aliquando absque sua
memoria vivere, ne non animam aliquando esse contingat. Itaque durante anima, durat et memoria. Sed
qualis? Foeda flagitiis, horrida facinoribus, vanitate tumida, contemptu hispida et neglecta. Quae priora,
transierunt, et non transierunt. Transierunt a manu, sed non a mente. Quod factum est, factum non esse non
potest. Proinde etsi facere in tempore fuit, sed fecisse in sempiternum manet. Non transit cum tempore, quod
tempora 0803D transit. In aeternum ergo necesse est cruciet, quod perperam te egisse in aeternum
memineris. Experiri erit hoc veritatem vocis illius: Arguam te, et statuam contra faciem tuam (Psal. XLIX,
21). Dominus locutus est, cui omne adversum et sibi adversari necesse est, ut sit sera querela: O custos
hominum, quare posuisti me contrarium tibi, et factus sum mihimet ipsi gravis? (Job VII, 29.) Ita est, o
Eugeni. Non potest Deo esse contrarium quid, et sibimet cohaerere, sed qui arguetur a Deo, arguetur et a se
ipso. Non est sane jam tunc quod aut veritatem dissimulet ratio, aut rationis intuitum anima declinet,
membris avulsa corporeis, et in sese collecta. Quo enim id valeat, sopitis conclusisque in 0804A morte
sensibus, per quos utique curiosius exire, et a se ire solebat in eam, quae praeterit, mundi istius figuram?
Vides turpibus nihil deesse ad confusionem, cum producentur spectaculum fieri Deo, Angelis, hominibus,
sibi ipsis? O quam male mali omnes locati sunt, utique oppositi torrenti huic directae aequitatis, et huic
lumini propalatae veritatis expositi [al. oppositi]. Nonne hoc est perpetuo tundi, perpetuoque confundi?
Duplici contritione, ait ille, contere eos, Domine Deus noster (Jerem. XVII, 18).
56

CAPUT XIII. De longitudine, latitudine, profunditate, et sublimitate Dei profunde et eleganter
discurrit.

27. Quid est Deus? Longitudo, latitudo, sublimitas, 0804B et profundum. Quid, inquis? tenemus te
quaternitatis, quam abominatus es, professorem. Minime. Abominatus sum, et abominor. Visus sum
31

