divino. At quam terribilis Deus in consiliis super filios hominum! (Psal. LXV, 5.) Terga dedere sceleratis
ultores sceleris, et paucioribus plures. Sed recurrunt ad Dominum. Et Dominus ad eos: Ascendite, inquit.
Ascendunt denuo, denuoque fusi et confusi sunt. Ita Deo primum quidem favente, secundo 0744B et jubente,
justi justum certamen ineunt, et succumbunt. Sed quo inferiores certamine, eo fide superiores inventi sunt.
Quid putas de 417 me facerent isti, si meo hortatu iterato ascenderent, iterato succumberent? quando me
audirent monentem tertio repetere iter, repetere opus, in quo semel jam, et secundo frustrati forent? Et tamen
Israelitae unam et alteram non reputantes frustrationem, tertio parent, et superant (Judic. XX). Sed dicunt
forsitan isti: Unde scimus quod a Domino sermo egressus sit? Quae signa tu facis, ut credamus tibi? Non est
quod ad ista ipse respondeam: parcendum verecundiae meae. Responde tu pro me et pro te ipso, secundum
ea quae audisti, et vidisti; aut certe secundum quod tibi inspiraverit Deus.
0744C Sed forte miraris me prosequi ista, qui aliud proposueram. Facio non oblitus propositi, sed quod a
proposito non judicem aliena. Nempe de consideratione, ut memini, sermo mihi ad tuam Dignationem. Et
sane magna ista res, et egens consideratione non minima. Quod si res magnas a magnis considerari oportet,
cui aeque, ut tibi, id studii competit, qui parem super terram non habes? Sed tu secundum sapientiam et
potestatem datam tibi desuper, facies de hoc. Non est meae humilitatis dictare tibi sic vel sic fieri quidquam.
Sufficit intimasse oportere aliquid fieri, unde et Ecclesia consoletur, et obstruatur os loquentium iniqua. Haec
pauca vice apologiae dicta sint, ut ipsa qualiacumque habeat conscientia 0744D tua ex me, unde habeat me
excusatum, et te pariter, 0745A etsi non apud eos qui facta ex eventibus aestimant, certe apud te ipsum.
Perfecta et absoluta cuique excusatio, testimonium conscientiae suae. Mihi pro minimo est ut ab illis judicer,
qui dicunt bonum malum, et malum bonum, ponentes lucem tenebras, et tenebras lucem (Isai. V, 20). Etsi
necesse sit unum fieri e duobus, malo in nos murmur hominum, quam in Deum esse. Bonum mihi, si
dignetur me uti pro clypeo. Libens excipio in me detrahentium linguas maledicas, et venenata spicula
blasphemorum, ut non ad ipsum perveniant. Non recuso inglorius fieri, ut non irruatur in Dei gloriam. Quis
mihi det gloriari in voce illa: Quoniam propter te sustinui opprobrium, operuit confusio faciem meam?
Gloria mihi est, consortem fieri Christi, cujus illa 0745B vox est: Opprobria exprobrantium tibi ceciderunt
super me (Psal. LXVIII, 8, 10). Nunc jam recurrat stilus ad suam materiam, et in ea quae proposueramus, suo
tramite gradiatur oratio.
16

CAPUT II. Considerationis a contemplatione distinctio.

5. Et primo quidem ipsam considerationem quid dicam, considera. Non enim idem per omnia quod
contemplationem intelligi volo; quod haec ad rerum certitudinem, illa ad inquisitionem magis se habeat.
Juxta quem sensum potest contemplatio quidem definiri, verus certusque intuitus animi de quacunque re, sive
apprehensio veri non dubia. Consideratio autem, intensa ad investigandum cogitatio, vel intentio animi
vestigantis verum. Quanquam solebant 0745C ambae pro invicem indifferenter usurpari.
17

CAPUT III. Considerationis quatuor puncta designat.

6. Jam quod ad considerationis attinet fructum, quatuor, ut occurrunt, tibi consideranda reor: te, quae sub
te, quae circa te, quae supra te sunt. A te tua consideratio inchoet, ne frustra extendaris in alia, te neglecto.
Quid tibi prodest si universum mundum lucreris, te unum perdens? (Matth. XVI, 26.) Etsi sapiens sis, deest
tibi ad sapientiam, si tibi non fueris. Quantum vero? Ut quidem senserim ego, totum. Noveris licet omnia
mysteria, noveris lata terrae, alta coeli, profunda maris; si te nescieris, eris similis aedificanti sine
fundamento, ruinam, 0745D non structuram faciens. Quidquid exstruxeris extra te, erit instar congesti
pulveris, ventis obnoxium. Non ergo sapiens, qui sibi non est. Sapiens sibi sapiens erit: et bibet de 418 fonte
putei sui primus ipse. A te proinde incipiat tua consideratio; non solum autem, sed et in te finiatur.
Quocunque evagetur, ad te revocaveris eam cum salutis fructu. 0746A Tu primus tibi, tu ultimus. Sume
exemplum de summo omnium Patre, Verbum suum et emittente [al. ex se emittente], et retinente. Verbum
tuum, consideratio tua: quae si procedit, non recedat. Sic progrediatur, ut non egrediatur; sic exeat, ut non
deserat. In acquisitione salutis nemo tibi germanior unico matris tuae. Contra salutem propriam cogites nihil.
Minus dixi, Contra: Praeter, dixisse debueram. Quidquid se considerationi offerat, quod non quoquo modo ad
tuam ipsius salutem pertineat, respuendum.
18

CAPUT IV. Notitiam sui ipsius triplici consideratione sui complectitur; et primum quidem
considerationis membrum hic exsequitur.

7. Et haec tui consideratio in tria quaedam dividitur, si consideres quid, quis, et qualis sis. Quid in 0746B
natura, quis in persona, qualis in moribus. Quid, verbi gratia, homo. Quis, Papa, vel summus Pontifex.
Qualis, benignus, mansuetus, vel quidquid tale. Quanquam primum illud, philosophicum sit magis quam
apostolicum vestigare; attamen est in definitione hominis, quem dicunt animal rationale, mortale: quod
diligentius intueri si libet, licet. Non est quod tuae in eo aut professioni obviet, aut dignitati: est vero quod
saluti afferre queat. Nam consideranti duo haec simul, rationale, mortaleque; is tibi exinde occurrit fructus, ut
7

