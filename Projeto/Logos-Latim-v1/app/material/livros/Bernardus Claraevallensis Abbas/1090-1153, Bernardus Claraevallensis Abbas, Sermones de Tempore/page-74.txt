Sed neque ubi terror multus ex recordatione veritatis, nulla autem de memoria misericordiae consolatio. Nam neque veritatem tenet,
qui misericordiam, ubi vere est, non agnoscit: nec vera esse sine veritate misericordia potest. Itaque ubi misericordia et veritas
obviaverunt sibi, sese etiam justitia et pax osculantur; nec is abesse potest, cujus in pace factus est locus. Quanta audivimus et
cognovimus (siquidem patres nostri annuntiaverunt nobis) super hac copula tam felici misericordiae et veritatis! Misericordia tua et
veritas tua susceperunt me, ait Propheta (Psal. XXXIX, 12), et 0228D alio loco, Misericordia, inquit, tua ante oculos meos est, et
complacui in veritate tua (Psal. XXV, 3). Sed et Dominus ipse de eo: Veritas mea et misericordia mea cum ipso (Psal. LXXXVIII, 25).
8. Sed considera etiam manifestos adventus Domini, quemadmodum scilicet in eo, qui jam praesumptus est, misericordem teneas
Salvatorem; porro in eo qui in fine promissus est, veracem sustineas retributorem. Nam et hinc forte videbitur dictum, Quia
misericoridiam et veritatem diligit Deus, gratiam et gloriam dabit Dominus (Psal. LXXXIII, 12). Quamvis et in priore quoque adventu
recordatus sit misericordiae suae, et veritatis suae domui Israel et in posteriori, licet judicaturus sit orbem terrae in 0229A aequitate, et
populos in veritate sua; non tamen futurum judicium fiet sine misericordia, nisi forte ei qui non fecerit misericordiam. Haec sunt
etenim aeternitatis itinera, de quibus apud prophetam sic habes: Incurvati sunt colles mundi ab itineribus aeternitatis ejus (Habac. III,
6). Ad manum est unde id facillime probare possim: siquidem Misericordia Domini ab aeterno, et usque in aeternum (Psal. CII, 17);
et, Veritas Domini manet in aeternum (Psal. CXVI, 2). Ab his itineribus incurvati sunt colles mundi, superbi daemones, principes
mundi hujus, tenebrarum harum: qui viam veritatis et misericordiae nescierunt, neque meminerunt semitarum ejus. Quid illi et veritati,
qui mendax est et pater ejus? Denique habes manifeste de eo scriptum: 0229B Quoniam in veritate non stetit. Quam vero longe fuerit a
misericordia, etiam inflicta nobis ab illo miseria nostra testatur. Quando ille unquam misericors fuit, qui homicida ab initio erat? (Joan.
VIII, 44.) Postremo qui sibi nequam, cui bonus? Quam nequissimus ille sibi, qui nunquam super propria iniquitate dolet, nunquam
super propria damnatione compungitur? Nimirum falsa praesumptio a via veritatis extrusit, crudelis obstinatio viam misericordiae
interclusit. Inde enim nec in se unquam assequi, nec a Domino misericordiam consequi potest. In hunc ergo modum tumidi illi colles
incurvati sunt ab itineribus aeternitatis, dum a viis Domini (quae quidem rectae sunt) per anfractus suos et distorta non tam itinera,
quam praecipitia corruerunt. 0229C Quam vero prudentius atque utilius alii quidem colles ab his itineribus incurvati et humiliati sunt
ad salutem! Non enim incurvati ab his, tanquam ab eorum rectitudine dissidentes: sed quod ipsa eos incurvaverunt itinera aeternitatis.
An non incurvatos jam cernere est colles mundi, dum sublimes quique ac potentes devota subjectione inclinantur ad Dominum, et ejus
vestigia adorant? Nunquid non incurvantur, cum ab ipsa sua perniciosa celsitudine vanitatis et crudelitatis, ad humiles semitas
convertuntur misericordiae et veritatis?
860 9. Ad ista nimirum Domini vias non modo bonorum spirituum, sed etiam electorum viae hominum diriguntur. Et primus quidem
gradus misero homini emergenti de profundo vitiorum, illa est 0229D misericordia, qua miseretur filio matris suae, miseretur animae
suae, proinde placens Deo. Imitatur enim qui hujusmodi est, magnum illud divinae miserationis opus; compunctus cum eo, qui prior
pro eo punctus est, moriens et ipse quodammodo pro salute sua, nec parcens sibi ipsi. Haec miseratio prima excipit redeuntem ad cor,
et haec intra ipsa viscerum actitatur arcana. Superest ut via regia progrediatur, et procedat usque ad veritatem: et, quod saepissime
commendamus vobis, cordis contritionem oris confessio comitetur. Corde enim creditur ad justitiam, ore autem confessio fit ad
salutem. Conversus ad cor parvulus fiat in oculis suis necesse est, sicut Veritas ait: Nisi conversi fueritis, et efficiamini 0230A sicut
parvuli, non intrabitis in regnum coelorum (Matth. XVIII, 3). Non ergo velit dissimulare, quod non valet nescire, quam ad nihilum
redactus sit. Non confundatur in lucem prodere veritatis, quod non sine miserationis affectu viderit in occulto. Sic ingreditur homo
misericordiae vias et veritatis, vias utique Domini, vias vitae; et fructus viarum, salus est viatoris.
10. Vias quoque angelorum ad easdem nihilominus tendere manifestum est. Cum enim ascendunt ad contemplationem, inquirunt
veritatem, de qua et desiderando satiantur, et satiando desiderant. Cum vero descendunt, faciunt nobiscum misericordiam, ut custodiant
nos in omnibus viis nostris. Administratorii enim spiritus sunt, missi in ministerium 0230B propter nos (Hebr. I, 14). Plane ministri
nostri, non Domini nostri. Et in hoc Unigeniti formam imitantur, qui non venit ministrari, sed ministrare (Matth. XX, 28): qui stetit
inter discipulos tanquam qui ministrat. Fructus angelicarum viarum, quod ad ipsos spectat, sua ipsorum beatitudo, et obedientia est
charitatis: quod autem ad nos pertinet, inde quidem obtentus divinae gratiae, hinc vero custodia viae nostrae; siquidem angelis suis
mandavit de te, ut custodiant te in omnibus indigentiis tuis, in omnibus desideriis tuis. Alioquin facile est tibi incurrere vias mortis, ut
videlicet aut de necessitate in obstinationem, aut in praesumptionem de cupiditate prorumpas: quae quidem jam non hominum, sed
daemonum viae sunt. In quo enim tam facile inveniri 0230C solent homines obstinati, quam in eo quod ad necessitatem pertinere aut
simulant, aut arbitrantur? Quidquid moneas, ait ille, ego quod possum, possum et non ultra possum. «Tu si hic sis, aliter sentias
(Terentius, Andria, act. 2, sc. 1).» Unde vero in praesumptionem, nisi ex quodam impetu vehementioris desiderii prosilimus?
11. Interim ergo mandavit angelis suis Deus, non quidem ut amoveant te a viis tuis, sed in eis ipsis te custodiant, et quasi per vias suas,
vias tuas dirigant in vias ipsius. Quonam modo? inquis. Nempe ut quod angelus ex sola charitate purius agit, tu propria saltem
necessitate compulsus et admonitus, descendas et condescendas, exhibere scilicet 0230D proximo misericordiam: et rursum cum
eodem angelo levans desideria tua, tota animi cupiditate ascendere studeas ad summam et perpetuam veritatem. Hinc enim monemur
levare corda nostra cum manibus (Then. III, 41); hinc audimus quotidie, «Sursum corda.» Hinc quoque negligentes arguimur, et dicitur
nobis: Filii hominum, usquequo gravi corde, ut quid diligitis vanitatem, et quaeritis mendacium? (Psal. IV, 3). Exoneratum enim cor et
leve levatur magis, ut quaerat et diligat veritatem. Nec mireris quod in vias Domini secum nos admittere, imo et immittere non
dedignentur, qui custodire dignantur in nostris. Quam felicius tamen in eis ipsi ambulant, quamque securius. Caeterum et ipsi quoque,
quanquam longe inferius ab eo qui Veritas 0231A ipsa, et ipsa Misericordia est, in misericordia et veritate versantur.
12. Quam vero congrue suis quaeque gradibus, sibique competentibus disposuit Deus! Summam rerum 861 tenet ipse qui summus est,
ipse supra quem nihil est, ultra quem nihil. Porro angelos suos non in summo quidem posuit, sed in tuto: quippe ei qui in summo stat,
vicinius adhaerentes, ac proinde confirmatos virtute ex alto. Nam homines quidem nec in summo, nec in tuto sunt, sed in cauto.
Denique et in solido sunt, id est in terra, habentes locum imum, sed non infimum, unde et possibile et necesse sit ut sibi caveant.
Daemones autem in pendulo hujus aeris vagi [alias, vani] ventosique vagantur. Indigni siquidem coelos conscendere, 0231B ad terram
tamen descendere dedignantur. Et hodie quidem ista sufficiant. Atque utinam ejusdem ipsius munere sufficientes ei gratias referre
valeamus, ex quo et sufficientia nostra est. Non enim sufficientes sumus, vel cogitare aliquid a nobis quasi ex nobis (II Cor. III, 5), nisi
ipse dederit nobis qui dat omnibus affluenter, et est super omnia Deus benedictus in saecula saeculorum. Amen.
SERMO XII. De versu undecimo. «Quoniam angelis suis mandavit de te,» etc., et de versu duodecimo, «In manibus portabunt te,» etc.
1. Si meministis, hesterno sermone vias daemonum praesumptionem diximus et obstinationem, nec tacuimus quare id diceremus.
Possumus tamen, si 0231C necessarium judicatis, vias eorum via adhuc alia investigare. Nam, etsi omnimodis eas occultare laborent,
multipliciter eos prodit Spiritus sanctus, multipliciter in Scripturis sanctis declarat semitas iniquorum. Legimus siquidem de eis
omnibus, quoniam in circuitu impii ambulant (Psal. XI, 9). Legimus de eorum principe, quoniam circuit quaerens quem devoret (I
Petr. V, 8). Quod et ipse fateri cogitur in praesentia majestatis, cum inter filios Dei astans et unde veniat requisitus: Circuivi, ait,
terram, et perambulavi eam (Job I, 7). Dicamus itaque vias ejus, circuitionem et circumventionem: ista enim ad nos, illa utitur in se

