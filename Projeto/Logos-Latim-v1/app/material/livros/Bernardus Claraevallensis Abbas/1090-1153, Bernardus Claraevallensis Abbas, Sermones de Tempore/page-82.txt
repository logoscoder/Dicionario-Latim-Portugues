6. Longitudine dierum replebo eum. Ac si manifestius dicat: Scio quid desideret, scio quid sitiat, quid sapiat ei. Non ei aurum vel
argentum sapit, non voluptas, non curiositas, non dignitas aliqua saecularis. Omnia detrimentum facit, omnia aspernatur et arbitratur ut
stercora. Exinanivit penitus semetipsum, nec se ex his patitur occupari, quibus novit se non posse repleri. Non ignorat ad cujus
imaginem conditus sit, cujus magnitudinis sit capax; nec sustinet de modico crescere, ut de maximo minuatur. Itaque longitudine
dierum replebo eam, quem nisi lux vera reficere, nisi aeterna implere non potest: siquidem nec longiturnitas illa terminum, nec 0253C
claritas illa occasum, nec satietas illa fastidium habet. Erit enim securitas de aeternitate, gloriatio de veritate, exsultatio de satietate. Et
ostendam illi salutare meum. Nimirum extunc videre merebitur quod optavit, cum sibi Rex gloriae gloriosam exhibebit Ecclesiam, non
habentem maculam ob splendorem diei, sed neque rugam ob omnimodam plenitudinem sui. Alioquin ad illius fulgorem luminis, sicut
non impurus, sic nec turbatus quidem in aliquo animus vel inquietus assurgit. Inde est quod 0254A nunc quoque, ut supra memini,
sanctimoniam simul et pacem sectari praecipimur, quod sine his nemo videat Deum (Hebr. XII, 14). Cum ergo repleverit in bonis
desiderium tuum, ut non aliud sit quod requiras, serenato penitus ex ipsa plenitudine animo, videre jam poteris serenitatem illam, illam
plenitudinem majestatis, similis Deo factus, quod videas eum sicuti est: aut forte quia [alias, jam] plenus omni gloria in semetipso,
etiam foris salvationem, quam operatus est Deus, et plenam majestate ejus omnem terram undique circumspiciet deliciosissimi saeculi
habitator. Ad hoc quoque referri posse videbitur quod adjecit: Et ostendam illi salutare meum.
7. Alioquin accipiamus, si magis placet, etiam 0254B hoc modo, ut ipsos quos promiserat dies in hac ostensione salutaris exponat.
Longitudine, inquit, dierum 878 replebo eum. Et tanquam quaereres, unde erit dies in civitate, de qua legimus, quia non lucebit ibi sol
per diem, nox enim non erit in ea. Ostendam illi, ait, salutare meum: ut, quemadmodum et in illa Scriptura legitur, Lucerna ejus sit
Agnus (Apoc. XXI, 23). Ostendam illi salutare meum. Non jam in fide erudiam, non jam exercebo in spe, sed in specie adimplebo.
Ostendam illi salutare meum, ostendam illi Jesum meum, ut in aeternum jam videat in quem credidit, quem dilexit, quem semper
optavit. Ostende nobis, Domine, misericordiam tuam, et salutare tuum da nobis (Psal. LXXXIV, 8). Ostende nobis, Domine, salutare
tuum, 0254C et sufficit nobis. Qui enim videt illud, videt et te: quia ipsum in te, et tu in ipso. Haec est autem vita aeterna, ut
cognoscamus te verum Deum, et quem misisti Jesum Christum (Joan. XVII, 3). Itaque tunc dimittes servum tuum, Domine, secundum
verbum tuum in pace, cum viderint oculi mei salutare tuum, Jesum tuum, Dominum nostrum, qui est super omnia Deus benedictus in
saecula. Amen.

