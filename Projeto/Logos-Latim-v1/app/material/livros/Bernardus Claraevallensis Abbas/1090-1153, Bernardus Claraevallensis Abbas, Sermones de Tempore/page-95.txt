Linguam enim, ut ait beatus Jacobus, nemo domare potest (Jac. III, 8). Videas multos, sincera licet intentione et benigno accedant
animo, leviter dicere quod graviter audiatur. Volat irrevocabile verbum (HOR. Epist. I, XVIII, 71); et quod sanare debuerat, quia
mordacius forte videtur, exasperat et exulcerat magis: quando negligentiae additur impudentia, etiam et impatientia cumulatur; ut qui in
sordibus erat, sordescat 0287A adhuc, declinans in verba malitiae ad excusandas excusationes in peccatis, ac more phrenetici non
solum repellens, sed et mordere tentans medici manum. Multis quoque non suppetit verborum copia, sed prae sermonis inopia linguam
suam palato adhaerescere sentiunt: quod et ipsum interdum solet audientibus obesse non parum. Aliis vero ad manum est abundantia
multa sermonis; sed quae dicunt, minus sapiunt, minus acceptantur: et, quia gratiam non habent, minus efficacia sunt quae loquuntur.
Vides ergo quam necesse sit emere ab eo a quo omne bonum est, a quo omnis scientia, modestiam in increpando, copiam in
exhortando, efficaciam in persuadendo.
10. Proinde eme ista nummo confessionis, ut 0287B prius peccata tua confitearis, quam ad expurganda accedas aliena. Magnum
prorsus et mirabile sacramentum animae suscitatio est: vide ne ad illud immundus accedas. Quod si forte non potes innocens, imo quia
non potes; lava inter innocentes manus tuas, antequam circumdes monumentum Domini. Omnia siquidem in confessione lavantur. Et
haec ablutio in quamdam innocentiam tibi deputabitur, ut inter innocentes assistas. Ad altaris officium nemo accedit in veste communi;
sed quisquis accessurus est, albis induitur. Et tu ergo, cum ad Domini monumentum properas, lavare, dealbare, induere vestimentis
gloriae, ut dicatur tibi: Confessionem et decorem induisti (Psal. CIII, 1). Quia ubi confessio, ibi in conspectu Domini pulchritudo est.
902 Haec pro 0287C eo dicta sunt, ut aromata linguae, moderata increpatio, copiosa exhortatio, efficax persuasio nummo confessionis
emantur.
11. Verumtamen legimus (Apud GREGOR. MAGNUM in Pastorali), et quotidianis etiam experimentis didicimus, cujus vita
despicitur restat ut praedicatio contemnatur. Paret ergo et manus aromata sua, ne subsannet nos Sapiens tanquam pigrum illum cui
labor sit manum ad os porrigere (Prov. XIX, 24); ne possit dicere is quem arguis: Tu, qui alium doces, teipsum non doces (Rom. II, 21).
Alligas enim onera gravia et importabilia, et imponis ea in humeros hominum, digito tuo nolens ea movere (Matth. XXIII, 4). Dico
vobis: Sermo quidem vivus et efficax exemplum est operis, facile persuadens quod 0287D intendimus, dum factibile probat esse quod
suademus. Pro hujusmodi habeat necesse est etiam manus aromata sua, continentiam in carne, misericordiam in fratre, patientiam in
pietate. Unde Apostolus ait: Sobrie, et juste, et pie vivamus (Tit. II, 12). Haec enim tria sunt conversationi nostrae maxime necessaria;
quoniam primum debemus nobis, secundum proximo, tertium Deo. Nam qui fornicatur, in corpus suum peccat, magno illud privans
honore, et pavendo addicens pudendoque dedecori, tollens membrum Christi, et faciens membrum meretricis. Ego autem non ab ea
tantum, quae tam abominabilis est, sed ab omni voluptate carnis continendum dico. Ante omnia igitur perfectam hanc continentiam
0288A quaere, quam debes tibi ipsi: nemo enim tibi propinquior est. Dehinc adde misericordiam quam debes proximo, quia cum eo
salvandus es: deinde etiam patientiam quam debes Deo, quia ab eo salvandus es. Omnes enim qui pie volunt vivere in Christo,
persecutionem patientur (II Tim. III, 12); et: Per multas tribulationes oportet nos intrare in regnum coelorum (Act. XIV, 21). Vide
ergo ne per impatientiam pereas, sed universa pro eo sustine qui prior majora pro te sustinuit, et apud quem infructuosa patientia non
erit, sicut ait Propheta: Patientia pauperum non peribit in finem (Psal. IX, 19).
12. Porro haec manus aromata nummo subjectionis emuntur. Haec est enim quae dirigit gressus nostros, et sanctae conversationis
gratiam promeretur. 0288B Nam, si contraria lex inventa est in membris nostris per inobedientiam, quis nesciat per obedientiam
continentiam dari? Ipsa quoque est quae misericordiam ordinare novit, ipsa quae patientiam et docet et donat. Cum his igitur
aromatibus accede ad eum in quo fides mortua est. Verum, si consideremus quam magnum sit ad nos suscitare eum qui hujusmodi est,
quam difficile sit vel accedere ad cor ejus, quod lapidea quaedam obstinatio et impudentia clausit, puto quod dicere habeamus et nos:
Quis revolvet nobis lapidem ab ostio monumenti? Attamen, dum sic trepidi veremur accedere, cunctantes ad tam grande miraculum; fit
nonnunquam ut solita pietate praeparationem cordis nostri audiat auris divina, et ad vocem virtutis ejus resurgat qui erat mortuus. Et
ecce 0288C angelus Domini, hilaritas quaedam in vultu illius, tanquam in ostio monumenti nobis apparet, et fulgor quidam index
resurrectionis, ut aperte videatur facies ejus immutata, accessum praebens nobis ad cor suum, imo et advocans, ipsumque obstinationis
suae revolvens lapidem, et sedens super eum: ita ut suscitata fide ipsa, etiam linteamina, quibus obvoluta fuerat, ipse demonstret.
Dumque omnia quae in corde suo prius actitabantur aperit, et confitetur quomodo seipsum sepelierat intus, ipsam tepiditatem et
negligentiam suam prodens: Venite, inquit, et videte locum ubi positus erat Dominus (Matth. XXVIII, 6).
SERMO III. De mersione Naaman septies in Jordane, deque mundatione septemplicis leprae; et de septem apparitionibus Domini
resurgentis, quibus septem dona Spiritus sancti designantur.
0288D
1. Sicut in corporum medicina prius purgationes adhibentur, deinde refectiones, ut scilicet prius 903 exinaniatur corpus ab humoribus
noxiis, dehinc cibis sanioribus foveatur: sic medicus animarum Dominus Christus, cujus tota dispensatio, quam exhibuit in carne,
medicina salutis est; ante passionem suam septem dedit purgationes, post resurrectionem suam totidem cibos salubres pariter et suaves.
Eliseus noster Naamam leprosum septies in Jordane mergi praecepit (IV Reg. V, 10), qui interpretatur descensus. In descensu namque
Domini nostri Jesu Christi, id est in humilitate conversationis 0289A ejus, quam exhibuit ante passionem, mundamur et purgamur; in
resurrectione vero et vita quam ostendit quadraginta diebus reficimur, et delectabilibus pascimur alimentis. Septempliciter enim
occupavit nos lepra superpiae; in proprietate possessionum, in gloria vestium, in voluptate corporum, in ore quoque dupliciter, similiter
et in corde. Prima est lepra domus, qua divites esse volumus in hoc saeculo. Sed ab ista mundamur, si immergimur in Jordane, id est in
Christi descensu. Invenimus enim quoniam ille, cum esset dives, propter nos pauper factus est. Descendit ab inenarrabilibus coeli
divitiis, et veniens in mundum, nec istas qualescunque divitias habere voluit, sed in tanta paupertate venit, ut natus continuo poneretur
in praesepio, quia ei 0289B non erat locus in diversorio (Luc. II, 7). Denique quis nesciat quoniam Filius hominis non habebat ubi
caput suum reclinaret? Qui bene mergitur hic, quando quaeret divitias hujus mundi? Et vere magna abusio, et magna nimis, ut dives
esse velit vermiculus vilis, propter quem Deus majestatis et Dominus sabaoth voluit pauper fieri.
2. Porro in lepra vestis, omnem saeculi hujus pomposam intellige vanitatem. Nam ab illa nihilominus in Jordanis mersione mundaberis,
ubi invenies Christum Domini vilibus pannis involutum, factum opprobrium hominum, et abjectionem plebis. A lepra quoque corporis
mundamur in ipso Jordane, si bene cogitantes Dominicam passionem, erubescimus sequi corporis voluptatem. At in ore, ut diximus,
0289C duplex est lepra. Cum enim adversi quidquam contigerit, murmuramus, et impatientiae verbum tanquam leprae sanies effluit.
Sed ab hac mundamur, si illum attendimus, qui tanquam ovis ad occisionem ductus est, et non aperuit os suum (Isai. LIII, 7): qui, cum
malediceretur, non maledicebat; cum pateretur, non comminabatur (I Petr. II, 23). In prosperis quoque contra eum qui dixit: Non qui
seipsum commendat, ille probatus est (II Cor. X, 18); commendamus nosmetipsos, non in multa patientia, sed in arrogantia: et inquinat
nos altera lepra, verbum jactantiae. Ut ergo mundemur ab illa, mergamur in Jordane, et imitemur eum qui non quaerebat gloriam suam.
Unde et daemonia quae clamabant 0289D quia ipse esset Dei Filius, praecipiebat obmutescere (Luc. IV, 34, 35); et illuminatos caecos
dicere prohibebat (Matth. IX, 30).

