2. Primo igitur loco cum Apostolo stupente et admirante intueamini et vos, quantus sit iste qui ingreditur: ipse enim est secundum
Gabrielis testimonium, Altissimi Filius (Luc. I, 32), ac proinde coaltissimus ipse. Neque enim fas est Dei Filium degenerem suspicari:
sed aequalis fateri necesse est altitudinis, et ejusdem penitus dignitatis. Nam et filios principum principes, et filios regum reges esse
quis nesciat? Verumtamen quid sibi vult quod e 0036A tribus personis, quas in summa Trinitate credimus, confitemur et adoramus,
non Pater, non Spiritus sanctus advenit, sed Filius? Minime quidem ego id factum esse arbitror sine causa. Sed quis cognovit sensum
Domini? aut quis consiliarius ejus fuit? (Rom. XI, 34.) Neque enim sine altissimo Trinitatis consilio factum est, ut Filius adveniret: et
si consideramus exsilii nostri causam, fortassis advertere possumus vel ex parte, quam congruum fuerit a Filio nos maxime liberari.
Lucifer enim ille, qui mane oriebatur, pro eo 718 quod Altissimi similitudinem usurpare tentavit, et rapinam arbitratus est esse se
aequalem Deo (quod utique Filii est), praecipitatus illico corruit, quoniam zelavit pro Filio Pater et opere dixisse videtur: Mihi
vindictam, et ego retribuam 0036B (Rom. XII, 19). Continuo videbam Satanam tanquam fulgur cadentem de coelo (Luc. X, 18). Quid
tu igitur superbis, terra et cinis? Si superbientibus angelis Deus non pepercit; quanto magis tibi, putredo et vermis? Nihil ille fecit, nihil
operatus est: tantum cogitavit superbiam; et in momento, in ictu oculi, irreparabiliter praecipitatus est; quia juxta evangelistam: In
veritate non stetit (Joan. VIII, 44).
3. Fugite superbiam, fratres mei; quaeso, multum fugite. Initium omnis peccati superbia: quae tam velociter ipsum quoque sideribus
cunctis clarius micantem aeterna caligine obtenebravit Luciferum: quae non modo angelum, sed angelorum primum in diabolum
commutavit. Unde et protinus invidens homini, quam conceperat in semetipso, in eo peperit 0036C iniquitatem; suadens ut lignum
vetitum gustans fieret sicut Deus, sciens bonum et malum. Quid enim polliceris, quid promittis, miser: cum Filius Altissimi scientiae
clavem habeat, imo et ipse sit clavis David, qui claudit, et nemo aperit (Apoc. III, 7). In eo sunt omnes thesauri sapientiae et scientiae
absconditi (Coloss. II, 3): tunc eos, ut homini praestes, inique furaberis? Videtis quia juxta Domini sententiam mendax iste est, et pater
ejus (Joan. VIII, 44). Nam et mendax fuit, dicens: Similis ero Altissimo (Isai. XIV, 14); et mendacii pater, cum in hominem quoque
venenatum suae falsitatis seminarium effudit, dicens: Eritis sicut dii (Gen. III, 5). Tu quoque, o homo, si vides furem, curris cum eo.
Audistis, fratres, 0037A quid hac nocte lectum est in Isaia, dicente Domino: Principes tui infideles; vel, ut alia translatio habet,
inobedientes, socii furum (Isa. I, 23).
4. Revera enim principes nostri Adam et Eva, principia nostrae propaginis, inobedientes et socii furum; qui quod filii Dei est, serpentis,
imo diaboli per serpentem consilio subripere tentant. Nec dissimulat injuriam Filii Pater (Pater enim diligit Filium ), sed continuo et in
ipsum hominem vindictam retribuit, et aggravat super nos manum suam. Omnes enim in Adam peccavimus, et in eo sententiam
damnationis accepimus omnes. Quid agat Filius, videns pro se zelare Patrem, et nulli penitus parcere creaturae? Ecce, inquit, occasione
mei creaturas suas Pater amittit. Altitudinem 0037B meam primus angelus affectavit, et populum qui sibi crederet, habuit: sed continuo
Patris zelus graviter vindicavit in illum, percutiens eum pariter cum omnibus suis plaga incurabili, castigatione crudeli. Scientiam
quoque, quae nihilominus mea est, subripere voluit homo: et ne illi quidam misertus est, nec pepercit oculus ejus. Nunquid de bobas
cura est Deo? (I Cor. IX, 9.) Duas tantum fecerat nobiles creaturas rationis participes, capaces beatitudinis, angelum videlicet, atque
hominem: sed ecce propter me angelos perdidit multos, homines universos. Ergo ut sciant quia et ego diligo 719 Patrem; per me
recipiat, quos quodammodo propter me amisisse videtur. Si propter me tempestas haec orta est, ait Jonas, tollite me, et mittite in mare
(Jonae. I, 12). 0037C Omnes invident mihi. Ecce venio, et talem eis exhibeo memetipsum, ut quisquis invidere voluerit, quisquis
gestierit imitari, fiat ei aemulatio ista in bonum. Novi tamen in affectum malitiae et nequitiae transisse angelos desertores, nec ex
ignorantia aliqua seu infirmitate peccasse; ideoque perire necesse est poenitere nolentes. Patris enim amor, et honor Regis judicium
diligit.
5. Propter hoc enim et ipse creavit homines ab initio, qui supplerent locum illum, et ruinas Jerusalem restaurarent. Sciebat enim nullam
angelis patere redeundi viam. Nempe novit superbiam Moab, quod superbus est valde (Isa. XVI, 6): et superbia ejus poenitentiae
remedium non admittit, ac per hoc 0037D nec veniae. At vero hominis vice nullam postea condidit creaturam, innuens ex hoc ipso
redimendum adhuc hominem: quippe quem supplantavit aliena malitia; ideoque prodesse ei potest charitas aliena. Ita, Domine,
obsecro, complaceat tibi, ut eruas me, quoniam ego infirmus sum: quoniam de terra mea furtim sublatus sum, et hic innocens in lacum
missus sum (Gen. XL, 15). Non penitus quidem innocens: sed quantum ad eum qui me seduxit, innocens aliquatenus. Mendacium mihi
persuasum est, Domine: veniat Veritas, ut possit falsitas deprehendi, et cognoscam veritatem, et veritas liberabit me; si tamen
deprehensae falsitati penitus renuntiavero, et cognitae adhaesero veritati. Alioquin non humana erit tentatio, nec humanum peccatum,
sed obstinatio 0038A diabolica. Nam perseverare in malo diabolicum est: et digni sunt perire cum illo, quicunque in similitudinem ejus
permanent in peccato.
6. Ecce, fratres, audistis quis sit qui veniat; considerate jam unde veniat, et quo. Venit utique de corde Dei Patris in uterum virginis
Matris; venit a summo coelo in inferiores partes terrae. Quid ergo? nonne et nobis in terra est conversandum? Est, si tamen in ea
perstitit ille. Ubi enim bene erit sine illo? aut ubi male esse poterit cum illo? Quid mihi est in coelo, et a te quid volui super terram?
Deus cordis mei, et pars mea, Deus in aeternum (Psal. LXXII, 25). Nam et si ambulavero in medio umbrae mortis, non timebo mala, si
tamen tu mecum es (Psal. XXII, 4). Nunc autem, ut video, et ad terras, 0038B et ad ipsum quoque descendit infernum; non tanquam
vinctus, sed tanquam inter mortuos liber: sicut lux quae in tenebris lucet, et tenebrae eam non comprehenderunt. Unde nec relinquitur
anima in inferno, nec sanctum corpus in terra videt corruptionem. Christus enim qui descendit, ipse est et qui ascendit ut adimpleret
omnia; de quo scriptum est: Qui pertransiit benefaciendo, et sanando omnes oppressos a diabolo (Act. X, 38): et alibi: Exsultavit ut
gigas ad currendam viam: a summo coelo egressio ejus, et occursus ejus usque ad summum ejus (Psal. XVIII, 6) Merito proinde
clamat Apostolus, dicens: Quae sursum sunt quaerite, ubi Christus est in dextera Dei sedens (Coloss. III, 1). Incassum laboraret
erigere corda nostra, nisi collocatum in 0038C coelis salutis nostrae doceret auctorem. Sed videamus jam quae sequuntur. Nam etsi
materia quidem copiosa invenitur et uberrima valde, sed angustiae temporis tantam sermonis longitudinem non admittunt.
Considerantibus ergo quis veniat, magna omnino et ineffabilis majestas innotuit. Suspicientibus unde veniat, grandis plane patuit via,
secundum ejus testimonium qui prophetico praeventus spiritu, Ecce, inquit, nomen Domini venit de longinquo (Isa. XXX, 27). Porro
quo veniat intuentibus, apparuit inaestimabilis dignatio et penitus inexcogitabilis, quod in carceris hujus horrorem tanta descendere
dignata est celsitudo.
7. Jam quis dubitet magnum aliquid in causa 0038D fuisse, ut majestas tanta, de tam longinquo, in locum tam indignum descendere
dignaretur? Plane magnum aliquid, quia misericordia magna, quia miseratio multa, quia charitas copiosa. Ad quid enim venisse
credendus est? Hoc namque est quod juxta propositum ordinem 720 oporteat jam perscrutari. Nec sane laborandum est in hac parte,
cum manifeste adventus ejus causam et verba ipsius, et opera clament. Ad quaerendam quippe ovem centesimam, quae erraverat, de
montibus properavit; et ut confiteantur manifestius Domino misericordiae ejus, et mirabilia ejus filiis hominum, propter nos venit. Mira
quaerentis Dei dignatio, magna dignitas hominis sic quaesiti! In qua si gloriari voluerit, non erit insipiens: non quod aliquid esse
videatur tanquam 0039A a seipso; sed quod tanti eum fecerit ipse qui fecit. Omnes enim divitiae, omnis gloria mundi, et quidquid in eo
concupiscitur, minus est ad hanc gloriam: imo nec est aliquid in comparatione ejus. Domine, quid est homo quia magnificas eum? aut
quid apponis erga eum cor tuum?

