VI. Jam vero quo tempore haec spiritualium rerum tractatio fieret, indicat ipse Bernardus variis in locis. Nullum fere diem ab his
collationibus vacuum, si modo aliunde non detineretur, abire permittebat. Id probant sermones de tempore et de sanctis tam multi, de
diversis tam varii, in Cantica tam eximii, ne quid dicam de parvis ac sententiis, quae sermonum primae delineationes erant. Cum enim
ejus animo 0013 spirituales obversarentur cogitationes, nec eas statim plena oratione explicare posset; sacros ejusmodi partus tabulis
cereis commendabat, quos pro tempore et otio perficeret. Ita quippe de eo nobis scriptum reliquit Ernaldus in libro II de ejus Vita, n.
51: «Dictabat vir Dei, et nonnunquam scribebat in tabulis cereis, et non patiebatur perire inspirata sibi divinitus.»
VII. Horas declamandis sermonibus insumebat aliquando Matutinas post Primam ante laborem communem, seu ante Missam;
aliquando vespertinas. Primum tempus indicat sermone 10 in psalmum XC, n. 6: «Vereor deprehendi. Nempe horam hanc magnus ille
et communis abbas noster et vester non vacationi sermonum, sed operi manuum noscitur assignasse.» Missarum imminens tempus
notat sermone 1 in festo sancti Michaelis, in fine: «Sed jam praeterit hora, ad Missas nobis eundum est.» Et sermone 1 in festo
Omnium Sanctorum n. 3: «Nunc quidem cibari habemus factis ejus et verbis; post haec etiam illibatum Dominici corporis
sacramentum in altaris mensa sacrosancta, ipso propitio, percepturi.» Ad haec in fine sermonis secundi: «Sed jam sermo claudendus
est: vocant enim unos Missarum adhuc celebranda solemnia.» Verum serotinas horas eisdem concionibus adhibitas fuisse probat sermo
1 de sancto Malachia, n. 8: «Inclinata est jam dies, et longius quam speraveram sermo processit.» At signantius in sermone 38 de
diversis n. 3: «Eundum nobis est: jam enim campanam audivimus, jam vespertinae tempus orationis advenit.» Idem probant sermones
in Cantica, ut suo loco videbimus.
VIII. Nunc ex ordine inquirendum est, Bernardus sermones suos latina, an vulgari lingua eloqueretur. Nec levis sane difficultas. Istis
enim concionibus interfuisse videntur fratres laici, illiterati, linguae Latinae prorsus ignari, quibus in usu erat sola vulgaris lingua, quae
«Romana» corrupte dicebatur passim apud illorum temporum auctores, Nithardum in Historia, Gerardum in libro de Vita Adalardi
abbatis, et apud Chronographum Sancti Trudonis, ubi «corrupte Romana, Teutonice Vallonica» vocatur. Hinc Petrus, Ludovici Junioris
Francorum regis clericus, in epistola ad abbatem Latiniacensem: «Quidam puer, inquit, consanguineus meus, missus est mihi de Anglia
ad discendam Romanam linguam,» id est Gallicam vulgarem. Qui vero hanc callebant, non continuo Latinam intelligebant, nequidem
saeculo nono, nedum undecimo, ut patet ex libello de visione Flotildae seu Chlotildae, in quo arguuntur quidam presbyteri, «qui ipsas
quoque litteras ignorarent quas legebant.» Si ergo Bernardi sermonibus fratres illitterati intererant, haudquaquam verisimile est, hos
sermones Latine pronuntiatos fuisse. Sane Bernardi sermones de Tempore in conventu Patrum Fuliensium apud Parisios habentur
Gallice scripti ab ipso, ut videtur, sancti Bernardi tempore: quod et codicis elementa, et idiomatis arguit antiquitas. Accedit quod
Bernardus in initio epistolae 17, ad Petrum diaconum cardinalem, sermones suos «stylo» discipulorum exceptos testatur: quasi diceret,
non eo modo quo pronuntiati fuerant, sed alieno stylo fuisse donatos. Ejus epistolae haec verba sunt: «Aliqui fratres nonnulla ex his
quae me coram audiere loquentem, suo stylo excepere.» Eadem fere verba sunt in fine epistolae 18, ubi addit: «Et penes se retinent.»
Ex quibus fortasse quis inferat, Bernardum nativa seu patria dictione, ut fratribus laicis sese accommodaret, verba fecisse, quae
discipuli ejus in Latinum converterint.
IX. Fratres autem laicos penitus illiteratos, et linguae latinae ignaros fuisse multa demonstrant. Erant isti fratres choro sociati, sed
tonsurae clericalis expertes, a conversis omnino distincti. De his agitur in libro VII de Vita sancti Bernardi, capite 23: «Hanc divinae
scientiae formulam,» nempe, Non glorietur in sapientia sua (Jer. IX, 23), etc., perfectius imitati sunt hi, qui sub beato Patre nostro
Bernardo in Clara-Valle coelestis philosophiae disciplinis imbuebantur, non solum litterati et in mysteriis sacrae legis eruditi viri multi,
verum etiam laici et illitterati quam plures: qui etsi humanae scientiae fabricam, per quam ad perfectionis culmen niterentur, minime
consecuti sunt, habebant tamen gratiam illuminantem et Spiritum vivificantem, qui de omnibus, quae oportebat, saeculari scientia
incomparabiliter efficacius eos docebat. Talium quidam monachus laicus, non littera doctus, sed spiritu,» etc. En qualis erat status
ejusmodi laicorum, qui penitus analphabeti et linguae latinae inscii erant, teste Joanne Eremita in epistola ad Petrum Tusculanum de
Vita sancti Bernardi, n. 2: «Monachus quidam,» inquit, «venerandi abbatis verax dilector et sincerus, forte cum quodam laico fratre,
Humberto nomine, per virgultum adjacens monasterio Clarae-Vallensi deambulabat, librum miraculorum sancti Patris tenens in
manibus, exponens ea secundum idioma Romanae linguae, tam suae, quam illius aedificationis causa.» Cur enim ea exponebat
Romana lingua seu Gallica, nisi quia frater iste laicus Latinam ignorabat? Talis erat laicus alter, mox ab ipso Joanne laudatus, n. 3, qui
cum nec «alphabetum» antea nosset, «Deo tamen illuminante ejus intelligentiam, et quibusdam fratrum suffragantibus, in brevi ad hoc
profecit, ut non solum legere, verum etiam cantare satis decenter et convenienter sciret. Exinde tam usu quam gratia cooperante,
dictionum significationes aliquantum intelligere coepit, et in hujusmodi scientia paulatim proficere:» quod de lingua Latina dictum esse
nemo non videt. Neque solum apud Cistercienses, sed etiam apud alios monachos id genus fratres 0015 laici admittebantur: qualiter
erat ille apud Goffridum abbatem Vindocinensem, in lib. III, epistola 8; qui, «quia laicus erat, non Latina, quam non didicerat, sed
materna lingua loquebatur.» De fratribus conversis hic non agimus, tametsi eadem argumenta, quae pro fratribus laicis militant, eisdem
etiam conversis conveniunt, probantque eos itidem linguae Latinae intelligentia caruisse. Quod confirmatur testimonio Herberti in libro
I De miraculis Clarae Vallensium, cap. 16, ubi agit de quodam converso, «qui cum devenisset ad mortem, coepit loqui Latino eloquio,
cum nunquam Latinas litteras didicisset.» Itaque universim pronuntiare licet, linguae Latinae usum promiscuum non fuisse penes
vulgus, etiamsi passim acta publica Latine conderentur. Sane Petrus Venerabilis in lib. IV, epistola 18, ad Coelestinum papam scribit,
se epistolam de ejus electione accepisse, atque in capitulo lectam, «tam litteratis, quam illitteratis, quos conversos vocamus,» inquit,
«exposuisse,» id est lingua vernacula explicasse: quod inutile fuisset, si omnes Latinam linguam calluissent. Denique singulis
Galliarum provinciis suos fuisse, uti et modo, idiotismos, arguit Bernardi epistola 67, ad monachos Flaviacenses agri Bellovacensis:
ubi ipsos, et suos Clarae-Vallenses «dissimilibus linguis» usos asserit.
X. Et quidem ita res tum se habebant: sed nihilominus Bernardi sermones in Latina lingua natos, Latine prolatos, atque eodem prorsus
modo ab ejus discipulis exceptos fuisse indubitanter existimamus. Primo enim id arguit perpetuus nativusque verborum lusus in
vocibus Latinis. Deinde ejusdem styli in sermonibus et in aliis ejus libris et tractatibus aequalitas. Ad haec Carthusienses per ea
tempora, qui et fratres laicos admittebant, in publicis ad fratres concionibus Latine dicebant, eumque usum retinent etiam nunc.
Praeterea idem de aliis Bernardi sermonibus, ac de expositione in Cantica censendum est: cujus expositionis sermones eodem prorsus
modo scripti sunt, quo pronuntiati, ex sermone 54, num 1, in haec verba: «Scripta sunt ut dicta sunt, et excepta stylo, sicut et sermones
caeteri, ut facile recuperetur quod forte exciderit.»
XI. Ex hoc lo co explicatur superius testimonium ex epistola 18 objectum, ubi quidam fratres ex his qui Bernardum coram loquentem
audire solebant, ejus sermones stylo excepisse memorantur, id est calamo seu scriptione, non propria oratione. Sic Nicolaus Clarae-

