IN VIGILIA NATIVITATIS DOMINI.
SERMO I. De pronuntiatione Martyrologii, «Jesus Christus, Filius Dei, nascitur in Bethlehem Judae.»
0087A
1. Sonuit vox laetitiae in terra nostra, vox exsultationis et salutis in tabernaculis peccatorum. Auditum est verbum bonum, verbum
consolatorium, sermo jucunditate plenus, dignus omni acceptione. Jubilate, montes, laudem; et omnia ligna silvarum, plaudite manibus
ante faciem Domini, quia venit. 0087B Audite, coeli; et auribus percipe, terra; obstupesce et lauda, universitas creaturae, sed tu magis,
o homo; «Jesus Christus, Filius Dei, nascitur in Bethlehem Judae.» Quis tam lapidei cordis, cujus anima non liquefacta sit in hoc
verbo? Quid annuntiari dulcius poterat? quid delectabilius commendari? Quid tale unquam auditum est, aut quid simile aliquando
mundus accepit? «Jesus Christus, Filius Dei, nascitur in Bethlehem Judae.» O breve verbum de Verbo abbreviato, sed coelesti
suavitate refertum! Laborat affectio mellifluae dulcedinis copiam latius effundere gestiens, nec inveniens verba. Tanta siquidem est
gratia sermonis hujus, ut continuo incipiat minus sapere, si unum iota mutavero. «Jesus Christus, 0087C Filius Dei, nascitur in
Bethlehem Judae.» O nativitas illibata sanctitate, honorabilis mundo, amabilis hominibus collati magnitudine beneficii, investigabilis
etiam angelis sacri profunditate mysterii, et in his omnibus admirabilis singulari excellentia novitatis! utpote quae nec primam similem
visa est, nec habere sequentem. O partus solus sine dolore, solus nescius pudoris, corruptionis ignarus; non reserans, sed consecrans
virginalis uteri templum! O nativitas supra naturam, sed pro natura; miraculi excellentia superans, sed reparans virtute mysterii!
Fratres, generationem istam quis enarrabit? Angelus nuntiat, virtus obumbrat Altissimi, supervenit Spiritus: Virgo credit, fide concipit
virgo, parturit virgo, manet virgo: quis non miretur? Nascitur Altissimi Filius, 0087D Deus de Deo genitus ante saecula; nascitur
Verbum infans: quis vel satis miretur?
2. Nec sine otiosa nativitas, aut infructuosa dignatio 756 majestatis. «Jesus Christus, Filius Dei, nascitur in Bethlehem Judae.» Vos qui
in pulvere estis, expergiscimini et laudate. Ecce Dominus venit cum salute, venit cum unguentis, venit cum gloria Neque enim sine
salute Jesus, neque sine unctione Christus, nec sine gloria venit Dei Filius: siquidem ipse salus, ipse unctio, ipse gloria, sicut scriptum
est, Gloria patris, filius sapiens (Prov. X, 1). Felix anima, quae gustato salutis fructu trahitur et currit in odore unguentorum, ut videat
gloriam ejus, gloriam quasi 0088A unigeniti a Patre. Respirate, perditi; venit Jesus quaerere et salvum facere quod perierat. Morbidi,
convalescite; venit Christus, qui contritos corde sanat unctione misericordiae suae. Exsultate, quicumque estis grandia concupiscentes;
descendit ad vos Filius Dei, ut regni sui faciat cohaeredes. Ita, obsecro, sana me, Domine, et sanabor: salvum me fac, et salvus ero:
glorifica, et ero gloriosus. Sic nempe benedicet anima mea Domino, et omnia quae 0088B intra me sunt, nomini sancto ejus, cum
propitiatus fueris omnibus iniquitatibus meis, sanaveris omnes infirmitates meas, repleveris in bonis desiderium meum (Psal. CII, 1, 3,
5). Haec tria, dilectissimi, sapit mihi quod audio nasci Jesum Christum Filium Dei. Quare enim vocamus nomen ejus Jesum, nisi quia
ipse salvum faciet populum suum a peccatis eorum? (Matth. I, 21.) aut quare Christus nominari voluit, nisi quia computrescere faciet
jugum a facie olei? (Isa. X, 27.) Quare Filius Dei factus est homo, nisi ut homines faciat filios Dei? Voluntati autem ejus quis resistit?
Jesus qui justificat, quis est qui condemnet? Christus qui sanat, quis est qui vulneret? Filius Dei qui exaltat, quis est qui humiliet?
0088C 3. Nascitur ergo Jesus; gaudeat quisquis ille est, quem perpetuae damnationis reum adjudicabat conscientia peccatorum. Excedit
quippe pietas Jesu omnem criminum quantitatem seu numerositatem. Nascitur Christus; laetetur quicumque vitiis impugnabatur
antiquis. Siquidem ante faciem unctionis Christi nullus omnino stare poterit morbus animae, quamlibet inveteratus. Nascitur Filius Dei;
exsultet qui magna solet desiderare, quia magnus munerator advenit. Fratres, hic est haeres; devote suscipiamus eum, sic enim et
haereditas nostra erit. Qui enim proprium Filium dedit, quomodo non omnia nobis simul cum Filio donavit? (Rom. VIII, 32.) Nemo
discredat, nemo haesitet; habemus testimonium 0088D credibile nimis: Verbum caro factum est, et habitavit in nobis (Joan. I, 14).
Fratres habere voluit Unigenitus Dei, ut esset in multis fratribus primogenitus ipse. Utque nihil haesitet ipsa pusillanimitas fragilitatis
humanae, prius ipse factus est hominum frater, factus est hominis filius, factus est homo. Si et hoc homo judicat incredibile, fidem
astruunt oculi.
4. «Jesus Christus natus est in Bethlehem Judae.» Et vide dignationem. Non in Jerusalem, civitate regia; sed in Bethlehem, quae
minima est in millibus Juda. O Bethlehem parva, sed jam magnificata a Domino! magnificavit te qui factus est in te parvus ex magno.
Laetare, Bethlehem, et per omnes vicos 0089A tuos festivum hodie Alleluia cantetur. Quae tibi civitas, si audiat, non invideat
pretiosissimum illud stabulum, et illius praesepii gloriam? In universa siquidem terra jam celebre est nomen tuum, et beatam te dicunt
omnes generationes. Ubique gloriosa dicuntur de te, civitas Dei: ubique psallitur, quia homo natus est in ea, et ipse fundarit eam
Altissimus (Psal. LXXXVI, 5). Ubique, inquam, praedicatur, ubique clamatur, quia «Jesus Christus, Filius Dei, nascitur in Bethlehem
Judae.» Nec otiosum quod additur «Judae,» siquidem admonet nos ejus quae ad patres facta est repromissio. Non auferetur, inquit,
sceptrum de Juda, et dux de femore ejus, donec veniat qui mittendus est; et ipse erit exspectatio gentium. Salus quippe ex Judaeis, sed
salus usque 0089B ad fines terrae Juda, ait, te laudabunt fratres tui. Manus tuae in cervicibus inimicorum tuorum, et caetera quae de
Juda illo nusquam legimus, sed in Christo videmus impleta. Ipse est enim Leo de tribu Juda, de quo et additur: Catulus leonis Juda; ad
praedam, inquit, fili mi, ascendisti (Gen. XLIX, 8, 10). 757 Magnus praedator Christus, qui priusquam sciat vocare patrem aut
matrem, Samariae spolia diripit (Isa. VIII, 4). Magnus praedator Christus, qui ascendens in altum, captivam duxit captivitatem: nec
tamen abstulit quidquam, sed magis ipse dedit dona hominibus. Has itaque et caeteras similes prophetias impletas in Christo (de eo
siquidem et praedictas) ad mentem revocat, quod dicitur, «Bethlehem Judae:» nec omnino quaerere est, utrum a 0089C Bethlehem
possit aliquid boni esse.
5. Sane quod ad nos spectat, discimus etiam ex hoc quemadmodum suscipi velit, qui in Bethlehem voluit nasci. Erat enim qui forte ei
sublimia quaerenda arbitraretur esse palatia, ubi cum gloria Rex gloriae susciperetur: sed non propter hoc a regalibus illis sedibus venit.
In sinistra ejus divitiae et gloria, in dextera longiturnitas vitae (Prov. III, 16). Horum omnium aeterna in coelis affluentia suppetebat,
sed paupertas non inveniebatur in eis. Porro in terris abundabat et superabundabat haec species, et nesciebat homo pretium ejus. Hanc
itaque Dei Filius concupiscens descendit, ut eam eligat sibi, et nobis quoque sua aestimatione faciat pretiosam. Adorna thalamum
0089D tuum, Sion; sed humilitate, sed paupertate. In his enim pannis complacet sibi, et Maria testimonium perhibente, his sericis
delectatur involvi. Abominationes Aegyptiorum immola Deo tuo.
6. Considera denique quod in Bethlehem Judae nascitur, et sollicitus esto quomodo Bethlehem Judae inveniaris; et jam ne in te quidem
suscipi dedignatur. Bethlehem quippe domum panis, Juda sonat confessionem. Tu ergo si divini verbi pabulo repleas animam tuam,
fideliterque, etsi non digna, certe quanta potes devotione suscipias panem illum qui de coelo descendit, et dat vitam mundo,
Dominicum videlicet corpus Jesu, ut veterem utrem corporis tui nova illa resurrectionis caro reficiat et sustineat, quatenus novum quod
intus est vinum, hoc solidatus glutino, 0090A valeat continere: si denique ex fide vivas, et nequaquam gemere oporteat, quia oblitus sis
comedere panem tuum: Bethlehem factus es, dignus plane susceptione Dominica, si tamen confessio non defuerit. Sit proinde Judaea
sanctificatio tua: confessionem et decorem induere, quam maxime stolam in ministris suis Christus acceptat. Denique breviter tibi
utrumque commendat Apostolus: Corde, inquiens, creditur ad justitiam, ore autem confessio fit ad salutem (Rom. X, 10): Justitia

