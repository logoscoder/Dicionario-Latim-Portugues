6. Fratres, hoc sapere, ex fide vivere est, nec alius ex sententia dicere potest: Quoniam tu es, Domine, spes mea, nisi cui intus sit
persuasum a Spiritu, ut quemadmodum monet propheta, jactet cogitatum suum in Domino, sciens quod enutriendus sit ab eo (Psal.
LIV, 23), juxta illud quoque Petri apostoli: Omnem sollicitudinem vestram projicientes in eum: ipsi enim cura est de vobis (I Petr. V,
7). Utquid enim, si haec sapimus, utquid cunctamur abjicere omnino spes miseras, vanas, inutiles, seductorias; et huic uni tam solidae,
tam perfectae, tam beatae spei, tota devotione animi, toto fervore spiritus inhaerere? 0219C Si quid illi impossibile, si quid vel difficile
est, quaere aliud in quo speres. Sed verbo omnia potest. Quid facilius dictu? Attamen hujusmodi dictum intelligas [ alias, ne negligas]
volo. Si decreverit salvare nos, continuo liberabimur; si vivificare placuerit, vita in voluntate ejus est; si praemia aeterna largiri, licet ei
quod vult facere. An vero de facilitate jam non dubitas, sed ipsa tibi est suspecta voluntas? Plane et voluntatis testimonia credibilia
facta sunt nimis. Majorem hac dilectionem nemo habet, quam ut animam suam ponat quis pro amicis suis (Joan. XV, 13). Denique
quando in se speranti desit illa majestas, quae tam studiose monet in se sperari? Plane non derelinquit sperantes in se. Adjuvabit eos,
0219D ait, et liberabit eos, et eruet eos a peccatoribus, et salvabit eos (Psal. XXXVI, 40). Quare? quibus meritis? Audi quod sequitur:
Quia speraverunt in eo. Dulcis causa, attamen efficax, attamen irrefragabilis. Nimirum haec justitia, sed quae ex fide est, non ex lege.
De quacunque tribulatione, inquit, clamaverint ad me, exaudiam eos. Ecce numera tribulationes. Secundum multitudinem earum
consolationes ejus laetificabunt animam tuam: dummodo ad aliam non convertaris; dummodo clames ad eum; dummodo speres in
eum; nec humile aliquid vel terrenum, sed altissimum ponas refugium tuum. Quis speravit in eo, et confusus est? Facilius est coelum et
terram transire, quam verbum ejus evacuari.
7. Altissimum, inquit, posuisti refugium tuum. Non 0220A accedet illuc tentator, non calumniator ascendet, non pessimus ille fratrum
accusator attinget. Nempe ei dicitur hoc (recolite psalmi primordia) ei dicitur, qui in protectione Altissimi commoratur, illuc refugiens
a pusillanimitate spiritus et tempestate. Quae quidem duplex est necessitas fugiendi, quod videlicet et foris pugnae, et intus timores.
Minus enim fugere oporteret, si vel interior magnanimitas exteriores tumultus viriliter sustineret, vel exteriori tranquillitate
pusillanimitas propria foveretur. Altissimum, ait, 853 posuisti refugium tuum. Saepe illuc fugiamus, fratres: munitus est locus, nullus ibi
timetur hostis. Utinam magis semper ibi manere liceret! Sed non est hoc temporis hujus. Quod modo refugium est, quandoque
habitaculum erit, et habitaculum 0220B sempiternum. Interim sane, etsi persistere non conceditur, frequenter tamen est recurrendum.
Nempe ad omnem tentationem, ad omnem tribulationem, ad omnem denique cujuscunque modi necessitatem, aperta est nobis urbs
confugii; sinus matris expansus est: parata sunt foramina petrae; patent viscera misericordiae Dei nostri. Hoc refugium qui declinat,
nihil mirum si effugere non meretur.
8. Jam quidem, fratres, quae dicta sunt, ad expositionem versus hujus viderentur posse sufficere, si dixisset Propheta: Quoniam in te
speravi; sicut in aliis psalmis quibusdam invenitur (Psal. XV, 1). Caeterum quod dicit: Tu es, Domine, spes mea, forte amplius aliquid
sonat et sublimius, quod videlicet non modo in eo speret, sed eum. Convenientius siquidem 0220C spes nostra dicitur quod speramus,
quam in quo speramus. Sunt autem forte nonnulli, qui a Domino obtinere temporalia seu spiritualia quaelibet concupiscunt: sed
perfecta charitas solum sitit quod summum est, tota desiderii vehementia clamans: Quid enim mihi est in coelo, et a te quid volui super
terram? Deus cordis mei, et pars mea Deus in aeternum (Psal. LXXII, 25, 26). Pulchre nobis utrumque paucis verbis hodie Jeremiae
prophetae lectio commendavit: Bonus es, Domine, sperantibus in te, animae quaerenti te (Thren. III, 25). Ubi sane et ipsam numeri
discretionem prudenter adverte, quod sperantes quidem in eo pluraliter dixerit, quod hoc videatur commune multorum; quaerentem
vero eum, 0220D singulariter, quod singularis sit puritatis, singularis gratiae, singularis perfectionis, non modo nil sperare nisi ab eo,
sed nil quaerere nisi eum. Quod si bonus illis, quanto magis isti?
9. Merito proinde quaerenti illum animae respondetur: Altissimum posuisti refugium tuum. Neque enim sic Deum sitiens anima, aut
cum Petro ei in terreno monte facere tabernaculum (Matth. XVII, 4), aut cum Maria deinceps eum tangere vult in terra (Joan. XX, 17),
sed plane clamat: Fuge, dilecte mi, assimilare capreae hinnuloque cervorum super montes Bethel (Cant. VIII, 14). Audivit enim
dicentem: Si diligeretis me, gauderetis utique, quia vado ad Patrem; quia Pater major me est (Joan. XIV, 28). Audivit dicentem; Noli
me tangere; nondum enim 0221A ascendi ad Patrem (Joan. XX, 17). Et coelestis jam non ignara consilii clamat cum Apostolo: Etsi
cognovimus Christum secundum carnem, sed nunc jam non novimus (II Cor. V, 16). Super montes, inquit Bethel, supra omnem
videlicet potestatem et principatum, super angelos et archangelos, cherubim quoque et seraphim (neque enim alii sunt montes domus
Dei, quod sonat Bethel), plane in dextera Patris, ubi jam non sit Pater major eo, in dextera Altissimi coaltissimum apprehendere
concupiscens. Haec enim est vita aeterna, fratres, ut Patrem cognoscamus verum Deum; sed et quem misit Jesum Christum, verum
nihilominus et unum cum eo Deum, super omnia benedictum in saecula. Amen.
SERMO X. De versu decimo, «Non accedet ad te malum, et flagellum non appropinquabit tabernaculo tuo.»
0221B
1. Nec nostra est, nec nova vobis, sed nota omnino sententia, in praecipuis quibusque partibus nostrae fidei, quid non sit, quam quid sit,
et sciri posse facilius, et periculosius ignorari. Idem sane etiam spei non inconvenienter tribui posse videtur. Longe enim facilius mens
humana tantorum experta malorum, quibus sit caritura, quam quibus perfruitura, comprehendit. Nempe germana fidei, speique
cognatio est; ut quod illa futurum credit, haec sibi incipiat sperare futurum. Merito proinde Apostolus fidem sperandarum rerum
substantiam esse definit (Hebr. XI, 1): quod videlicet non credita nemo sperare, non plus 854 quam super 0221C inane pingere possit.
Dicit ergo fides: Parata sunt magna et inexcogitabilia bona a Deo fidelibus suis. Dicit spes: Mihi illa servantur. Nam tertia quidem
charitas: Curro mihi, ait, ad illa. Caeterum, ut jam memini, difficile omnino, aut etiam impossibile est illorum qualitatem investigare
bonorum, nisi cui forte, juxta illud Apostoli: Quae oculus non vidit, nec auris audivit, nec in cor hominis ascendit, quae praeparavit
Deus diligentibus se (I Cor. II, 9), revelaverit ipse per Spiritum suum. Sane quantumlibet perfectus in carne adhuc mortali degens (nisi
enim esset hic quaedam, ut ita dixerim, imperfecta perfectio, non diceret Apostolus: Quotquot perfecti sumus, idipsum sentiamus;
idipsum profecto quod 0221D praemiserat: Non quasi jam acceperim, aut jam perfectus sim (Philipp. III, 12), etiam Paulus ipse
necesse est fateatur, quia nunc cognosco ex parte; et item: Videmus nunc per speculum in aenigmate, tunc autem facie ad faciem (Cor.
XIII, 12). Quod ergo homini interim noscitur capabilius, pia sane et provida inculcatione amplius commendatur. Proprium enim est
afflictorum, ut molestiis eximi, summam reputent felicitatem; et carere miseria, summam beatitudinem arbitrentur. Unde Propheta in
psalmo: Convertere, inquit, anima mea, in requiem tuam, quia Dominus beneficit tibi: nec ulla tamen collatae munera felicitatis
enumerat, sed adjungit: Quia eripuit animam de morte, oculos meos a lacrymis, pedes meos a lapsu (Psal. CXIV, 7, 8). In quibus
0222A sane verbis patenter indicat, quantam sibi requiem, quantaque Domini beneficia judicet a tribulationibus et periculis liberari.
2. Cui profecto sententiae illud quoque, quod de psalmo nonagesimo hodie nobis tractandum est, simile invenitur: Non accedet ad te
malum, et flagellum non appropinquabit tabernaculo tuo. Est autem versus ipsius, quantum nos capimus, facilis intelligentia, ad quam
forte ex vobis jam aliqui praevolarint. Neque enim tam rudes estis, aut spiritualis studii tam expertes, ut non facillime inter vos et
tabernacula vestra, et rursum inter id quod malum, et quod flagellum dicitur, discernatis. Nam et Apostolum sane audistis dicentem,
cum jam bonum certamen certasset, velocem 0222B fore depositionem tabernaculi sui (II Tim. IV, 6). Sed quid ego Apostoli verba
memoro? Quasi vero ignorare possit miles tabernaculum suum, aut docendus sit exemplo alieno. Videmus sane nonnullos tabernacula

