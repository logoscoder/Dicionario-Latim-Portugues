0273
IN DIE SANCTO PASHAE.
SERMO De septem signaculis quae solvit Agnus.
0273D 1. Vicit leo de tribu Juda (Apoc. V, 5). Vicit plane malitiam sapientia, attingens a fine usque ad finem fortiter, et suaviter
universa disponens: sed pro me fortiter, suaviter mihi. Vicit Judaeorum blasphemias in patibulo, fortem armatum alligavit in atrio, et de
ipso mortis imperio triumphavit. Ubi enim sunt opprobria tua, Judaee? ubi sunt, Zabule, vasa captivatis? ubi est, mors, victoria tua?
Confusus est calumniator, raptor spoliatus est. Novum genus potentiae! hactenus victoriosa mors obstupescit. Quid tu, Judaee, qui
pridie ante crucem agitabas caput sacrilegum? quid verum hominis caput Christum exagitabas opprobriis? Christus, inquit, rex Israel
descendat de cruce (Marc. 0274D XV, 32). O venenata lingua, verbum malitiae, sermo nequam! Non est hoc, Caipha, quod paulo ante
dicebas: Expedit ut unus moriatur homo pro populo, et non tota gens pereat (Joan. XI, 50). At illud, quia mendacium non erat, non
loquebaris de proprio, non a temetipso dicebas: Si rex Israel est, descendat de cruce (Matth. XXVII, 42), hoc plane tuum est; magis
autem ejus qui mendax est ab initio. Quid enim consequentiae videtur habere ut descendat, si rex est; et non magis ascendat? Sic non
meministi, serpens antique, quam confusus abscesseris olim, cum dicere praesumpsisses: Mitte te deorsum; et: Haec omnia tibi dabo,
si procidens adoraveris me? (Matth. IV, 6, 9). Sic tibi, Judaee, 0275A excidit quod audisti quia Dominus regnavit a ligno, 893 ut
regem abneges, quia manet in ligno? Sed forsitan nec audisti <alias legisti> quia non Judaeis, sed nationibus haec annuntiatio
debebatur. Dicite, inquit, in nationibus, quia Dominus regnavit a ligno . (Psal. XCV, 10.)
2. Merito proinde titulum regni praeses gentilis inscripsit ligno, nec potuit Judaeus, ut voluit, corrumpere tituli inscriptionem, nedum
impedire Dominicam passionem, et nostram redemptionem. Descendat, inquiunt, si rex Israel est. Imo vero quia rex Israel est, titulum
regni non deserat, virgam imperii non deponat, cujus nimirum imperium super humerum ejus, sicut praecinit Isaias (Isa. IX, 6). Noli,
inquiunt Judaei ad Pilatum, noli scribere: 0275B Rex Judaeorum; sed, Quia ipse dixit, Rex sum Judaeorum; et Pilatus: Quod scripsi,
scripsi (Joan. XIX, 19-22). Si Pilatus quod scripsit, scripsit, Christus non perficiet quod incoepit? Ipse enim coepit, et salvabit nos. Sed
dicunt: Alios salvos fecit, seipsum non potest salvum facere (Matth. XXVII, 42). Imo vero si descenderit, neminem salvum faciet. Cum
enim salvus esse non possit, nisi qui perseveraverit usque in finem, quanto minus poterit esse Salvator? Alios ergo salvos facit < alias
fecit>: nam salvatione, cum sit salus, ipse non indiget. Operatur salutem nostram, nec caudam deesse patitur sacrificio vespertino
hostiae salutaris. Novit, inique, quid cogites. Non dabit tibi occasionem subripiendae nobis perseverantiae, quae sola coronatur. 0275C
Non faciet obmutescere praedicatorum linguas, consolantium pusillanimes, et dicentium singulis: Tu locum tuum ne deseras; quod sine
dubio sequeretur, si respondere possent quia Christus suum desernit. Proni enim sunt sensus hominis et cogitationes in malum. Sine
causa, maligne, parasti sagittas tuas in pharetra; et discipulorum suspiria cumulas opprobriis Judaeorum. Illi quippe desperant, isti
improperant: sed Christo neutra tela nocebunt. Aliud tempus elegit confortandis discipulis, et aliud adversariis confutandis.
3. Interim patientiam magis exhibet, humilitatem commendat, obedientiam implet, perficit charitatem. 0275D His nempe virtutum
gemmis quatuor cornua crucis ornantur: et est supereminentior charitas, a dextris obedientia, patientia a sinistris, radix virtutum
humilitas in profundo. His ditavit tropaeum crucis consummatio Dominicae passionis, cum ad Judaeorum blasphemias humilis, ad
vulnera patiens, intus linguis, clavis exterius pungeretur. Nam et charitas in eo perfecta est, quod pro amicis animam posuit; et
obedientia consummata, cum inclinato capite tradidit spiritum, factus obediens usque ad mortem. His spoliare dotibus, hac privare
gloria Christi satagebant Ecclesiam, qui dicebant: Si rex Israel est, descendat de cruce. Nimirum ut non sit 0276A jam obedientiae
forma, non incentivum amoris, non patientiae vel humilitatis exemplum; sed deleri habeant ex Evangelio verba illa suavissima, et
dulciora super mel et favum: Majorem hac dilectionem nemo habet, quam ut animam suam ponat quis pro amicis suis (Joan. XV, 13);
et ad Patrem: Opus consummavi quod dedisti mihi ut facian (Joan. XVII, 4); itemque ad discipulos: Discite a me quia mitis sum et
humilis corde (Matth. XI, 29); et: Ego si exaltatus fuero a terra, omnia traham ad me ipsum (Joan. XII, 32). Hoc est enim quod dolet
venenati serpentis astutia, exaltatum in deserto serpentem aeneum, cujus intuitu sanentur vulnera quae inflixit (Num. XXI, 8). Alioquin
quonam alio instigante misisse credimus uxorem Pilati ad ipsum, dicentem: Nihil 0276B tibi et justo illi: multa enim passa sum hodie
per visum propter eum? (Matth. XXVII, 19.) Timebat ergo jam tunc; sed nunc maxime virtute crucis enervari se sentiens inimicus, sera
ducitur poenitentia: et quos instigavit ad crucifigendum, instigat ad suadendum ut de cruce descendat. Denique: Si rex Israel est,
inquiunt, descendat de cruce, et credimus ei. Haec plane serpentis astutia, haec adinventio nequitiae spiritualis. Audierat impius
Salvatoris vocem dicentis: Non sum missus nisi ad oves quae perierunt domus Israel (Matth. XV, 24): et noverat quantum pro salute
illius populi zelum gerere 894 videretur. Propterea malitiose nimis linguas erudiens blasphemorum, suggerebat ut dicerent: Descendat,
et credimus; quasi jam nihil posset obstare 0276C quin descenderet, qui eorum credulitatem tantopere desideraret.
4. Sed quid machinatur, aut cui parat insidias versipellis? Nempe ei in quo nihil proficiet inimicus, et filius iniquitatis non apponet
nocere ei. Non movetur vana pollicitatione, qui novit omnium corda, sicut nec exprobratione blasphema mitissimus omnium
movebatur. Eo quippe tendebat malitiosa suasio, non ut ipsi crederent, sed nostra quoque, si qua erat, fides in eum omnimodis
deperiret. Legentes enim: Dei perfecta sunt opera (Deut. XXXII, 4), quando fateremur Deum, qui salutis opus reliquisset
imperfectum? Sed audiamus quid ad haec Christus respondeat per prophetam: Quaeris signa, Judaee? Exspecta me in die
resurrectionis meae (Soph. 0276D III, 8). Si vis credere, majora jam tibi opera demonstravi. Multiplicavi signa, sanitates perfeci heri et
pridie: hodie magis habeo consummari. An non majus erat, quod vidisti e corporibus obsessis spiritus exire malignos, et de grabatis
suis exsilire paralyticos, quam e manibus meis vel pedibus clavos resilire quos infixisti? Sed patiendi tempus est, non faciendi; et
passionis horam sicut praevenire frustra conatus es, sic nec poteris impedire.
5. Sed si adhuc generatio prava et adultera signum quaerit, non ei dabitur nisi signum Jonae prophetae (Matth. XII, 39); non signum
descensionis, sed resurrectionis. 0277A Quod si Judaeus non quaerit, amplectatur et gaudeat Christianus Vicit enim leo de tribu Juda.
Suscitatus est paterna voce leonis catulus; clauso prodiit tumulo, qui de patibulo non descendit. An vero id majus sit, inimici nostri sint
judices, qui tam curiose munierant monumentum, signantes lapidem cum custodibus. Hunc enim lapidem magnum valde, de quo
mulieres illae devotae invicem querebantur, facta jam resurrectione Dominica revolvit angelus, et resedit, sic scriptum est, super eum
(Matth. XXVIII, 2; Marc. XVI, 3). Constat proinde clauso exiisse tumulo redivivum corpus, quod clauso Virginis utero natum
processit in vitam, et ad discipulos clausis introivit januis in conclavim. Sed est locus unde clausis noluit procedere januis, carcer
0277B utique gehennalis. Confregit siquidem ferreos vectes, repagula universa contrivit, ut libere suos educeret, quos redemerat de
manu inimici et plenis egrederentur portis agmina <alias additur sanctorum> dealbatorum, qui laverant stolas suas, et candidas eas
fecerant in sanguine Agni, candidas prorsus in sanguine; quia exivit cum eo et in eo etiam aqua dealbans; et testimonium perhibet ipse
qui vidit. Aut certe candidas in sanguine, sed in sanguine Agni novelli lacteo, candido et rubicundo, sicut habes in Cantico canticorum:
Dilectus meus, ait sponsa, candidus et rubicundus, electus ex millibus (Cant. V, 10). Inde est quod in stola candida et fulgureo vultu
testis quoque resurrectionis apparet.

