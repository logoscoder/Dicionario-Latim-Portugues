0173
IN QUADRAGESIMA.
SERMO III. De jejunio Quadragesimae.
0173D
1. Rogo vos, dilectissimi, tota devotione suscipite quadragesimale jejunium, quod non sola abstinentia commendat, sed multo magis
sacramentum. Nam si devote usque modo jejunavimus, utique sancto hoc 0174D tempore jejunandum nobis est multo devotius. Si quid
enim additur ad solitum abstinentiae modum, nunquid non valde indignum est, ut nobis onerosum sit quod Ecclesia portat universa
nobiscum? Hactenus usque ad nonam jejunavimus soli: nunc usque ad vesperam jejunabunt nobiscum pariter universi, 0175A reges et
principes, clerus et populus, nobiles et ignobiles, simul in unum dives et pauper. Haec idcirco dixerim, fratres, ne quis forte turbetur a
pusillanimitate spiritus, et jejunium praesens minori devotione suscipiat, dum se fortassis meminerit prioris quoque jejunii pondus satis
difficile tolerasse. Hoc enim quantum potest laborat adversarius noster, ut holocaustum nostrum devotionis pinguedine vacuetur, ut et
minus acceptum sit Deo, et conscientia nostra in spirituali gaudio minus exhilaretur: sicque de pusillanimitate tolerantiae, etiam
conscientiae pusillanimitas generetur. Cujus astutias non ignorantes, tota, obsecro, adversus eum sollicitudine vigilemus: et quia
hilarem datorem diligit Deus, et ipsa quoque conscientia nostra ampliori exinde 0175B fiducia sublevatur; ut devotiora sint nostra
jejunia, sollicite nobis totius Ecclesiae proponamus exempla.
2. Sed quid de his loquor, quos habemus in hac jejunii observatione consortes? quasi non multo excellentiores habeamus in ea duces,
imo et consecratores. Quanta devotione suscipiendum est nobis, quod a sancto Moyse tanquam haereditario jure traditur (Exod.
XXXIV, 28), cui speciali prae caeteris prophetis praerogativa, facie ad faciem Dominus loquebatur? (Exod. XXXIII, 11.) Quanto
fervore amplectendum est, quod Elias ille commendat (III Reg. XIX, 8), igneo curru raptus in coelum? (IV Reg. II, 11.) Ecce enim
quam multa millia a diebus illis 0175C generalis conditio mortis invasit: Elias tamen usque adhuc, conservante Domino, manus ejus
evasit. Jam vero si commendant jejunium praesens Moyses et Elias, quamvis magni, tamen conservi nostri; quantum commendat illud
Jesus Dominus noster, qui et ipse diebus totidem jejunavit? (Matth. IV, 2.) Qualis ille est, non dicam monachus, sed Christianus, qui
minus devote jejunium suscipit, quod ei tradidit ipse Christus? Denique tanto devotius imitandum nobis est, dilectissimi, Christi
jejunantis exemplum, quanto certius est propter nos eum jejunasse, non propter se ipsum.
3. Jejunemus ergo, charissimi, et devote jejunemus sancto hoc Quadragesimae tempore: ita sane ut noverimus quadragesimam nostram
non solos quadraginta 0175D dies habere. Continuanda enim nobis est quadragesima 820 cunctis diebus miserae hujus vitae, dum per
auxilium gratiae (quae in quatuor Evangeliis commendatur) necesse est nos Decalogum legis implere. Errant plane qui paucissimos
dies istos ad poenitentiam sufficere credunt, cum certum sit totum vitae hujus tempus nonnisi ad poenitentiam institutum. Quaerite
Dominum, ait propheta, non solum quadraginta diebus, sed dum inveniri potest; invocate eum, dum prope est (Isai. LV, 6). Neque enim
tunc erit invocandi tempus, quando nemini proximus erit Deus; sed aliis quidem praesens, aliis vero nimis valde remotus. Interim sane
ex eo quod proximus dicitur, manifestum est quod nondum habetur: sed tamen haberi, et inveniri facile potest. 0176A Quis tibi videtur
proximus fuisse illi qui incidit in latrones? Utique qui fecit cum eo misericordiam (Luc. X, 36, 37). Ergo quia toto hoc tempore
misericordiae proximus est, quaerite Dominum, charissimi, dum inveniri potest; invocate eum, dum prope est.
4. Verumtamen praesenti Quadragesima majore nobis est fervore quaerendus, quae non solum pars, sed et sacramentum est totius
temporis hujus. Propterea si forte diebus caeteris studia nostra aliquatenus intepuerant, dignum est ut nunc in fervore spiritus
recalescant. Quod si gula sola peccavit, sola quoque jejunet, et sufficit. Si vero peccaverunt et membra caetera, cur non jejunent, et
ipsa? Jejunet ergo oculus, qui depraedatus est animam; jejunet 0176B auris, jejunet lingua, jejunet manus, jejunet etiam anima ipsa.
Jejunet oculus a curiosis aspectibus et omni petulantia, ut bene humiliatus coerceatur in poenitentia, qui male liber vagabatur in culpa.
Jejunet auris nequiter pruriens a fabulis et rumoribus, et quaecunque otiosa sunt, et ad salutem minime pertinentia. Jejunet lingua a
detractione et murmuratione, ab inutilibus, vanis atque scurrilibus verbis: interdum quoque, ob gravitatem silentii, et ab ipsis quae
videri poterant necessaria. Jejunet manus ab otiosis signis, et ab operibus omnibus, quaecunque non sunt imperata; sed et multo magis
anima ipsa jejunet a vitiis, et propria voluntate sua. Etenim sine jejunio haec caetera a Domino reprobantur, sicut 0176C scriptum est,
quia in diebus jejuniorum vestrorum voluntates vestrae inveniuntur (Isai. LVIII, 3).
SERMO IV De oratione et jejunio.
1. Quia jejunii quadragesimalis tempus advenit, quod tota devotione suscipere moneo charitatem vestram; dignum reor aliquatenus
exponere, quo fructu, et quemadmodum oporteat jejunare. Primum quidem, fratres, pro eo quod ab ipsis quoque licitis abstinemus, ea
nobis, quae prius commisimus, illicita condonantur. Quid vero est condonari commissa, nisi jejunio brevi jejunia redimi sempiterna?
Gehennam enim meruimus, ubi nullus unquam cibus est, consolatio nulla, terminus nullus; ubi guttam aquae dives postulat, et accipere
non meretur (Luc. 0176D XVI, 24-26). Bonum ergo et salutare jejunium, quo redimuntur jejunia sempiterna et supplicia, dum
redimuntur [alias, remittuntur] hoc modo peccata. Non solum autem abolitio est peccatorum, sed exstirpatio vitiorum; non solum
obtinet veniam, sed et promeretur gratiam; non solum delet peccata praeterita quae commisimus, sed et repellit futura quae committere
poteramus.
2. Dicam et unum adhuc quod facile capiatis, saepius, ni fallor, experti. Jejunium orationi devotionem et fiduciam donat. Et vide
quemadmodum sibi invicem jejunium et oratio socientur, sicut scriptum est: Frater adjuvans fratrem, ambo consolabuntur (Prov.
XVIII, 19). Oratio virtutem impetrat jejunandi, et jejunium gratiam promeretur orandi. 0177A Jejunium orationem roborat, oratio
sanctificat jejunium, et Domino repraesentat. Quid enim jejunium nobis proderit, si relinquatur in terra? quod absit. Sublevetur ergo
jejunium penna quadam 821 orationis. Verum huic, ne forte minus sufficiat, alteram quoque necesse est sociari. Oratio justi, ait
Scriptura, penetrat coelos (Eccli. XXXV, 20, 21). Sint ergo jejunio nostro, ut facile coelos penetret, alae duae, orationis scilicet atque
justitiae. Justitia vero quae est, nisi quae cuique reddit quod suum est? Noli ergo quasi solum attendere Deum. Debitor enim es etiam
praelatis, etiam fratribus tuis: nec vult Deus ut parvipendas, quos ipse minime parvipendit. Neque enim sine causa ait Apostolus:
Providentes bona non tantum coram Deo, sed etiam coram hominibus (Rom. 0177B XII, 17). Dicebas fortasse: Sufficit mihi si tantum
Deus approbat quod ago; quae mihi de humano cura judicio? Sed certus sis quod ei minime placeat, quidquid cum scandalo filiorum
ejus, et contra ipsius feceris voluntatem, cui obedire tanquam ejus vicario oportebat. Sanctificate, inquit, jejunium, vocate coetum (Joel.
III, 15). Quid est enim coetum vocare? Unitatem servare, diligere pacem, fraternitatem amare. Superbus ille Pharisaeus jejunium
habuit, jejunium sanctificavit, qui nimirum jejunavit bis in Sabbato, et gratias egit Deo; sed non vocavit coetum, dicens: Non sum sicut
caeteri hominum (Luc. XVIII, 11); ideoque ala una nitens jejunium ejus non pervenit in coelum. Vos ergo, charissimi, lavate manus
vestras in sanguine peccatoris, 0177C et omnino solliciti estote, ut alas duas habeat jejunium vestrum, sanctimoniam scilicet et pacem,
sine qua nemo videbit Deum. Sonctificate jejunium, ut pura intentio et devota oratio divinae illud offerat majestati: Vocate coetum, ut
congruat unitati: Laudate Dominum in tympano et choro (Psal. CL, 4), ut concors sit mortificatio carnis.

