invocans exaudiri poterat; aut nomen Domini nesciens, invocare? Gratias ei qui manifestavit hominibus nomen Patris, fructum salutis
in ejus invocatione constituens, sicut scriptum est: Quicunque invocaverit nomen Domini, salvus erit (Joel II, 32).
SERMO XVI. De versu decimo sexto, «Clamavit ad me, et ego exaudiam eum,» etc.
1. Clamavit ad me, et exaudium eum. Hoc plane est testamentum pacis, hoc pietatis foedus, hoc pactum 0247B misericordiae et
miserationis. Speravit, ait, in me, liberabo eum. Nomen meum cognovit, protegam eum; invocavit me, et ego exaudiam eum. Non dicit:
Dignus fuit, justus et rectus fuit, innocens manibus et mundo corde: propterea liberabo, protegam, et exaudiam eum. Si enim haec aut
similia diceret, quis non diffideret? Quis gloriabitur castum se habere cor? Nunc autem apud te propitiatio est, et propter hanc legem
tuam sustinui te, Domine. Dulcis lex, quae meritum exauditionis in clamore constituit postulationis. Clamavit, inquit, ad me, et
exaudiam eum. Merito non exauditur qui clamare dissimulat, aut omnino non postulans, aut tepide postulans et remisse. Siquidem in
Dei auribus desiderium vehemens clamor magnus: e regione 0247C autem remissa intentio, vox submissa. Quando illa penetrabit
nubes? quando audietur in coelis? Nempe ut clamandum sibi noverit homo, inter primordia suae orationis ipsum quem oraturus est
Patrem in coelis esse protinus admonetur, quod videlicet impetu quodam spiritus illo sibi jaculandam esse meminerit orationem.
Spiritus est Deus, et in spiritu clamet necesse est, quisquis clamorem suum ad eum desiderat pervenire. Sicut enim in faciem hominis
non respicit tanquam homo, sed magis intuetur cor: sic ad cordis potius vocem, quam corporis, aures ejus; cui merito dicitur, Deus
cordis mei (Psal. LXXII, 26). Hinc est quod Moyses, foris tacens, intus auditur, dicente Domino, Quid clamas 0247D ad me? (Exod.
XIV, 15.)
2. Clamavit ad me, et exaudiam eum. Non immerito. Clamorem magnum sane magnitudo necessitatis extorsit. Quid enim clamans
petiit, nisi consolationem, liberationem, glorificationem? Alioquin quomodo super his exauditur, si pro aliis clamat? Exaudiam eum,
ait. In quo exaudies, Domine, vel in quibus? Cum ipso sum in tribulatione, eripiam eum, et glorificabo eum. Ad magnum illud triduum,
quod proxime sumus celebraturi, hunc mihi ternarium arbitror referendum. Siquidem et ipse propter nos tribulationem et dolorem
invenit, quando 0248A proposito sibi gaudio sustinuit crucem, confusione contempta. Verumtamen quae de ipso erant, sicut ante
mortem praedixerat, finem habuerunt; et sicut in morte dixit, Consummata sunt et extunc sabbatizavit. Nec dilata est gloria
resurrectionis: die tertia, summo diluculo Sol justitiae de tumulo ortus est nobis. Ita ergo fructus pariter tribulationis et veritas
ereptionis in manifestatione glorificationis apparuit. Nihilominus quoque et in nobis simile quoddam triduum posse videbitur assignari.
Cum ipso sum, ait, in tribulatione. Quando hoc, nisi in die tribulationis nostrae, in die crucis nostrae? dum impletur quod ipse ait, In
mundo quidem pressuram habebitis (Joan. XVI, 33); et quod Apostolus ejus, Omnes qui pie volunt vivere in Christo, persecutionem
patientur 0248B (II Tim. III, 12). Nam liberatio plena atque perfecta ante diem sepulturae esse non poterit, quod maneat jugum grave
super filios Adam a die exitus de ventre matris eorum, usque in diem sepulturae in matrem omnium (Eccli. XL, 1). In hac ergo die
eripiam eum, inquit, quando nihil jam ultra quod vel corpori, vel animae faciat, mundus habebit. Sane glorificatio diem ultimum manet,
diem resurrectionis, quando surget in gloria, quod in ignominia interim seminatur.
874 3. Unde scimus quod nobiscum sit in tribulatione? Ex eo utique quod in ipsa tribulatione nos sumus. Quis enim sustineret, quis
subsisteret, quis persisteret sine eo? Omne gaudium existimemus, cum in tentationes (alias, tribulationes) varias inciderimus, 0248C
fratres mei; non modo quia per multas tribulationes oportet nos intrare in regnum Dei (Act. XIV, 21), sed quoniam juxta est Dominus
his qui tribulato sunt corde (Psal. XXXIII, 19). Si ambulavero in medio umbrae mortis, ait quidam, non timebo mala, quoniam tu
mecum es (Psal. XXII, 4). Ita ergo nobiscum est omnibus diebus usque ad consummationem saeculi. Quando autem nos erimus cum
ipso? Nimirum quando rapiemur obviam Christo in aera, et sic semper cum Domino erimus. Quando apparebimus cum ipso in gloria?
Nempe cum Christus apparuerit vita nostra. Interim sane abscondatur necesse est, ut praecedat tribulatio ereptionem, ereptio
glorificationem. Vox liberati: 0248D Convertere, anima mea, in requiem tuam, quia Dominus benefecit tibi; quia eripuit animam
meam de morte, oculos meos a lacrymis, pedes meos a lapsu (Psal. CXIV, 7, 8). Eripiam eum, et glorificabo eum. Felix, qui te interim
consolatorem et adjutorem habet, adjutor in opportunitatibus, in tribulatione. At quam felicior, quem jam eripuisti et exemisti tantis
malis! quam felicior, qui jam exemptus de laqueo venantium, qui jam raptus est ne malitia mutet intellectum illius, aut ne fictio
decipiat animam ejus! Longe tamen prae his omnibus felicissimus ille erit, quem assumpseris ad te ipsum, quem repleveris in 0249A
bonis domus tuae, et claritati tuae conformaveris eum.
4. Et nunc, filioli, clamemus in coelum, et miserebitur nostri Deus noster. Clamemus in coelum, quia sub coelo omnia labor et dolor, et
vanitas, et afflictio spiritus. Denique pravum est cor hominis et imperscrutabile (Jerem. XVII, 9), proni sensus ejus in malum. Non est
in me bonum, hoc est in carne mea. Lex peccati in ea habitat, adversus spiritum concupiscit. Postremo et cor meum dereliquit me, et
corpus mortuum est propter peccatum. Sufficit autem diei quoque malitia sua; et est mundus ipse positus in maligno. Quam nequam in
omnibus saeculum praesens! quam nequiter adversus animam saecularia desideria militare noscuntur! Sunt et principes mundi hujus,
tenebrarum harum, spirituales 0249B nequitiae, et aereae potestates, et inter eas callidior cunctis animantibus serpens. Haec ergo sub
sole omnia: haec omnia sub coelo. Ad quod horum omnium confugium facis? In quo horum omnium speras solatii aliquid, aliquid
auxilii invenire? Si quaeras intra te, aruit cor tuum, et oblivioni datum te reperies, tanquam mortuum a corde. Si infra te, corpus quod
corrumpitur, aggravat animam. Si circa te, etiam terrena inhabitatio deprimit sensum multa cogitantem (Sap. I, 15). Qaaere ergo supra
te, sed cautus esto ventosa agmina transilire. Quia enim omne datum optimum, et omne donum perfectum nonnisi desursum esse
noverunt, medium iter latrunculi obsedere. Transi ergo, transi pervigiles illas nequitias, quae tam indefesse custodiunt et 0249C
observant, ne quis in illam possit evadere civitatem. Si te percusserint, si vulneraverint, dimitte eis pallium, quod in Aegypto olim
Joseph adulterae dereliquit (Gen. XVXIX, 12): dimitte sindonem, ut cum evangelico illo juvene profugias nudus ab eis (Marc. XIV,
52). Numquid non solum pallium ejus et sindonem dederat Deus in manus impii? in cujus facultatem et caruem dans potestatem,
Verumtamen animam, ait, illius serva (Job II, 6). Ita ergo sursum cor, sursum clamor, sursum desideria, sursum conversatio, sursum
intentio, et omnis exspectatio tua desursum sit. Clama in coelum ut exaudiaris, et qui in coelis est Pater mittat tibi auxilium de sancto,
et de Sion tueatur te. Mittat interim auxilium 0249D de tribulatione, eripiat a tribulatione, et glorificet in resurrectione. Magna sunt
haec, sed tu, magne Domine, promisisti. Ex tua promissione speramus, inde audemus dicere: Si corde clamemus pio, certe debes ex
promisso. Amen.
875 SERMO XVII. De versu decimo septimo, «Longitudine dierum replebo eum,» etc.
1. Bene nobiscum agitur, fratres; satis competit huic tempori versus Psalmi. Celebraturis proxime Dominicam Resurrectionem, jam
nunc cuique nostrum sua promittitur: ut festivius in capite suo factum recolant membra, quod in se ipsis praestolantur aliquando
faciendum. Congruus 0250A finis Psalmi, ubi psallenti finis promittitur tam beatus. Jucunde completur, dum in eo spondetur repletio
tam jucunda. Longitudine, inquit, dierum replebo eum, et ostendam illi salutare meum. Saepius vos admoneo, fratres, quod juxta Pauli
sententiam, promissionem habeat pietas vitae ejus quae nunc est, pariter et futurae (I Tim. IV, 8). Unde et idem ait: Habetis nunc
quidem fructum vestrum in sanctificationem, finem vero vitam aeternam (Rom. VI, 22). Ipsa est quae hoc loco promittitur plenitudo,
ipsa longitudo dierum. Quid enim tam longum, quam quod aeternum est? quid tam longum, quam quod nullo fine praeciditur? Bonus

