siquidem in corde, panis in domo. Est enim justitia panis. Et, Beati qui esuriunt et sitiunt justitiam, quoniam ipsi saturabuntur (Matth
V, 6). Sit ergo in corde justitia, et justitia quae ex fide est. Haec enim sola habet gloriam apud Deum. Sit etiam in ore confessio ad
salutem: 0090B et securus jam suscipe eum qui in Bethlehem Judae nascitur, Jesum Christum Filium Dei.
SERMO II. De eo quod scriptum est, O Juda et Jerusalem, nolite timere; cras egrediemini, et Dominus erit vobiscum. II Par. cap. XX.
V\. 17.
1. Veros alloquimur Judaeos, non littera, sed spiritu: semen Abrahae, cujus multiplicatio, sicut promissa legitur, sic videtur impleta.
Neque enim filii carnis, sed filii promissionis deputantur in semine (Rom. IX, 8). Sed nec illi Jerusalem dicimus, quae occidit
prophetas. Unde enim illam consolemur, super quam Dominus flevit (Luc. XIX, 41), quae data est in subversionem? Illi dicimus, quae
de coelo nova descendit: Nolite timere, o Juda et Jerusalem. Nolite 0090C timere, veri confessores, qui non solum ore, sed toti pariter,
et ex omni parte Domino confitemini, induti confessionem sicut vestimentum; imo quorum omnia interiora Domino confitentur, et
omnia ossa dicunt, Domine, quis similis tibi, (Psal. XXXIV, 10)? non sicut hi qui confitentur se nosse Deum, factis autem negant (Tit.
I, 16). Vera confessio est, si omnia opera vestra, fratres, opera ejus sint, et confiteantur ei. Confiteantur autem gemina quadam
confessione, ut duplicibus 758 vestiamini, id est confessione peccatorum vestrorum, et confessione laudis divinae. Tunc enim veri
Judaei eritis, si omnis vita vestra confiteatur vos peccatores, et dignos multo majoribus poenis: Deum vero summum bonum, 0090D
qui pro his levibus et transitoriis poenis, aeterna condonat supplicia, quae meruistis. Quisquis enim ardenter non desiderat
poenitentiam, videtur operibus dicere, non indigere se poenitentia; et ita suam non confitetur culpam: aut non posse prodesse ei
poenitentiam; et sic divinam non confitetur bonitatem. Vos autem estote veri Judaei, sed et Jerusalem vera, ut nihil jam timeatis. Est
enim Jerusalem visio pacis; visio, non possessio, cujus fines Dominus posuit pacem, non initium sane, nec medium. Si ergo pacem non
habetis, imo quia perfectam in hoc saeculo habere non potestis, saltem videte eam, intuemini, considerate et desiderate eam. Illuc sint
oculi cordis vestri, ad pacem sese dirigat intentio vestra, ut omnia quaecumque facitis, hujus pacis, 0091A quae exsuperat omnem
sensum (Philipp. IV, 7), desiderio faciatis; in omnibus hoc intendatis, ut reconciliati pacem habeatis ad Deum.
2. His dicimus, Nolite timere, hos consolamur, non eos qui viam pacis non cognoverunt. Nam si illis dicitur, Cras egrediemini;
comminatio, non consolatio erit ista. Soli nimirum dissolvi desiderant, et egredi concupiscunt, qui pacem vident, et sciunt, si terrestres
domus eorum hujus habitationis dissolvantur, quoniam aedificationem habent ex Deo, et non illi qui in insaniam versi suis compedibus
delectantur Denique hi tales moriendo non tam egressi dicendi sunt, quam ingressi: qui non in lucem, non in libertatem vadunt, sed in
carcerem, sed in tenebras, sed in infernum. Vobis autem dicitur: 0091B Nolite timere, cras egrediemini, et jam non erit timor in finibus
vestris. Multos quidem habetis hostes: carnem, qua nullus potest esse vicinior hostis; praesens saeculum nequam, quod undique
circumfusum est vobis; principes tenebrarum, qui viam vestram obsident in aere collocati. Attamen nolite timere, cras egrediemini, id
est in proximo. Cras enim in proximo est. Unde et sanctus Jacob ait: Cras respondebit mihi justitia mea (Gen. XXX, 33). Tres enim
dies sunt, de quibus etiam legimus: Vivificabit nos post duos dies, in die tertia suscitabit nos (Osee VI, 3). Unus sub Adam, alter in
Christo, tertius cum Christo. Unde et ibi subditur, Sciemus, sequemurque, ut cognoscamus Dominum: et hic dicitur, Cras egrediemini,
0091C et Dominus erit vobiscum. His enim dicitur qui dimidiaverunt dies suos, in quibus periit dies in qua nati sunt, quae est dies
Adae, dies peccati, cui Jeremias quoque maledicebat, dicens: Maledicta aies in qua natus sum (Jerem. XX, 14). Omnes enim in illa
nascimur. Utinam pereat in nobis omnibus dies illa, dies nebulae et caliginis, dies tenebrarum et turbinis, quam nobis fecit Adam, quam
fecit inimicus, qui dixit: Aperientur oculi vestri (Gen. III, 5).
3. Ecce vero illuxit nobis dies redemptionis novae, reparationis antiquae, felicitatis aeternae. Haec est dies quam fecit Dominus;
exsultemus et laetemur in ea (Psal. CXVII, 24), quia cras egrediemur. Unde, nisi de conclavi hujus saeculi, de ergastulo hujus corporis,
de compedibus necessitatis, curiositatis, vanitatis 0091D et voluptatis, quae etiam invitis nobis pedes tenent affectionis? Quid enim
spiritui nostro cum terrenis? Cur non spiritualia desiderat, spiritualia quaerit, spiritualia sapit? O spiritus, qui desursum estis, quid vobis
cum infimis? Quae sursum sunt quaerite, ubi Christus est in dextera Dei sedens: quae sursum sunt sapite, non quae super terram
(Coloss. III, 1, 2). Sed corpus quod corrumpitur, aggravat animam, et deprimit terrena inhabitatio sensum multa cogitantem (Sap. IX,
15). Necessitates multae miseri hujus corporis detinent nos. Viscus quidam pravi desiderii et delectationis terrenae volare non patitur,
et citius retrahit mentem, si forte aliquando sublevetur. Sed nolite timere, cras egrediemini de lacu miseriae et de luto faecis. Nam ut
inde vos educeret, infixus est 0092A ipse quoque in limo profundi. Nolite ergo timere, cras egrediemini de corpore mortis, 759 et de
omni corruptione peccati. Agite diem istum in Christo, ut ambuletis sicut et ipse ambulavit. Qui enim dicit se in Christo manere, debet,
sicut ipse ambulavit, et ipse ambulare (I Joan. II, 6); Nolite ergo timere, quia cras egrediemini, et sic semper cum Domino eritis. Vel
quia signanter dictum, et Dominus erit vobiscum, sic intelligamus, ut, dum sumus in corpore, possimus nos esse cum Domino, id est,
adhaerere ejus voluntati; sed non ille nobiscum, ut consentiat voluntati nostrae. Vellemus enim jam liberi esse, concupiscimus dissolvi,
egredi desideramus: sed adhuc differt ille certa ex causa. Cras egrediemur, et Dominus erit nobiscum: ut quidquid 0092B voluerimus
velit, et in nullo a nostra voluntate discordet.
4. Itaque, Juda et Jerusalem, nolite timere, si perfectionem, quam desideratis, nondum potestis adipisci: sed quod minus habet
imperfectio conversationis, suppleat humilitas confessionis: et imperfectum vestrum viderunt oculi Dei. Propterea enim mandata sua
mandavit custodiri nimis (Psal. CXVIII, 4), ut videntes imperfectionem nostram deficere, et non posse implere quod debet, fugiamus
ad misericordiam, et dicamus, Quoniam melior est misericordia tua super vitas (Psal. LXII, 4), et qui non possumus in vestitu
innocentiae seu justitiae, appareamus vestiti confessione. Confessio enim et pulchritudo in 0092C conspectu Domini (Psal. XCV, 6), si
tamen sit (ut diximus) non oris tantum, sed etiam totius hominis, ut omnia ossa nostra dicant, Domine, quis similis tibi? idque solius
pacis intuitu, et desiderio reconciliationis ad Deum. Talibus enim dicitur, O Juda et Jerusalem, nolite timere; cras egrediemini: id est
quam cito a corpore exierit anima, omnes simul affectiones, omnia desideria, quibus per universum interim mundum dispersa et ligata
tenebatur, dissolventur, et egredietur de visco hoc; et Dominus erit nobiscum. Nimis id quidem vobis videri potest, si tamen ad vos
respicitis, et non ad ea quae exspectant vos. Nonne hoc universus mundus exspectat? Creatura enim subjecta est vanitati: et cadente
homine, quem constituerat Dominus dominum domus 0092D suae, et principem omnis possessionis suae; tota simul haereditas
corrupta est. Inde distemperatus aer, terra in operibus. Adae maledicta, et omnia subdita vanitati.
5. Nec sane reparabitur haereditas, donec reparentur haeredes. Unde et, juxta Apostoli testimonium, ingemiscit quoque, et parturit
usque adhuc (Rom. VIII, 22). Nec soli utique huic mundo, sed et angelis et hominibus spectaculum facti sumus. Me, inquit, exspectant
justi, donec retribuas mihi (Psal. CXLI, 8). Et martyres, cum judicii diem postularent, non tanquam vindictae cupidi, sed perfectionem
desiderantes beatitudinis quam tunc habituri sunt, acceperunt divinum responsum: Sustinete modicum tempus, donec impleatur
numerus 0093A fratrum vestrorum (Apoc. VI, 11). Acceperunt quidem jam singulas stolas: sed non vestientur duplicibus, donec
vestiantur et nos. Vadia tenemus et obsides ipsa eorum corpora, sine quibus consummari non possunt, nec ea recipient sine nobis. Unde
de patriarchis et prophetis ait Apostolus: Deo melius aliquid providente pro nobis, ut non sine nobis consummarentur (Hebr. XI, 40). O
si cognosceremus et nos quomodo exspectant et quantum desiderant adventum nostrum! quam sollicite quaerunt, quam libenter audiunt
bona de nobis!

