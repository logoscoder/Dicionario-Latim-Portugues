imitatio, ut sequar vestigia ejus. Alioquin etiam exquiretur 889 a me sanguis justus, qui effusus est super terram, nec immunis ero ab
illo tam singulari scelere Judaeorum: quod videlicet tantae charitati ingratus fuerim, quod spiritui gratiae contumeliam fecerim, quod
sanguinem 0269B testamenti pollutum duxerim, quod conculcaverim Filium Dei.
12. Sunt plerique qui laborem et dolorem patiuntur; sed necessitatis in causa est, non voluntas: et hi non sunt conformes imagini Filii
Dei. Sunt qui ex voluntate sustinent; sed non est eis sors neque pars in sermone isto. Vigilat tota nocte luxuriosus, non solum patienter,
sed et libenter, ut suam expleat voluptatem; vigilat raptor vestitus ferro, ut diripiat praedam; vigilat fur, ut domum perfodiat alienam.
Sed hi omnes et horum similes longe sunt a labore et dolore quem considerat Dominus. Homines autem bonae voluntatis, qui
Christiana voluntate divitias paupertate commutaverunt, vel etiam non habitas tanquam habitas 0269C contempserunt, relinquentes
omnia propter ipsum, sicut et ipse reliquit omnia propter ipsos, sequuntur eum quocunque ierit. Hujusmodi autem imitatio
validissimum argumentum mihi est quod passio Salvatoris et similitudo humanitatis in meam transeunt utilitatem. Hic enim sapor, hic
fructus est et laboris et doloris.
13. Vide ergo quam magnificaverit facere tecum illa majestas. De omnibus quae in coelo et sub coelo sunt, dixit, et facta sunt (Psal.
CXLVIII, 5). Et quid facilius dictu? Sed nunquid solo verbo factum est, cum te quem fecerat refecit? Triginta et tribus annis super
terram visus, et cum hominibus conversatus, etiam habuit in factis calumniatores, in 0269D dictis insultatores, non habens ubi caput
suum reclinaret. Quare hoc? Quia Verbum a sua subtilitate descenderat, et grossius acceperat indumentum. Nam caro factum fuerat, et
ideo grossiori et morosiori opere utebatur. Sicut autem cogitatio vestit sibi vocem corpoream absque sui diminutione vel ante vocem
vel post vocem, sic Filius Dei assumpsit carnem, non commistionem passus, neque diminutionem, nec ante carnem nec post carnem.
Apud Patrem invisibilis: sed hic manus nostrae tractaverunt de Verbo vitae; et quod erat ab initio, vidimus oculis nostris. Hoc autem
Verbum quia 0270A carnem purissimam et animam sanctissimam unierat sibi, libere moderabatur actiones corporis sui; tum quia
sapientia et justitia erat, tum quia nullam habebat prorsus legem in membris suis repugnantem legi mentis suae. Meum verbum nec
sapientia, nec justitia est, sed tamen utriusque capax, et possunt ei haec abesse et adesse; abesse autem facilius. Familiare enim magis
jam nobis est carnis nostrae servire vitiis, quam actiones et passiones ejus ordinare: pro eo quod omnis aetas ab adolescentia prona est
in malum, inter flagella quoque et gladios, etiam sub discrimine mortis, ad suas ambiens voluptates.
14. Felix, cujus cogitatio (hoc est verbum nostrum) omnes actiones suas ad justitiam dirigit, ut et intentio 0270B sana sit, et operatio
recta. Felix, qui passiones corporis sui propter justitiam ordinat, ut quidquid patitur, propter Dei Filium patiatur: quatenus et a corde
tollatur murmuratio, et in ore versetur gratiarum actio, et vox laudis. Qui sic extulit se, iste tollit grabatum suum, et vadit in domum
suam. Grabatum nostrum corpus est, in quo prius languidi jacebamus servientes desideriis et concupiscentiis nostris. Nunc vero
portamus illud, cum spiritui obedire cogimur: et mortuum nostrum portamus, quia corpus mortuum est propter peccatum. Ambulamus
tamen, non currimus; quia corpus quod corrumpitur aggravat animam, et deprimit terrena inhabitatio sensum multa cogitantem (Sap.
IX, 15). Ambulamus etiam in domum nostram. In quam 0270C domum? In matrem omnium, quia 890 sepulcra eorum domus illorum
in aeternum (Psal. XLVIII, 12). Vel potius in domum nostram, quam habemus ex Deo non manufactam, aeternam in coelis (II Cor. V,
1). Qui sub hoc onere ambulamus, posito eo, quid putatis quomodo curremus? quomodo volabimus? Plane super pennas ventorum.
Amplexatus est nos Dominus Jesus per laborem et dolorem nostrum: amplectamur cum nos quoque vicariis quibusdam amplexibus
propter justitiam et ad justitiam suam, actiones ad justitiam dirigendo, passiones propter justitiam sustinendo. Dicamus quoque cum
sponsa: Tenui eum, nec dimittam (Cant. III, 4). Dicamus etiam cum patriarcha: Non dimittam te, nisi benedixeris mihi (Gen. XXXII,
26). 0270D Quid enim jam superest, nisi benedictio? Quid post amplexum, nisi osculum restat? Si sic adhaererem Deo, quomodo non
jam exclamare liberet: Osculetur me osculo oris sui? (Cant. I, 1.) Ciba nos interim, Domine, lacrymarum pane, et potum da nobis in
lacrymis in mensura: donec perducas nos ad mensuram bonam, et confertam, et coagitatam, quam dabis in sinus nostros, qui es in sinu
Patris super omnia benedictus Deus in saecula. Amen.

