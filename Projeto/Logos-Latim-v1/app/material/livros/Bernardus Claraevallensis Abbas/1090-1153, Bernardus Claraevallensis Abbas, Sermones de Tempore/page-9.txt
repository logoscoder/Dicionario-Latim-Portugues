«Periclitati sumus in falsis fratribus, et multae litterae falsatae sub falsato sigillo nostro in manus multorum exierunt; et, quod magis
vereor, etiam usque ad vos dicitur falsitas pervolasse.» Ejusdem funestum casum deplorat in epistola 298, ad eumdem Eugenium, non
jam dissimulato (quod publicum crimen erat) auctore. «Nicolaus ille exiit a nobis, quia non erat ex nobis: exiit autem foeda post se
relinquens vestigia. Et ego longe ante hominem noveram: sed exspectabam ut aut Deus eum converteret, aut instar Judae ipse se
proderet:» vide sanctissimi viri longanimitatem! «quod et factum est. Praeter libros, denarios et aureos multos, in ipso exitu inventa
sunt super eum sigilla tria, unum ejus proprium, alterum prioris, tertium nostrum . . . De turpitudinibus ejus, quibus terra sordet, et
factae sunt omnibus in parabolam, supersedeo polluere labia mea et vestras aures.» Addit Bernardus, eum si ad curiam Eugenii, uti is
jactaverat, pergere audeat, dignum esse, si quis alius, «perpetua inclusione.» Accidit vero iste lapsus in annum 1151, ut patet ex
memorata Bernardi epistola 298, ad Eugenium eo anno scripta; et ex epistola 388, quae est Petri Venerabilis de electione
Gratianopolitana eodem anno facta, qua in epistola Nicolaus, uti Bernardo et Petro adhuc charus ac fidelis amborum internuntius,
laudatur.
XLIX. Omnes existimant, ipsum profugisse in Angliam, ac se recepisse in Sancti-Albani monasterium; eumque esse Nicolaum, qui
Bernardi jam demortui de Conceptione Deiparae sententiam traduxit impugnavitque, atque Petrum Cellensem adversarium habuit. Et
Nicolaus quidem vocabatur iste: sed Anglum fuisse constat ex duabus ad illum Petri epistolis, quae sunt libri sexti epistola 23, et noni
epistola 10. In priori epistola, «Nec indignetur,» ait Petrus noster, «Anglica levitas, si ea solidior sit Gallica maturitas . . . Certe
expertus sum somniatores plus esse Anglicos, quam Gallos:» et in posteriori epistola, «In cavernis suis Anglum Francigena conclusum
et ligatum . . . tenebit.» Haec Nicolaum illum Anglum fuisse probant; sed Petro facie ignotum innuunt extrema epistolae verba:
«Utinam facie ad faciem viderem te, quem scriptorum tuorum bene ornatus habitus non semel praestitit audire.» Mitto styli discrimen
inter Nicolaum Anglum et Clarae-Vallensem, qui stylus in Anglo durior et asperior; in Clarae-Vallensi nitidior, humanior, politiorque
est. Atqui ex superioribus constat, Nicolaum Clarae-Vallensem ante suam fugam Petro maxime notum ac familiarem, nec Anglum
exstitisse, sed Gallum aut Francum: ac proinde ab illo Anglo distinguendum.
L. Sed quo ergo, inquis, Nicolaus Francus se recepit? Post varios hinc inde discursus, constitit tandem in suo Arremarensi monasterio,
cum Bernardo e vivis erepto ibi tuto sibi vivere licuit, ac securo. Id constat tum ex epistola 59 Arnulfi Lexoviensis episcopi ad ipsum
Nicolaum, tum ex ipsius Nicolai epistola ad Willelmum Remorum antistitem scripta, quam vir clarissimus Stephanus Baluzius nuper
vulgavit in Miscellaneorum tomo secundo. Haec epistola non ante annum 1176, quo Willelmus Remensem cathedram obtinuit, scripta
fuit: in qua eum laudat, quod ipsum receperit intra «sacrarium» suae familiaritatis, et quod susurroni et detractori (hos quippe timebat
Nicolaus) locum non daret. Deinde se excusat, quod ab ejus conspectu tandiu abstinuerit; ubi in rem nostram faciunt haec verba:
«Excusabo me de difficultate itineris, de longinquitate regionis, quae est inter Remensem urbem et Arremarensem ecclesiam?» Ergo
ibi tum degebat Nicolaus. «Sed iter breve est, et via plana, et plena in circuitu amicorum meorum.»
LI. Quid rei, quamve personam in Arremarensi monasterio ageret, in consequentibus indicat: ex quibus id tantum notamus. «Adjiciam
quia licentiam veniendi habere non potui? cum vadam et veniam, eam et redeam tota die. Haec dicerem, si ita essem sub potestate
constitutus, ut mei ipsius potestatem habere non possem.» Ita ergo apud Arremarenses agebat Nicolaus, ut esset sui juris. Misera sane
conditio hominis, qui Bernardi discipulus ac notarius fuerat! Sed quis miretur, cum angeli ex coelo ipso deciderint? 0033 In hoc vero
maxime vanitatem suam prodit, quod de multitudine amicorum, uti alias etiam solebat, gloriatur. Sic in epistola quadam ad Henricum
Campaniae comitem, quae in eodem Miscellaneorum volumine edita est, eodem fere tempore scripta ac superior. «Ab ineunte aetate
mea placui magnis et summis principibus hujus mundi: sed tibi singulariter ex dominio naturae debeo quidquid sum, et ex officio
amicitiae quidquid possum.» Hinc colligitur, Nicolaum ex Campania, quae Henrici dominio subjacebat, ortum fuisse: sed lapsus ejus
causam non aliunde quam ex gloriola et superbia, quae plerosque dementat, repetendam. Sane Henrico Campaniae seu Trecensium
comiti eum addictissimum fuisse intelligitur ex duabus Nicolai ad comitem epistolis: quarum una, qua sermones suos ei dedicat, editos
in tomo tertio Bibliothecae Cisterciensis, inscripta est «singulari domino et benefactori suo Henrico,» etc., altera eidem «serenissimo
principi et charissimo domino suo,» qualis exstat in tomo secundo Baluziano, ubi haec verba: «Mitto Sublimitati tuae quasdam
epistolas, quas ad dominum papam, et cancellarium, aliosque personatos viros, intra hoc biennium memini aliquanto studiosus
dedicasse.» Verum ejusdem principis auctoritate abusus videtur ex epistola 59 Arnulfi Lexoviensis «ad Nicolaum monachum de
monasterio Arramato» (Arremaro legendum est), qua in epistola agitur de quodam malae frugis canonico, Nicolai discipulo, quem
Nicolaus ait se «ulteriorem gratiam» recepisse pro intercessione Arnulfi, quam iste negat.
LII. Ex his omnibus apparet quis fuerit Nicolai genius; nempe vanus, inconstans, inquietus, de qualibus vix unquam quidquam boni
sperare liceat. Caeterum qualis ejus exitus feurit ignoramus. Superest ut, quod superius pollicitus sum, hoc loco in specimen exhibeam
fragmentum sancti Bernardi sermonis primi, Gallice redditi in vetusto Patrum Fuliensium Parisiensium exemplari, cujus hic titulus
atque hoc initium est:
0035
IN ADVENTU DOMINI.
703-717 SERMO I. De Adventu Domini, et sex circumstantiis ejus.
0035A
1. Hodie, fratres, celebramus Adventus initium; cujus utique, sicut et caeterarum solemnitatum nomen quidem celebre satis, et notum
mundo, sed ratio nominis forte non ita. Infelices enim filii Adam, omissis veris et salutaribus studiis, caduca potius et transitoria
quaerunt. Quibus assimilabimus homines generationis hujus, aut quibus comparabimus illos, quos videmus a terrenis et corporalibus
consolationibus avelli separarique non posse? Profecto similes sunt his qui submersi periclitantur in aquis. Nimirum videas eos
tenentes tenere, nec ulla ratione deserere quod primum occurrerit manibus, quidquid sit illud, licet tale sit aliquid, quod omnino 0035B
prodesse non possit, ut sunt radices herbarum, caeteraque similia. Nam et si qui ad eos forte veniant ut subveniant, nonnunquam solent
apprehensos involvere secum: adeo ut jam nec sibi, nec illis auxilium ferre praevaleant. Sic pereunt in hoc mari magno et spatioso, sic
pereunt miseri; dum peritura sectantes, amittunt solida, quibus apprehensis emergere et salvare possent animas suas. Neque enim de
vanitate, sed de veritate, dicitur: Cognoscetis eam, et liberabit vos (Joan. VIII, 32). Vosigitur, fratres, quibus tanquam parvulis revelat
Deus quae abscondita sunt a sapientibus et prudentibus; circa ea quae vere salutaria sunt, sedula cogitatione versamini, et diligenter
pensate rationem Adventus hujus, quaerentes nimirum quis sit qui veniat, unde, 0035C quo, ad quid, quando, et qua. Laudabilis sine
dubio curiositas ista est et salubris: neque enim tam devote Ecclesia universa praesentem celebraret Adventum, nisi lateret in eo
magnum aliquod sacramentum.

