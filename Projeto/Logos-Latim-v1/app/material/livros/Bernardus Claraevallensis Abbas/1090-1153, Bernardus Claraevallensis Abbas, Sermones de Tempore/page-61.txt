sub coelo sunt quaecunque nocere possunt. Sub coelo sunt aereae potestates, sub coelo praesens saeculum nequam, 0188C et caro
adversus spiritum concupiscens.
4. Optime igitur dictum est: In protectione Dei coeli commorabitur; ut nihil eorum quae sub coelo sunt timere possit, quisquis
protectionem ejus habere meruerit; sive ita dictum sit, ut ad versum sequentem oratio dependeat: Qui habitat in adjutorio Altissimi, in
protectione Dei coeli commorabitur, dicet Domino: Susceptor meus es tu; et sit quod dicitur, in protectione Dei coeli commorabitur,
expositio praecedentis partis: Qui habitat in adjutorio Altissimi: aut magis addere videatur, ut non solum adjutorium ad operandum
bonum, sed protectionem quoque ad liberandum a malo doceat esse quaerendam. At vero diligenter attende quod in protectione dicit,
non, in praesentia. Angelus in praesentia ejus exsultat; ego 0188D utinam possim in ejus protectione morari. Ille beatus in praesentia;
ego utinam in protectione sim securus. Dei coeli, inquit. Licet enim ubique esse non dubitetur, sic tamen in coelo est, ut ad ejus
comparationem nec esse videatur in terris. 830 Propter quod et orantes dicimus: Pater noster, qui es in coelis (Matth. VI, 9). Sicut enim
anima, cum in toto quoque sit corpore, excellentius tamen et singularius est in capite, in quo sunt omnes sensus (nam in caeteris
omnibus membris vix unum exercet solum, scilicet tactum, unde quantum ad eum modum quo in capite est, caetera membra videtur
quodammodo non tam inhabitare quam regere); ita si 0189A praesentiam illam [alias, illius] cogitemus, qua beati angeli perfruuntur,
videri possumus vix aliquam Dei protectionem et nomen habere. Felix tamen anima, quae vel hanc protectionem meretur. Dicet enim
Domino: Susceptor meus es tu. Verum id quidem sermoni alteri reservemus.
SERMO II. De versu secundo, «Dicet Domino: Susceptor meus es tu,» etc.
1. Qui habitat in adjutorio Altissimi, ait Propheta, dicet Domino: Susceptor meus es tu, et refugium meum; Deus meus, sperabo in eum.
Dicet in gratiarum actione, confitens Domino et misericordiae ejus super duplici adjutorio ejus. Omnis enim qui adhuc in adjutorio
habitat, non in regno, et frequenter 0189B opus habet fugere, et interdum cadit. Fugere, inquam, dum in hoc corpore sumus, a facie
tentationis persequentis oportet. Quod si minus celeriter fugimus, aliquando (ut assolet) impellimur et evertimur, sed Dominus suscipit
nos. Ipse itaque refugium est, ut venientem cum stercoribus boum pigrorum lapidatorem impigri fugiamus, et evadere possimus
foedam nimis lapidationem (Eccli. XXII, 1). Ipse quoque susceptor est, ut etiam, cum ceciderimus, non collidamur, quoniam supponit
manum suam. Cum ergo tentationis impetum sentimus in cogitatione, statim fugiamus ad ipsum, et humiliter postulemus auxilium.
Quod si forte praeoccupaverit nos, ut fit aliquando, cum tardius quam oporteat 0189C ad eum confugimus; solliciti simus ut suscipiat
nos manus Domini. Homines enim aliquando cadere necesse est, dum in hoc saeculo detinentur; sed alii colliduntur, alii non, quia
Deus supponit manum suam. Sed quomodo eos discernere poterimus, ut segregemus juxta Domini exemplum agnos ab haedis, justos
ab injustis? (Matth. XXV, 32.) Nam et justus septies in die cadit (Prov. XXIV, 16).
2. Verum hoc interest inter eorum casus, quod justus suscipitur a Domino, ideoque resurgit fortior: injustus autem cum ceciderit, non
adjiciet ultra ut resurgat; imo vero aut in pudorem noxium, aut in impudentiam cadit. Aut enim excusat quod fecit, et hic est pudor
adducens peccatum; aut fit ei frons meretricis, et jam nec Deum timet, nec hominem 0189D reveretur, sed praedicat peccatum suum
sicut Sodoma. Justus vero super manum Domini cadit, et miro quodam modo etiam ipsum ei peccatum in justitia cooperatur. Scimus
enim, quoniam diligentibus Deum omnia cooperantur in bonum (Rom. VIII, 28). Nonne cooperatur nobis ille casus in bonum, unde et
humiliores efficimur, et cautiores? Nonne Dominus cadentem illum suscipit, qui ab humilitate suscipitur? Impulsus eversus sum ut
caderem, ait Propheta: sed nihil proficit qui impulit me, quoniam Dominus suscepit me (Psal. CXVII, 13). Sic ergo dicet fidelis anima
Domino: Susceptor meus es tu. Possunt omnia dicere: Creator meus es tu; possunt et animalia dicere: Pastor meus es tu; possunt omnes
homines dicere: Redemptor meus es tu. 0190A At vero Susceptor meus es tu, is tantum dicere potest qui habitat in adjutorio Altissimi.
Unde et addidit: Et Deus meus. Cur non, Deus noster? Quia in creatione, in redemptione, caeterisque communibus beneficiis est Deus
omnium; sed in tentationibus suis tanquam proprium eum habent singuli electorum. Sic enim paratus est suscipere cadentem, et eripere
fugientem, 831 ut videri possit relictis omnibus aliis ei soli operam dare.
3. Propterea expedit omni animae Deum semper attendere tanquam proprium, non modo adjutorem, sed etiam inspectorem. Quando
[Alias, quomodo] enim negligens poterit fieri, qui intuentem se Deum nunquam desinit intueri? Aut quomodo non quasi proprium
illum habere videtur, qui sic eum super 0190B se videt intentum, ut omnia interiora ejus et exteriora omni hora considerare non cesset;
omnesque non solum actus, sed etiam ipsos subtilissimos animae motus perscrutetur atque dijudicet? Hic igitur non immerito dicere
potest: Deus meus, sperabo in eum. Et attende quod non dixerit: Speravi, aut, spero; sed, sperabo. Hoc, inquit, est votum meum, hoc
propositum meum, haec intentio cordis mei. Reposita est haec spes mea in sinu meo, et in hac perseverabo. Sperabo in eum. Non
desperabo, nec frustra sperabo, quia maledictus qui peccat in spe, et nihilominus qui peccat in desperatione; sed nec esse volo de his
qui non sperant in Domino. Sperabo, inquit, in eum. Sed jam dic nobis quo fructu, qua mercede, quo lucro? Quoniam ipse liberavit me
de 0190C laqueo venantium, et a verbo aspero. Sane laqueum hunc et hoc verbum in diem alterum, et sermonem si placet, alterum
differamus.
SERMO III. De versu tertio, «Deus meus, sperabo in cum. Quoniam ipse liberavit me de laqueo venantium, et a verbo aspero.»
1. Ego utique, fratres, in hoc verbo magna mei ipsius pietate compungor, et valde misereor animae meae. Ipse liberavit me de laqueo
venantium. Ergone bestiae sumus nos? Bestiae prorsus. Homo enim cum in honore esset, non intellexit: comparatus est jumentis
insipientibus, et similis factus est illis (Psal. XLVIII, 13). Bestiae profecto sunt homines, oves errantes 0190D non habentes pastorem.
Quid superbis, o homo? quid te sciolum jactas? Vide quia bestia factus es, cui venandae laquei praeparantur. Sed qui sunt venatores
isti? Venatores utique pessimi et nequissimi, callidissimi et crudelissimi. Venatores, qui cornu non sonant, ut non audiantur, sed
sagittant in occultis immaculatum. Ipsi rectores sunt tenebrarum harum, astutissimi nequitia et versutia diabolicae fraudis: ita ut sicut
est ante venatorem bestia, sic ad eorum comparationem sit quilibet astutissimus hominum, praeter eos duntaxat, qui cum Apostolo non
ignorant cogitationes eorum (II Cor. II, 11), quibus in Dei sapientia datum est fraudes deprehendere malignorum. Obsecro vos,
novellae plantationes Dei, vos qui nondum exercitatos habetis 0191A sensus ad discretionem boni et mali, nolite sequi cordis vestri
judicium, nolite abundare in sensu vestro; ne vos, tanquam rudes adhuc, versutus ille venator decipiat. Nam silvestribus illis et omnino
bestialibus bestiis (saeculares homines loquor) apertos satis expandit laqueos, utpote quos facile capiendos esse non dubitat. Vobis
autem, qui tanquam prudentiores cervi serpentes necatis, et desideratis ad fontem vivum, subtiliores occultat laqueos, et callidiora
fraudis suae argumenta conquirit. Unde, obsecro vos, humiliamini sub potenti manu Dei pastoris vestri, et acquiescite eorum consiliis,
qui melius norunt venatoris illius versutias, edocti diuturno longi temporis exercitio, et crebris experimentis, tam in se, quam in 0191B
multis.
2. Sed ecce quia jam venatores et bestias novimus; quisnam sit laqueus iste quaerendum est. Nolo ego adinvenire ex me, nec dubium
aliquid tradere vobis. Ostendat nobis Apostolus laqueum istum: ipse enim venatorum illorum non ignorat cogitationes. Dic nobis,
inquam, beate Paule, quis sit laqueus iste diaboli, a quo se liberatam fidelis anima congratulatur. Qui volunt, inquit, divites fieri in hoc
saeculo, incidunt in tentationes, et in laqueum diaboli (Tim. VI, 9). Ergone laqueus diaboli, divitiae sunt hujus saeculi? Heu quam
paucos 832 invenimus, qui ab hoc laqueo liberari exsultent! quam multos, qui dolent quod parum sibi videntur irretiti; et adhuc

