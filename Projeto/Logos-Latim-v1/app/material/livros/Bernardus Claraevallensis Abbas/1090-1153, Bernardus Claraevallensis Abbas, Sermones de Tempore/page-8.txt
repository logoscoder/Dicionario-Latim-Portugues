XLIII. Librorum commercium cum Petro Cellensi aliisque frequens habebat. Ejus generis est epistola 34, ad Amedeum episcopum
Lausanensem, in qua haec verba: «Mitto tibi librum magistri Anselmi de Spiritu sancto, bene punctatum, nisi fallor, et emendatum.»
Eo autem pacto librorum exemplaria transmittere solebat, ut remisso exemplari, aliud sibi exemplum gratis remitteretur. Ita enim
postulat a Petro Cellensi epistola 24: cui cum duo Bernardi volumina transmisisset, «Festinate,» inquit, «et haec festinanter rescribere,
et exemplaria remittite mihi: et sic ad opus meum secundum pactum meum rescribi facite. 0029 Sed et illa quae misi vobis, et rescripta
illorum, secundum quod dictum est, mittite mihi, et videte ut nec unum iota perdam.» Haec ille ad Petrum. Ab aliis etiam subinde
libros mutuo exposcebat, ut a Petro decano Trecensi epistola. 17: «Epistolas domini Cenomanensis remitte nobis, quia volumus eas
transcribere» Quin etiam ad Philippum, Coloniensis Ecclesiae praepositum atque imperatoris cancellarium, scribens in persona fratris
Philippi, atque ipsi de itinere Jerosolymitano congratulans, ejus bibliothecam, sane locupletem, postulat his verbis epistolae 29: «Sed et
illum singulariter thesaurum tuum, nobilem bibliothecam loquor, quam utique tam mirabiliter quam incomparabiliter congessisti, vide
ut relinquas pauperibus Christi; qui pro te orent et plorent, ut prosperum iter faciat Deus salutarium nostrorum.»
XLIV. Atque ut se religiosum praestaret Nicolaus, non solum versus exemplo Clarae-Vallensium suorum legere detrectat, sed etiam
tunicam sibi ab amico transmissam, quasi parum ordini suo convenientem, remittit. De versibus hoc habet in epistola 15: «Versus
Galteri mei, imo et tui, nondum habui. Sed etsi vidissem, non perlegissem; quia nos nihil recipimus quod metricis legibus coercetur.»
Tunicam ipsi in amicitiae signum dederat Odo Pulteriensis abbas e numero Nigrorum: sed eam Nicolaus reddit cum multa gratiarum
actione epistola 27, nimirum quod «nimis esset speciosa et pretiosa; «hoc solo,» inquit, «non bona, quia nimium bona.» Tum subdit:
«Nec volo, nec valeo, imo non debeo induere illam. Inter eos qui panniculis et semicinctiis vestiuntur, nec purpuratus, nec non
tunicatus incedam. Absit, absit, ut peccatrici carni vestis iterum splendida coaptetur, ne raptetur ad ineptias suas. Propterea remitto eam
vobis, cum non sit inter nos qui vel audeat, vel debeat illam induere. Vos induite illam, domine Pater, cui et ex ordine licet, et ex
dignitate. Cum enim tunicam induitis, ultra consuetudinem vestram facitis. Sed scitis quis dixerit: Si quid supererogaveris, ego cum
rediero reddam tibi (Luc. X, 35).
XLV. Tria in his verbis observatione digna sunt. Primum est de semicinctiis, ubi si vocabuli proprium usum retinuit Nicolaus, inde
semicinctiis usos fuisse Cistercienses colligimus. Quid sit autem semicinctium intelligitur ex Herberti libro I De miraculis
Cisterciensium, capite 6, ubi is de Schocelino agri Trevirensis eremita agens, ita rem explicat: «Habebat quoque vir ille locupletissimus
circumligatam renibus semicinctiam vilem atque brevissimam, quae verecundas solummodo corporis partes operire vix poterat, cum
eum hominibus apparere compelleret ista tam inevitabilis causa.» Lumbarium veteres appellabant. Et quidem Cistercienses ejusmodi
semicinctiis principio usos fuisse verisimillimum est: maxime cum tunicam solam carni adhaerentem gestarent; idque necessarium
videretur ad honestatem, cum abjecta cuculla labori manuum vacabant. Alterum notatu dignum est, cur tunicam induere dicat Nicolaus
esse ultra consuetudinem et ordinem abbatis Pultariensis. Is quippe professus erat sancti Benedicti Regulam, qui monachis suis inter
alia tunicam concedit capite 55. Id quidem verum: at illis temporibus in usu erat apud monachos toga talaris, non tunica, quae vix ad
mediam tibiam defluebat, qualem gestabant Cistercienses. An vero tunicam illam, haud dubie candidam, quam Odo abbas Nicolao
transmiserat (quod tertio loco notandum), Odoni abbati induere licebat, uti scribit Nicolaus, «et ex ordine, et ex dignitate?» Quid enim?
an tunc monachi Nigri candidis utebantur? Cur ergo tanta inter eos et Cistercienses de veste pulla et alba disceptatio? Verum candida,
saltem quibusdam in locis, Benedictini tunica utebantur, sed cuculla atra, cum albam gestarent Cistercienses. Sane in Caeremoniali
Anianensi, quod illa aetate in usu erat pro monachis Nigris, depicti cernuntur non uno in loco monachi toga candida induti, at cuculla
subatra: quod utrumque etiam observavimus in aliis picturis, maxime in libro Rabani Mauri de Cruce, ubi is cum tunica alba
depingitur. Quanquam non solum de cucullae, sed etiam de tunicae colore Cluniacenses inter ac Cistercienses erat disceptatio, ut
colligitur ex Petri Venerabilis epistola hic 229, n. 22: verum hic usus apud nostros haudquaquam uniformis erat. Postquam autem usus
apud eos, qui alba tunica induebantur, invaluit, ut tunicae toga adjiceretur, et deposita extra chorum cuculla, quod olim ne in lecto
quidem licebat, toga sola cum scapulari sufficere visa est ad retinendum monachi insigne: tum demum toga ex nigro etiam panno
ubique facta est, et tunicae color albus servatus: cui staminea successit, superinducta postmodum tunica, quae nostro tempore etiam in
nigrum colorem mutavit. Cistercienses vero primis temporibus, sola tunica et cuculla, aut cucullae loco scapulari contenti, togas, sive
simplices, stamineasque rejecerunt.
XLVI. Revertamur ad Nicolaum, qui quos in priori monasterio suo Arremarensi amicos sibi conciliaverat, litterarum officiis sibi
retinere satis egit, praesertim Petros duos, Cluniacensem et Cellensem abbates. Binas tantum ad Cluniacensem ejus epistolas habemus
in illis, quas ante suam ab Ordine Cisterciensi defectionem scripsit, nempe duas postremas: at longe plures ad Petrum Cellensem.
Prima est epistola 20, in persona Adae monachi, qui ex Cellensi monasterio ad Clarae-Vallenses migraverat. Altera est 24, «inter
amicos amicissimo domino Petro Cellensi abbati» ipsius Nicolai nomine inscripta, qua litteras frequentandi officium deprecatur.
Consimilis est titulus epistolae 28: «Speciali et pene singulari amico Petro Cellensi abbati.» Itemque epistolae 48. Brevior sed
familiarior epistolae sequentis, «Suo suus:» et (ut epistolam 51 omittamus) epistolae 52, «Suo Cellensi suus Clarae-Vallensis, quod
suus.» Haec quam ob rem diligentius observem, ex inferius dicendis apparebit, ut scilicet Nicolaum ante suam desertionem Petro
Cellensi probe cognitum, atque familiarem exstitisse asseram: ac proinde alium esse a Nicolao illo Anglo, in quem 0031 Petrus
Cellensis, tanquam in hominem sibi facie ignotum, vindicias pro Bernardo jam mortuo scripsit.
XLVII. Dum apud Claram-Vallem moratur Nicolaus Francus, varias aliorum nomine epistolas scripsit, nempe nomine ipsius Bernardi,
Rualeni prioris, et aliorum monachorum, omnes numero quinque supra quinquaginta, quas «dilectissimis fratribus Girardo et Henrico»
nuncupavit, id est Girardo de Perona, et Ilenrico Ludovici Grossi filio, Junioris germano, tunc monachis apud Clarem-Vallem: quorum
in persona etiam nonnullas litteras scripsit. Inter illas quas Rualeni nomine composuit, mendosum est unius lemma, nempe epistolae
23, cujus inscriptio his verbis concepta est: «Domino et digne reverendo Hugoni Turonensi archiepiscopo frater R.» Qui lemma
epistolae apposuit, ita illud concinnavit: «In persona Rivallis prioris ad archiepiscopum Turonensem.» Et Joannes Picardus ad
marginem adnotat, Rivallem esse abbatiam Cisterciensis ordinis in Anglia et dioecesi Eboracensi. Recte quidem: sed quid
archiepiscopo Turonensi cum Rievalle? At certum est epistolam scriptam esse nomine Rualeni prioris, cujus nomen in epistolae
inscriptione decurtatum, errandi occasionem auctori lemmatis dedit. Idem erratum in epistola 23.
XLVIII. Petro Venerabili abbati Cluniacensi, ut jam diximus, ad delicias usque amicus erat Nicolaus, quem identidem Bernardus ad
eum mittebat, ut mutua cordium arcana et reciproci affectus apud hunc sequestrum deponerentur: qua de re legenda Petri epistola, quae
est ordine 264 inter Bernardinas. Sed tandem accidit, o mortalium infelix conditio! ut Nicolaus Bernardi indulgentia et facilitate
abusus, sigillum ejus in malos usus adulteraverit, demum in horrendam prolapsus defectionem, quam dubium est an unquam serio
emendarit. De sigillo vitiato Bernardus, tacito Nicolai nomine, quae sancti viri charitas erat, Eugenio significavit epistola 284:

