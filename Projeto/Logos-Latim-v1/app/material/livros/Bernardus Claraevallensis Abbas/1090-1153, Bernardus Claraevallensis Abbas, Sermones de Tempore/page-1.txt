Sermones de tempore
PRAEFATIO IN TOMUM TERTIUM.
I. Cum in sanctorum Patrum scriptis ea pars, quae homilias seu sermones complectitur, minus elaborata passim et accurata, quam
reliqua eorum ingenii monumenta, videatur: hanc sibi laudem prae caeteris, aut certe in paucis, vindicat sanctus Bernardus, quod ejus
sermones non minori verborum acumine, varietate sententiarum, cogitationumque sublimitate, nec dispari affectuum pietate praediti
sint, quam aliae ejus lucubrationes. Mihi vero hujus rei causam meditanti occurrit, non modo ingenii ejus solertia, celeresque animi
motus, ad res explicandas et affectus commovendos faciles; sed etiam auditorum diversitas, quorum in gratiam sermones ejusmodi
condebantur. Nam cum veteres illi Patres sanctissimi informandis christianae religionis doctrina ac pietate populis sermones suos
exponerent, eos ad vulgi captum et ad communes fere locos, auditorum utilitati consulentes, humili stylo prudentes componebant. At
Bernardus ad homines in rebus spiritualibus, atque in scientia Scripturarum instructos, plerosque in saeculo quondam eruditione et
dignitate praestantes, sermones habebat suos, quorum doctrinae et perfectioni accommodanda erat oratio . Unde accidit ut non modo
eximii sermones illi in Cantica qui majori studio conscripti sunt, sed etiam alii, sive de annuis festis ac diebus, seu de diversis
argumentis, quos hoc in tomo exhibemus, vulgaribus Patrum homiliis ac sermonibus a viris cum piis, tum doctis praeferri soleant.
II. Neque enim privata aut singularis mea haec de Bernardi sermonibus opinio, sed illustrium in re litteraria virorum, qui suum hac de
re judicium, seu verbo, seu scripto protulerunt: ex quibus duos tantum honoris causa appello, quorum auctoritas haud minor, quam
doctrina et eruditio est. Primus Justus Lipsius in epistola 49, ad Aubertum Miraeum, ubi de concionibus sacris agens: «Inter Latinos,»
inquit, «Bernardus me rapit, et usum habet excitandi, ob acrimoniam ubique et calorem; tum etiam docendi atque imprimendi, ob
sententiarum acumen, quas crebro et salubriter miscet.» Ita vir doctissimus, cum eximium ex Patribus exemplar, quod efformando
sacro oratori proponeret, sedulo perquisisset, non aliud magis accommodum invenisse sibi visus est, quam Bernardum, quem caeteris
Latinis anteponendum existimavit. Atqui mirum sit, si palma haec Bernardo itidem prae Graecis Patribus, qui in eo dicendi genere
excelluerunt, tribuatur: cujus sane sententiae auctorem me profiteri non ausus essem, nisi eam suffragio 0011 suo ante comprobasset
Henricus Valesius, vir summus, de quo Adrianus Valesius, germanus ejus tanto fratre dignus, in ejus vita hoc memoriae prodit. «Ante
annos tres vel quatuor quam decederet, quoties, festis diebus, morbo vexatus, domi se continere cogebatur, Bernardi Clarae-Vallensis
abbatis sermones ab anagnoste suo sibi legi jubebat, attenteque eos audiebat, et avidis auribus hauriebat. Quippe existimabat, et amicis
etiam dicere consueverat, dies Dominicos ac festos Dei laudibus, non studiis litterarum impendi oportere: sermones autem Bernardi
quibuslibet veterum Patrum, cum Graecorum, tum Latinorum, homiliis ac sermonibus multo esse ad excitandam in animis nostris
accendendamque pietatem aptiores.» Hoc testimonium eo lubentius refero, quod et ad commendandos Bernardi sermones plurimum
valeat tanti viri auctoritas, et quod animo meo jucundissima sit hujus viri recordatio, qui me quondam sua et amicitia, et familiaritate
dignatus est.
III. His duobus recentiorum virorum testimoniis, quae caeterorum instar esse possunt, facile esset adjungere suffragia auctorum nostra
aetate superiorum, qui de Bernardo non secus ac de concionatore vere apostolico locuti sunt: quos inter non mihi praetermittendus
videtur Erasmus, in convicia caeteroquin quam in laudes profusior, ita de Bernardo loquens in libro secundo de Ratione concionandi:
«Bernardus concionabundus est, natura magis quam arte, festivus et jucundus, nec segnis in movendis affectibus.» Sed vereor ne si rem
minime dubiam pluribus demonstrare voluero, ab aliarum rerum, quae magis usui esse possint, tractatione impediar aut retarder.
Quapropter ad alia festinanti jam inquirendum incumbit: Primum, cur Bernardus saepius, quam ordinis sui institutum ferat, verba
faceret ad suos; deinde, quo tempore, id est quibus diebus, quibusve diei horis id praestaret; tertio, quo idiomate; ac demum, quae
Christianae ac religiosae vitae principia suis potissimum inculcaret. Ad haec, nonnulla tum ad exponenda quaedam ejus doctrinae
capita, tum ad discernendos a notis et supposititiis genuinos ejus sermones disseremus.
IV. Quibus diebus sermones «in capitulo» apud Cistercienses quondam haberi mos erat, declarant Usus Cistercienses in capite 67:
nempe dies «Natalis Domini, Apparitionis, in Ramis palmarum, Paschae, Ascensionis, Pentecostes, omnium solemnitatum sanctae
Mariae, Nativitatis sancti Joannis Baptistae, Natalis apostolorum Petri et Pauli, in Solemnitate sancti Benedicti, et omnium Sanctorum,
atque in Dominica 1 Adventus.» Nulla usquam, quod quidem sciam, mentio de privatis ac feriatis diebus, in quibus tamen Bernardus
saepissime conciones habebat. Unde in sermone 1 de Septuagesima, n. 2: «Saepius loquor vobis,» inquit, «etiam praeter
consuetudinem ordinis nostri.»
V. Cur vero id faceret vir religiosissimus et disciplinae regularis studiosissimus, invenio causas omnino duas. Una est mandatum
primorum ordinis Patrum, qui Bernardo, laborem corporis vix sustinenti, in compensationem id spiritualis operis imposuerant. Hanc
rationem in fine sermonis 10 in psalmum XC ipse exponit his verbis: «Quod aliquoties vobis loquimur praeter consuetudinem ordinis
nostri, non nostra id agimus praesumptione, sed de voluntate venerabilium fratrum et coabbatum nostrorum, qui id nobis etiam
injungunt: quod tamen sibi quidem passim nolunt omnino licere . . . Neque enim modo loquerer vobis, si possem laborare vobiscum.
Illud forte vobis efficacius verbum foret, sed et conscientiae meae magis acceptum. Caeterum quando id mihi, peccatis meis
exigentibus, et onerosi hujus, ut ipsi scitis, tam multiplici infirmitate corporis, et ipsa quoque temporis necessitate negatur, utinam,
dicens et non faciens, in regno Dei vel minimus merear inveniri!» Haec causa et occasio fuit exponendi per feriales Quadragesimae
dies psalmi nonagesimi, quem continuis sermonibus prosequebatur, quatenus ingruentium negotiorum et adventantium hospitum
sinebat importunitas. Utrumque hoc impedimentum identidem eum a concionibus avocabat, ad quas frequentandas eum urgebat non
modo coabbatum auctoritas, sed etiam (quae altera causa est) ardens de suorum profectu charitas et studium. Unde in sermone 5 de
Quadragesima, n. 1: «Charitas qua pro vobis sollicitus sum, fratres mei, cogit ut loquar vobis; et urgente ea multo saepius loquerer, nisi
tam multis occupationibus impedirer.» Et sermone 8 in psalmum XC, statim ab initio: «Brevius quidem vobis aliquando, dilectissimi,
loqueremur, si crebrius id liceret . . . Caeterum quoties, ipsa diei praeoccupante malitia, pluribus forte diebus molestissimum
sustinuimus a vestra exhortatione et consolatione silentium, neminem vestrum reor oportere mirari, si tempus ipsum redimere
cupientibus nobis, sermo rarior interdum protractior videatur.» Diei malitiam vocat negotiorum et hospitum turbam, de qua non semel
conqueritur in sermonibus super Cantica, ut in praefatione sequentis tomi videbimus. At quantumvis a frequentandis concionibus sacris
Bernardus impediretur, non tamen ita infrequentes erant, ut a spiritualium rerum fastidio suis non timeret, «Unum timeo,» ait ille
sermone 2 de sanctis Petro et Paulo, n. 1, «ne toties audita verba salutis vilescere nobis incipiant tanquam verba.» Quippe idem sanctus
doctor observat sermone 35 in Cantica, n. 9, «Si corporis cibus, cum absque appetitu et satiatus illum sumis, non modo non prodest,
sed et nocet plurimum, multo magis panis animae cum fastidio sumptus, non scientiae nutrimentum, sed magis tormentum conscientiae
importabit.»

