omnia dinumerantur ossa? Quis insipientior eo, qui tradebat in mortem animam suam, et quae non rapuit tunc exsolvebat? Vides quam
multum descenderit, quantum a potentia sua, quantum a sapientia sua exinanierit semetipsum. Sed non potuit altius in montem
bonitatis ascendere, nec suam commendare expressius charitatem. Nec mirum si descendendo 0312C Christus ascendit, quando
priorum uterque cecidit ascendendo. Et mihi quidem videtur montis hujus ascensorem quaerere qui dicebat: Quis ascendet in montem
Domini? aut quis stabit in loco sancto ejus? (Psal. XXIII, 3.) Forte etiam Isaias ascensionis desiderio cadentes intuens homines ad
hunc revocabat montem, exclamans: Venite, ascendamus in montem Domini (Isai. II, 3). Annon manifeste eos de priorum montium
ascensione redarguens, montis hujus praedicat ubertatem, qui ait: Utquid suspicamini montes coagulatos? Mons coagulatus, mons
pinguis (Psal. LXVII, 16, 17). Hic est igitur mons domus Domini praeparatus in vertice montium, super quos salientem sponsum
inspexerat, qui dicebat: Ecce venit is saliens in montibus (Cant. II, 8). Docebat 0312D enim ignarum viae, trahebat parvulum,
infantulum deducebat: ideoque velut quibusdam passibus ibat, ut de virtute in virtutem videretur Deus deorum in Sion (Psal. LXXXIII,
8). Justitia enim ejus sicut montes Dei (Psal. XXXV, 7).
7. Sed jam, si placet, saltus etiam ipsos intueamur, quibus exsultavit ut gigas ad currendam viam, et cujus egressio a summo coelo, per
gradus quosdam usque ad summum ejus occurrit (Psal. XVIII, 6, 7). Primum ergo constitue montem illum, in quem ascendit cum Petro
et Jacobo et Joanne, ubi et transfiguratus est ante eos. Refulsit facies ejus ut sol, et vestimenta ejus facta sunt alba sicut nix (Matth.
XVII, 1, 2). Resurrectionis gloria ista est, quam in monte spei contemplamur. Utquid enim 0313A ascendit ut transfiguraretur, nisi ut
doceret nos cogitatione ascendere ad futuram illam gloriam, quae revelabitur in nobis? Felix cujus meditatio in conspectu Domini est
semper, qui in corde suo delectationes dexterae Domini usque in finem sedula cogitatione revolvit! Quid enim grave illi poterit videri,
qui semper mente tractat quod non sint condignae passiones hujus temporis ad futuram gloriam? Quid concupiscere poterit in saeculo
nequam, cujus oculus semper videt bona Domini in terra viventium, semper videt aeterna praemia? Tibi dixit cor meum, Propheta
loquitur Domino; tibi dixit cor meum: Exquisivit te facies mea: faciem tuam, Domine, requiram (Psal. XXVI, 8). Quis mihi tribuat, ut
omnes surgentes stetis in excelso, et 0313B videatis exsultationem, quae ventura est vobis a Domino.
8. Non sit molestum vobis, obsecro, quod in monte hoc aliquando diutius immoramur: poterimus enim caeteros festinantius pertransire.
Verumtamen in isto quem non detineat sententia illa sancti Petri, quam in eo protulit, et de eo: Domine, inquiens, bonum est nos hic
esse? (Matth. XVII, 4.) Quid enim tam bonum est, imo quid aliud videtur bonum, quam in bonis animam demorari, quandoquidem
adhuc corpus non potest? Puto quod ejus qui ingrediebatur in locum tabernaculi admirabilis usque ad domum Dei, in voce exsultationis
921 et confessionis, sonus epulantis fuerit (Psal. XLI, 5): Bonum est nos hic esse. Quis enim ex vobis secum 0313C cogitans futuram
illam vitam, sed laetitiam, sed jucunditatem, sed beatitudinem, sed gloriam filiorum Dei: quis, inquam, talia tranquilla secum
conscientia volvens, non continuo de plenitudine intimae suavitatis eructat, Domine, bonum nos est hic esse? Non sane in hac
aerumnosa peregrinatione, ubi corpore detinetur, sed in suavi ac salubri illa cogitatione, in qua corde versatur: Quis mihi dabit pennas
sicut columbae, et volabo, et requiescam? (Psal. LIV, 7.) Vos autem, filii hominum, filii hominis qui descendit de Jerusalem in Jericho,
filii hominum, usquequo gravi corde? Ascendite ad cor altum, et exaltabitur Deus (Psal. LXIII, 7, 8). Hic est enim mens, in quo
transfiguratur Christus. Ascendite, et scietis quoniam Dominus Sanctum 0313D suum mirificavit.
9. Obsecro vos, fratres mei, non graventur corda vestra in curis saecularibus; nam de crapula et ebrietate (gratias Deo) non magnopere
necesse habeo vos admonere. Exonerate, obsecro, corda vestra gravi mole terrenarum cogitationum, ut sciatis mirificatum a Domino
Sanctum suum. Levate corda vestra cum manibus quibusdam cogitationum, ut transfiguratum Dominum videatis. Formate in cordibus
vestris non modo patriarcharum et prophetarum tabernacula, sed omnes domus illius coelestis multiplices mansiones secundum eum,
qui circuibat immolans in tabernaculo Domini hostiam vociferationis, cantans, et psalmum illum dicens 0314A Domino: Quam dilecta
tabernacula tua, Domine virtutum! concupiscit, et deficit anima mea in atria Domini (Psal. LXXXIII, 2, 3). Circuite et vos, charissimi,
cum pietatis et devotionis affectu vel hostia; visitantes animo sedes supernas, et multas, quae in domo Patris sunt, mansiones, humiliter
prosternentes corda vestra ante thronum Dei et Agni; cum reverentia supplicantes singulis ordinibus angelorum, patriarcharum
numerum, cuneos prophetarum et senatum apostolicum salutantes, coronas martyrum suspicientes purpureis rutilantes floribus,
redolentes liliis choros virginum admirantes, atque ad mellifluum novi cantici sonum, quantum praevalet infirmitas cordis, erigentes
auditum. Haec recordatus sum (Propheta loquitur <alias additur Domino>), 0314B et effudi in me animam meam. Quae? Quoniam
transibo in locum tabernaculi admirabilis usque ad domum Dei (Psal. XLI, 5). Et item: Memor fui, inquit, Dei, et delectatus sum (Psal.
LXXVI, 4). Quem viderunt apostoli, vidit et iste, nec dissimili, ut arbitror, visione: nisi quod spirituale totum habuit hujus visio,
corporeum nihil. Omnino non vidit eum sicut is qui dicebat: Vidimus eum, et non erat illi species neque decor (Isa. LIII, 2).
Transfiguratum procul dubio vidit et speciosum forma prae filiis hominum, qui delectatum se perhibet, sicut et apostoli: Bonum est,
inquiunt Domino, nos hic esse. Et ut nihil desit propositae similitudini, illi quidem proni cecidisse leguntur (Matth. XVII, 6), hic vero
suum fatetur spiritum defecisse (Psal. LXXVI, 4). 0314C Quam magna multitudo dulcedinis, tuae, Domine, quam abscondisti
timentibus te! Ascendentes igitur in hunc montem, et revelata facie gloriam Domini speculantes, haud dubium quin clamare habeatis et
vos: Trahe nos post te. Quid enim prodest scire quo sit eundum, siquidem qua debeas ire non noveris?
10. Alterum proinde montem ascendas necesse est, in quo praedicantem audias, scalam erigentem octo distinctam scalaribus, cujus
summitas coelos tangit. Beati qui persecutionem patiuntur propter justitiam, quoniam ipsorum est regnum coelorum. Jam si primum
ascenderis montem jugi meditatione supernae gloriae, istum nihilominus montem ascendere non gravaberis, ut in lege ejus mediteris
die 0314D ac nocte? sicut idem Propheta non solum meditabatur in praemiis, sed et in mandatis Domini quae dilexit (Psal. CXVIII,
47). Sic enim audies et tu: Et quo eam, scitis, propter ascensionem primam; et viam scitis (Joan. XIV, 4), propter secundam. Propterea
in corde tuo pone viam veritatis inquirere, ne forte sis de eorum numero qui viam civitatis habitaculi non invenerunt. Magis autem
sollicitus esto ascendere non modo cogitatione 922 coelestis gloriae, sed et conversatione, quae coelestem gloriam mereatur.
11. Tertium nihilominus montem lego, in quem ascendit solus orare (Matth. XIV, 23). Vides ergo quam bene sponsa in Canticis: Ecce,
inquit venit 0315A iste saliens in montibus (Cant. II, 8). In primo transfiguratus est, ut scires quo tenderes; in secundo verba vitae
locutus est, ut scires qua pervenires; oravit in tertio, ut eundi et perveniendi bonam obtinere studeas voluntatem. Scienti enim bonum,
et non facienti, peccatum est illi (Jac. IV, 17). Propterea sciens quoniam in oratione datur bona voluntas; cum videris quae agenda sunt,
ut convalescas ad agenda quae videris, ascende tu ad orationem; ora instanter, ora perseveranter, sicut ille pernoctabat in oratione, et
dabit Pater bonus spiritum bonum petenti se. Et vide quam utiliter orationis tempore etiam corporalis loci secretum quaerimus, quando
hoc ille non solum docuit verbo: Intra, inquiens, in cubiculum tuum, et clauso ostio 0315B ora Patrem tuum (Matth. VI, 6); sed et
commendavit exemplo, nec domesticorum quemquam admittens, sed solus ascendens ad orationem.
12. Putas, poterimus aliquid amplius de ejus ascensionibus invenire? Poterimus utique. Volo enim ut nec jumenti ipsius sis immemor,
super quod legitur ascendisse. Volo ut nec ipsam crucis ascensionem omittas. Nam et in illa exaltari oportebat Filium hominis. Et ego,
inquit, si exaltatus fuero a terra, omnia traham ad meipsum (Joan. XII, 32). Itaque cum jam et cognitio suppetit, et velle adjacet; quid
ages, quod perficere bonum non invenis; sed asinini quidam et bestiales motus legem contrariam habent, et captivare te volunt? quid,
inquam, facies super concupiscentiis irrationabilibus, 0315C quae sunt in membris tuis? Urget te etiam cum jejunare consentis, gulae
illecebra; cum vigilare proponis, somnolentia premit. Quid faciemus huic asino? Asininum enim istud est, commune cum asinis; quia

