decepti.» Si enim de statu praesenti, ut quidem videtur, id dicit, haud dubie sanctis ante resurrectionem hoc in loco tribuit intuitivam
divinae essentiae visionem.
XXIV. Sed his tandem dimissis, ad postremum hujusce praefationis caput, quod censuram genuinorum Bernardi sermonum spectat,
veniendum est. Neque ejus rei disputatio admodum prolixa futura est, cum de plerisque certa et explorata sit sententia. Ex sermonibus
De tempore, quos Horstius admiserat, inter spurios rejecimus sermonem secundum in Coena Domini in illud, Sedisti ad mensam
divitis, qui nec Bernardi genium sapit, nec in ullis reperitur, quos quidem viderim, vetustis codicibus; imo nec in veteri editione
Lugdunensi anni 1514.
XXV. Hunc sermonem sequebatur Meditatio in vitam seu passionem Domini, incipiens ab his verbis, «Jesum Nazarenum,» etc., quae
itidem in eisdem codicibus et in editione Lugdunensi deest, rectiusque S. Anselmo sub titulo «Stimulus amoris» a Trithemio et
Bellarmino tribuitur.
XXVI. Sermo de pugna Davidis cum Golia (ita scribebant) pro Dominica 4 post Pentecosten, Nicolai Clarae-Vallensis sermonibus
subjicitur in eo codice, quo usus est religiosus vir Bertrandus Tisserius Bibliothecae Cisterciensis auctor. At cum sermo iste in
plerisque etiam bonae notae codicibus, puta Clarae-Vallensi, Aquiscinctensi, Parisiensi Albo-Mantellorum reperiatur, laudeturque in
Floribus Bernardi ante annos quadringentos compilatis; Bernardo eum subducere non visum est.
XXVII. Et quandoquidem de Nicolai Clarae-Vallensis sermonibus mentio huc incidit, observare juvat, Nicolaum hunc ex Arremarensi
monacho Clarae-Vallensem factum, ac sancti Bernardi notarium, dein desertorem, novemdecim sermones ab se conditos nuncupasse
Henrico Trecensium comiti Palatino, qui typis vulgati sunt in praelaudatae Bibliothecae Cisterciensis tomo tertio cum Praefatione
ejusdem Nicolai ad Henricum comitem, in qua haec verba: «De caetero mitto gloriae tuae decem et novem sermones a festivitate sancti
Joannis Baptistae usque ad festivitatem sancti Joannis evangelistae, aliosque sermones, et quosdam Psalterii versus meo sensu
inventos, meo stylo dictatos: nisi quod paucis in locis de censibus alienis accepi:» nempe de censu Bernardi magistri sui, cujus stylum
prope assecutus erat. De eo enim ita habet in sermone de Nativitate Domini. «Totus autem sententiae census ex illius arca mutuabitur,
cujus consilium quasi consilium Dei. Ille ipse est, cujus religio et discretio, sapientia et eloquentia, vita et fama, per totam Latinitatem
non immerito percurrit.» Egregium sane Bernardi elogium. Verum quod tam frigide ejusdem in superiori praefatione meminit
Nicolaus, inde contigit quod illa post ipsius Nicolai desertionem Henrico Trecensium comiti directa est. Caeterum illis undeviginti
sermonibus in manuscripto codice subjiciuntur sermones quatuor, quos idem Nicolaus non obscure indicat in sua praefatione: primus,
«de verbis sapientiae, Justum deduxit Dominus,» etc. (Sap. X, 10); secundus, «de quinque lapidibus contra Goliam;» tertius, «de carne,
cute et ossibus;» quartus, «de triplici gloria, in illud Apostoli, qui gloriatur, in Domino glorietur (II Cor. X, 17)»: qui omnes Bernardo
tribuuntur, secundus quidem, ut mox dicebam, pro Dominica 4 post Pentecosten, tres alii inter diversos collocati, non solum in prima
editione Lugdunensi, sed etiam in omnibus, aut fere omnibus manuscriptis: quos proinde Bernardo abjudicare incongruum duxi,
maxime cum eos sibi tribuere potuerit Nicolaus ejus notarius, in aliis haud satis religiosus, uti observatum in notis ad epistolam 298.
XXVIII. In sermonibus de sanctis, sermo secundus in conversione sancti Pauli deest in plerisque manuscriptis, etiam in Gallico
Fuliensi. Habetur tamen in Vaticano, n. 663, eumque vere Bernardi esse nullatenus dubito. Sermo in festo sanctae Magdalenae, qui
unus est ex novemdecim Nicolai sermonibus, rejectus in tomum VI, cum in tomo V omissus fuisset, ubi cum quibusdam aliis Nicolai
sermonibus habentur et sermo 5 in Assumptione, et sermo panegyricus de beata Virgine, qui antehac inter Bernardinos collocati erant.
Porro consulto praetermisimus sermones haud paucos Bernardo ascriptos, tum in nova editione 0023 Coloniensi, tum in Supplemento
Patrum Homeyano, tum in nonnullis codicibus manuscriptis, utpote a Bernardi stylo et genio alienos: nec visum est operae pretium eos
in spuriorum classem referre.
XXIX. Ex sermonibus diversis, qui «Exceptiones ex dictis sancti Bernardi» in nonnullis codicibus inscribuntur, quidam Guerrico
Igniacensi abbati, quidam Nicolao Clarae-Vallensi tribuuntur. Nicolao quidem tres, de quibus superius diximus, nempe sextus,
septimus, et vigesimus primus. Guerrico vero sermones sex, scilicet 8, 28, 71, 73, 76 et 79. Verum cum hi sermones in codice
Coloniensi, teste Horstio, non exstent inter Guerrici sermones, habeanturque in plerisque Bernardi exemplaribus; eos inter sermones
diversos retinere visum est: maxime cum ex Bernardi fonte omnes isti rivuli profluxerint, ut legitur in fine codicis regii Navarrensis
collegii apud Parisios, Bernardi Sermones de tempore et de sanctis exhibentis, in cujus calce haec clausula legitur. «Postea sequitur
sermo de conversione ad clericos, qui habet 31 numero sectiones. Hunc librum sequuntur quaedam Exceptiones abbreviatae ex diversis
ipsius sancti sermonibus, quos ipse fecit diversis locis ac temporibus, collectae breviter et utiliter ab eis, qui ejus lateri nocte et die
inseparabiliter adhaerebant. Postmodum autem sequitur tractatus domni Gaufridi notarii, quem composuit et transmisit ad D. Henricum
episcopum et cardinalem supra Dixit Simon Petrus ad Jesum. Ultimo sequuntur epistolae «sancti Bernardi, quas scripsit ad diversas
personas. Haec autem scripta, etsi per aliam manum quam per ipsum tradita, de ejus (fonte) omnes isti rivuli profluxerunt.»
Exceptiones illae sunt sermones de diversis, quorum plures quidem sermonum potius compendia sunt quam justi sermones.
XXX. Ex Parabolis quinque Bernardo ascriptis, quae exstant post sermones de diversis, prima genuina est; secunda et tertia ad primae
imitationem confictae videntur: quarta et quinta in antiquis editionibus inter spuria opera locum habent. Carmen paraeneticum ad
Rainaldum Bernardo prorsus indignum videtur. Vulgati etiam rhythmi de nomine Jesu, aliique eidem abjudicandi, ob rationes quas in
fine tomi quinti, ubi modo habentur, exposui.
XXXI. Quae de sancti Patris sermonibus diximus, auctoritatem etiam habent tum ex libris Florum, quos Willelmus Tornacensis SanctiMartini monachus ante annos fere quingentos composuit, atque «Bernardinum» inscripsit, ut in primi tomi praefatione dictum est: tum
ex codice Gallico, quem Nicolaus Faber, Ludovici Justi praeceptor, reverendis Patribus Fuliensibus conventus Sancti-Bernardi
Parisiensis concessit. Quippe in Bernardino memorantur Sermones de tempore et de sanctis fere omnes, plerique ex diversis et parvis,
quos suis locis designabimus. In Coena Domini unicus laudatur sermo, unicus item de Passione Domini pro feria quarta, iidem scilicet,
quos genuinos esse constat; non alii duo, quos rejecimus. De conversione sancti Pauli semel et iterum fragmenta referuntur ex sermone
primo: quae primi designatio secundum subindicat, tametsi nulla fragmenta ex eo adducuntur.
XXXII. Attamen in codice Fuliensi unicus habetur sermo de ipsa conversione, scilicet primus. Omnes in eo contenti numero 44, quos
hic recensere juvat propter codicis singularitatem et antiquitatem, quae Bernardi tempus attingit. Sunt autem sex de Adventu, totidem
de Vigilia Nativitatis Domini, quinque de ipsa Nativitate, unus de sanctis Stephano, Joanne, et Innocentibus; tres de Circumcisione, de

