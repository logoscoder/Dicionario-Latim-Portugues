charitas, cum utraque sit Dominus. Ait enim Joannes evangelista: Deus charitas est (I Joan. IV, 16); et ipse Dominus: Ego sum via,
veritas et vita (Joan. XIV, 6). Sane soporem Christi solius charitatis fuisse nemo dubitat, vel nomine 0166C tenus Christianus.
Siquidem accubuit ut leo, non victus plane, sed victor, potestate propria ponens animam, somnum mortis excipiens propria voluntate.
Caeterum qualis et ille sopor dicendus est fuisse vel credendus, quem Dominus immisit in Adam, in quo, sine sensu omnino doloris, in
mulierem aedificandam costa sublata est de latere dormientis? Mihi quidem nonnisi incommutabilis veritatis intuitu, et abysso divinae
sapientiae, corporeis excedens sensibus obdormisse videtur; quod ex ejus verbis vel maxime conjici potest. Rediens nimirum indicat
quo abiisset, dum, tanquam ebrius de cella vinaria veniens, et eructans illud magnum sacramentum quod tanto post in Christo et in
Ecclesia Apostolus commendavit: Hoc nunc, inquit, os ex ossibus meis; et: 0166D Propter hoc relinquet homo patrem et matrem, et
adhaerebit uxori suae, et erunt duo in carne una (Ephes. V, 31, 32). An tibi penitus obdormisse videtur, qui in hanc vocem excitatus
erupit, et non magis dicere potuisse: Ego dormio, et cor meum vigilat (Cant. V, 2).
2. Verum id quidem sine praejudicio dixerim, si cui forte aliter visum fuerit, maxime si quid aliud 0167A in sanctorum paginis
invenitur. Neque enim communem arbitror fuisse soporem, aut nostris similem somnis, quos nec contemplationis excessus, nec
miserationis affectus, sed infirmitatis defectus immittit; quos nec veritas, nec charitas, sed necessitas parit. Grave siquidem jugum
super filios Adam (Eccli. XL, 1); non autem in principio super Adam, sed nunc jam super filios ejus. Quid non grave miseris, quibus et
vivere labor est? quibus et (quod pauci videntur advertere, sentire penitus nemo) ipse quoque sensualitatis usus invenitur oneri, adeo ut
nequeat sustineri, nisi alterna requie foveamur? Quid non labor, et dolor, et afflictio spiritus ex omnibus quae sub sole sunt, quando et
illud ei gravissimum est, quo potissimum delectatur, vegetatio 0167B scilicet et sensificatio carnis? Nimirum quam sit ei dulce
consortium, triste divortium manifestat, dum vix tandem avelli potest, dum corruptio ipsa corporis penitus intolerabilis est vegetanti.
Sane non simpliciter corpus, sed corpus quod corrumpitur, aggravat animam (Sap. IX, 15); ut immunem ab hoc gravamine primi
parentis animam noveris exstitisse, donec adhuc corpus gereret <alias degeret> incorruptum. Nimirum in libertate posuit eum Deus, ut,
inter summa et infima versans, et in illa excederet sine difficultate, et ad haec sine illecebra aut necessitate descenderet; illa penetrans
naturali vivacitate et puritate mentis, haec auctoritate dijudicans praesidentis. Denique adducta sunt animalia 0167C ad Adam, ut
videret quid vocaret ea (Gen. II, 19); non ipse aliqua curiositate ductus est ut videret ea.
3. Non sic in nobis libera ratio, sed undique ei luctandum est. Sic enim et ab infimis visco quodam captiva 814 tenetur, et a summis
indigna repellitur: ut nec ab his sine dolore possit avelli, nec ad illa 0168A sine magno gemitu vel raro queat admitti. Hinc nempe vim
faciunt qui quaerunt animam meam, ut clamare necesse sit: Infelix ego homo, quis me liberabit de corpore mortis hujus? (Rom. VII,
24.) Inde priusquam comedam suspiro, quia regnum coelorum vim patitur, et violenti rapiunt illud (Matth. XI, 12). Nihilominus tamen
et illic unitas, et hic tenenda divisio est, sicut et Adam soporatus est in contemplatione, et animalia nominum impositione discrevit. Sic
nimirum, sic et Abraham in sacrificio, non quidem volatilia, sed animalia legitur divisisse (Gen. XV, 9, 10). Et Martha erga multa
turbatur, cum unum sit necessarium. Necessarium plane unum, et maxime necessarium, quoniam haec pars optima, quae non auferetur
(Luc. X, 41, 42). Cessabit divisio 0168B cum venerit plenitudo, et erit totius sanctae civitatis Jerusalem participatio in idipsum. Interim
Spiritus sapientiae non modo unicus, sed et multiplex est: interiora quidem in unitate solidans, sed sub judicio exteriora distinguens.
Utrumque tibi in primitiva Ecclesia commendatur, quando multitudinis credentium erat cor unum, et anima una, ne volatilia
scinderentur; dividebatur autem singulis prout cuique opus erat (Act. IV, 32, 35), ut animalia secarentur. Sit igitur etiam in nobis,
charissimi, unitas animorum; unita sint corda, diligendo unum, quaerendo unum, adhaerendo uni, et idipsum invicem sentiendo. Sic
nimirum exterior ipsa divisio et evadit periculum, et scandalum non incurrit; dum videlicet, etsi propria cuique tolerantia, propria
quoque nonnunquam 0168C in terrenis agendis sententia, sed et diversa interdum dona gratiarum, nec membra omnia actum eumdem
videntur habere; unitas tamen interior et unanimitas ipsam quoque multiplicitatem colligat et constringat charitatis glutino, et vinculo
pacis.

