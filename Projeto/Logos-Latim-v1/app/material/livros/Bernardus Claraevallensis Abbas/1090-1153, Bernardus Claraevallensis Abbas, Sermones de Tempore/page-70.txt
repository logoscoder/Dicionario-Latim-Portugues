illo tremendo examine meritorum, in illo tanto discrimine judiciorum! Jam vero audiamus quid ad tantas promissiones devota et fidelis
anima respondeat, ne forte aut diffidere, aut secus quam oporteat fidere videatur. Quoniam tu es, inquit, Domine, spes mea. Quid tam
sobrie, quid tam pie poterat dici? Sed nec aliud huic verbo videtur posse convenientius responderi, quam quod sequitur: Altissimum
posuisti refugium tuum. Caeterum ignoscite nobis, fratres: hodie quoque promissae etiam terminos brevitatis paulo minus excessisse
videmur.
SERMO IX. De versu nono, «Quoniam tu es, Domine, spes mea; altissimum posuisti refugium tuum.»
0216C 1. Etiam, fratres, hodie aliquid audiamus de promissione Patris, de exspectatione filiorum, de fine hujus nostrae peregrinationis,
de mercede laboris, de fructu captivitatis. Et quidem dura omnino captivitas, non modo illa communis, quam ex ipsa jam conditione
generis toleramus humani, sed haec quoque qua voluntates mortificare proprias, etiam perdere proprias in hoc mundo animas
festinantes, in hos tam rigidae compedes disciplinae, in hunc tam gravis poenitentiae carcerem dedimus nosmetipsos. Miseranda
servitus plane, sed si coacta, sed si non spontanea videretur. Nunc vero cum voluntarie sacrificetis Deo, nec ingeratur ulla nisi per
ipsam voluntatem violentia voluntati, profecto aliquid in 0216D causa est. Illud puto aliquid, quo majus aliquid esse non potest. An
vero plangendum videtur quamlibet magnum, quamlibet laboriosum, quod propter Deum fiat? Etsi magnitudo ipsa laboris interdum
forte extorqueat compassionem, sed multo magis causae consideratio exigit congratulationem. Quid quod bona omnia non modo
propter eum constat fieri, sed per eum? Deus enim est qui operatur in vobis et velle et perficere, pro bona voluntate (Philipp. II, 13).
Ipse ergo auctor, ipse remunerator operis, ipse remuneratio tota: ut summum illud bonum, cujus nimirum tam perfecta est simplicitas in
se ipso, duplex quodammodo videatur in nobis causa bonorum, effectiva scilicet, et finalis. Bene ergo, dilectissimi, quod in his
omnibus tam multis laboribus vestris 0217A non modo subsistitis, sed etiam superatis propter eum qui dilexit vos. An vero non per
eum? Et manifeste. Sicut enim abundant pro Christo tribulationes nostrae, ait Apostolus, ita abundant etiam consolationes nostrae per
ipsum (II Cor. I, 5).
2. Usitatus sermo, communis sermo, propter Deum: sed plane, ubi non vacue dicitur, profundissimus sermo. Crebro sonat in ore
hominum, etiam a quorum corde longe esse probatur. Omnes sibi propter Deum praestari postulant. Omnes sibi propter Deum praestari
postulant, propter Deum flagitant sibi subveniri. Facile quoque ipsa petuntur propter Deum, quae tamen non sunt secundum Deum: et
id ipsi fieri quis obsecrat propter Deum, quod non desiderat propter Deum, magis autem forte contra Deum. Caeterum vivus plane et
efficax 0217B sermo, ubi non perfunctorie, non usurpatorie, non velut quodam usu loquendi, vel arte persuadendi; sed ex pinguedine,
ut dignum est, devotionis, et pura animi intentione procedit. Nempe et mundus transit, et concupiscentia ejus; nec satis utiliter posita,
aut stabilita firmiter, vel cadente eo, quae pro eo facta sunt, videbuntur. 851 Ubi enim causa ipsa deficiet, quomodo non omnia quoque
quae ei videbantur innixa pariter evacuabuntur? Propterea quoque [Alias, denique] et qui in carne seminant, de carne habent metere
corruptionem: quod videlicet omnis caro fenum, et gloria ejus tanquam flos feni; et ubi fenum aruerit, florem quoque nihilominus
cadere sit necesse. Solus qui est, causa est indeficiens: nec flos feni, sed verbum Domini manet 0217C in aeternum (Isai. XL, 6-8).
Denique coelum, inquit, et terra transibunt, verba autem mea non transibunt (Matth. XXIV, 35).
3. Prudenter itaque, dilectissimi, et utiliter elegistis propter verba labiorum ejus custodire vias duras; illic seminantes, ubi ne minima
quidem portio vestri seminis valeat deperire. Sane qui parce seminat, non quidem non metet, sed parce metet (II Cor. IX, 6). Nempe
qui metit, mercedem accipit: et scimus quis promisit ne eum quidem qui pro nomine suo calicem aquae frigidae dederit sitienti,
mercede propria cariturum (Matth. X, 42). Nunquid tamen non in qua mensura mensus fuerit sibi quoque remetietur, aut in retributione
aequabitur ei 0217D qui non aquam porrigens, sed sanguinem fundens, propinatum sibi biberit calicem Salvatoris? Non est hic calix
aquae frigidae, sed calix inebrians quam praeclarus (Psal. XXII, 5), calix vini meri, et quidem plenus mixto (Psal. LXXIV, 9). Solus
enim merum habuit vinum Dominus meus Jesus, qui solus perfecte mundus, et semper etiam potest facere mundum de immundo
conceptum semine. Solus plane merum habuit vinum, qui nimirum et secundum divinitatem sapientia est ubique attingens propter
munditiam suam, et nihil inquinatum cadit in eum: et secundum humanitatem peccatum non fecit, nec inventus est dolus in ore ejus.
Solus non debito 0218A conditionis gustavit mortem, sed suae beneplacito voluntatis, sane non ad propriam utilitatem, bonorum enim
nostrorum non eget: sed nec tanquam retribuens nobis gratiam pro gratia, qui non aliter pro amicis mortuus est, nisi pro acquirendis,
videlicet ut amicos faceret ex inimicis. Cum enim adhuc inimici essemus, reconciliati sumus Deo per sanguinem Filii sui. Aut potius
pro jam amicis, etsi nondum quidem amantibus, sed tamen jam amatis. In hoc est enim gratia, non quasi nos dilexerimus Deum, sed
quia prior ipse dilexit nos. Vis nosse quam longe prior? Benedictus Deus et Pater Domini nostri Jesu Christi, ait Apostolus, qui
benedixit nos in omni benedictione spirituali in coelestibus in Christo, sicut elegit nos in ipso ante mundi constitutionem: et post pauca:
0218B Gratificavit, inquit, nos in dilecto Filio suo (Ephes. I, 3, 4, 6). Quomodo non dilecti jam tunc in illo, quando electi in illo?
quomodo non ei grati, in quo gratificati sumus? Sic ergo Christus secundum tempus quidem pro impiis mortuus est: secundum
praedestinationem autem pro fratribus et amicis.
4. In his ergo omnibus merum est vinum ipsius equidem et solius, uti ne quispiam caeterorum praesumere audeat non esse quod sibi
propheticum illud aptetur: Vinum tuum mistum est aqua (Isai. I, 22). Primum, quod nemo interim mundus a sorde, nemo gloriari possit
omnino se castum habere cor. Deinde quod mortis debitum persolvant quandoque necesse est. Tertio, quod ponentes pro Christo
animas, hoc sibi compendio vitam mereantur aeternam: sed 0218C et vae eis, si ipsius erubescerent testimonium. Quarto, quod
praerogatae sibi gratis exhibitae tantae dilectioni imparem nimis exiguamque rependant. Attamen nec hoc mistum, qui sine mistura est,
dedignatur, adeo ut fiducialiter Apostolus dicat, implere se quae desunt passionum Christi in corpore suo (Coloss. 1, 24). Sit ergo licet
electis pariter omnibus unus idemque denarius vitae reddendus aeternae et in ipsa tamen sicut stella a stella differt in claritate, et alia
claritas solis, alia claritas lunae, alia stellarum; sic erit et resurrectio mortuorum: et quamvis domus una, diversae tamen in ea sunt
mansiones: ut videlicet, quantum quidem ad aeternitatem et sufficientiam, et qui parum, non minoretur, 0218D et qui multum, non
abundet: quantum vero ad eminentiam et discretionem meritorum, 852 unusquisque accipiat secundum suum laborem, ne quid omnino
pereat quod in Christo sit seminatum.
5. Haec autem dicta sunt, fratres, ut illius tam spiritualis responsi, quod hodie nobis considerandum est, gratia commendetur: Quoniam
tu es, Domine, spes mea. Quidquid igitur agendum sit, quidquid declinandum, quidquid tolerandum, quidquid optandum, tu es,
Domine, spes mea. Haec mihi omnium promissionum causa, haec tota ratio meae exspectationis. Praetendat alter meritum, sustinere se
jactet pondus diei et aestus, jejunare bis in Sabbato dicat, 0219A postremo non esse sicut caeteros hominum glorietur: mihi autem
adhaerere Deo bonum est, ponere in Domino Deo spem meam. Sperent in aliis alii; forte hic in scientia litterarum, hic in astutia
saeculi, ille in nobilitate, ille in dignitate, ille in alia qualibet vanitate confidat: propter te omnia detrimentum feci, et ut stercora
arbitror, quoniam tu es, Domine, spes mea. Speret qui vult in incerto divitiarum; ego vero ne ipsa quidem nisi abs te victui necessaria
spero, nimirum verbo tuo confidens, in quo abjeci omnia: Quaerite primum regnum Dei et justitiam ejus, et omnia adjicientur vobis
(Matth. VI, 33). Nempe tibi derelictus est pauper; orphano tu eris adjutor (Psal. IX, 14). Si mihi praemia promittuntur, per te obtinenda
sperabo; si insurgant adversum 0219B me praelia, si saeviat mundus, si fremat malignus, si ipsa caro adversum spiritum concupiscat;
in te ego sperabo.

