Vallensis in epistola 39: «Nec sufficit manus ad tenendum stylum.» Eodem sensu intelligenda est haec vox in fine epistolae 304: «Qui
legit, agnoscat stylum, quia ipse dictavi.» Ubi et stylus pro scriptura idiographa, et dictare pro scribere indubie usurpatur. Sic in fine
epistolae 310: «Haec ipse dictavi, sic me habens, ut per notam vobis manum agnoscatis affectum.» Nihil clarius. Neque enim orationis
stylus manum indicat, sed propria scriptio. His accedit Guillelmi auctoritas in libro I de Bernardi Vita, num. 70: «Testantur hoc scripta
ejus, quae vel ipse scripsit, vel alii scripserunt, sicut ex ore ejus exceperunt.» Haec sane nos movent, ut Bernardi sermones non alio
stylo seu dicendi genere, quam quo ab ipso prolati sunt, ad nos pervenisse existimemus; et in codice Fuliensi non nativam eorum
linguam, sed Latinae translationem contineri. Et quidem codex iste quem autographum esse putamus, non ante Bernardi obitum
scriptus fuit: id quod probat inscriptio, in qua Bernardus sanctus appellatur, ut postea videbimus. Sane auditores suos in litteris sacris
eruditos dicit non semel, ut sermone tertio de Petro et Paulo, num. 6: «Meministis credo, scientibus enim legem loquor,» etc., et
sermone 7 in psalmum XC, num, 5: «Balaam dico, recolite qui historias nostis.» Ad haec sermone in festo Paschae, num. 10:
«Apocalypsis verba sunt: discant qui non legerunt, recolant qui noverunt.» Apertius sermone 4 de Nativitate Domini, num. 1:
«Scientibus Scripturas loquor.» Confer sermonem 10 in psalmum XC, num. 2. Ex his omnibus intelligitur, Bernardi auditores litteratos,
ac Latine scientes fuisse.
XII. Nec nos ab hac sententia revocare valet objectio ex fratribus laicis, ad quos forsan sermones alii habebantur magis familiares, si
non cum conversis privato capitulo (quod singulis Dominicis diebus in horum gratiam ex usu ordinis cum vernaculo sermone fiebat)
intererant. Nonnihil tamen negotii facessit Nicolai Clarae-Vallensis epistola 24, de qua inferius agendum.
XIII. In his porro exhortationibus, quas sive ad conversos, seu ad extraneos et saeculares homines faciebat vir sanctus, vulgari idiomate
procul dubio utebatur. Ad priores pertinet dictum conversi cujusdam animam agentis, qui a Bernardo ad spem Christianam animatus,
respondit se de Christi misericordia securum esse. Tum ab eodem repressus: «Si vera est,» infit, «illa praedicatio vestra, quam nobis
saepius inculcastis, quod scilicet regnum Dei non carnis nobilitate, non terrenis divitiis possidetur, sed sola obedientiae virtute
acquiritur; hanc unam sententiam, tanquam verbum abbreviatum a Domino, sedula commemoratione apud me continui,» etc.
Bernardus itaque ad conversos praedicationem faciebat, et quidem diebus Dominicis in privato eorum capitulo, ut Cisterciensium
antiquae definitiones praecipiunt, distinctione 14, cap. 4.
0017 XIV. Neque etiam saecularibus et exteris, si quando charitas aut occasio postulare videbatur, sanctus, doctor deerat, teste
Gaufrido in lib. III de ipsius Vita cap. 3, n. 8: «Populo Dei semper prodesse studuit, nunquam praeesse sustinuit. Raro tamen, nisi forte
ad loca proxima, ut praedicaret exivit. Sed quoties eum necessitas aliqua traheret seminabat super omnes aquas, publice et privatim
annuntians verbum Dei. Quod tamen ipsum ex mandato summi pontificis actitabat: ad nutum quoque praesulum caeterorum,
ubicunque eorum aliquem contingebat adesse.» Quid in partibus Germanicis cum expeditionem sacram praecipiente Eugenio tertio
publicaret, ipsi contigerit, eodem libro idem Gaufridus tradit, n. 7: «Mel et lac sub lingua ejus . . . Inde erat quod Germanicis etiam
populis loquens, miro audiebatur affectu; et ex sermone ejus, quem intelligere, utpote alterius linguae homines non valebant, magis
quam ex peritissimi cujuslibet post eum loquentis interpretis intellecta locutione, aedificari illorum devotio videbatur, et verborum ejus
magis sentire virtutem: cujus rei certa probatio tunsio pectorum erat, et effusio lacrymarum.» Quod ejus sermonem intelligere
Germani, «utpote alterius linguae homines,» non valerent, inde conficitur, eum nativa seu Gallica locutione usum fuisse. Et quidem
Philippus monachus in libro VI De ejus miraculis, num. 16, ait, eum, «Romana lingua,» id est Gallica, apud Germanos locutum fuisse.
Ekkehardus Junior in libro de Casibus monasterii Sancti-Galli, agens de quodam saeculi noni monacho illitterato, scribit, Tutilonem
«latialiter, quo illum, qui nihil intelligebat, lateret,» compares suos allocutum fuisse. Idem de Anglis, ut alios mittamus, dicendum:
quorum in gratiam Alfredus saeculo IX, Pastorale Gregorii Magni et Bedae Historiam Saxonice verti curavit. Hinc eodem tempore
versiones Evangeliorum, et Regulae S. Benedicti in Germanicam linguam.
XV. Sed fortasse his diutius immoramur, quam sit operae pretium; nec tamen nos poenitet, quando id apostolicum sancti viri
commendat zelum et officium. Porro in concionibus suis, testante Gaufrido in loco mox laudato, «utebatur sane Scripturis tam libere
commodeque, ut non tam sequi illas, quam praecedere crederetur, et ducere ipse quo veltet, auctorem earum ducem Spiritum sequens.
XVI. Jam vero quae maxime vitae religiosae principia ex sacris litteris in suis ad monachos sermonibus inculcare soleret, non ab re erit
paulisper considerare. Unum ex praecipuis est, ex apostolo, ut se in hoc saeculo peregrinos reputarent, cujus rei argumentum
suppeditant loca duo: unus locus ex sermone 1 de Epiphania, num. 1, «Super his saepius vos admonere curamus, ut nunquam mente
excidat, peregrinos nos esse, longe factos a patria, pulsos haereditate. Quisquis enim desolationem non novit, nec consolationem
agnoscere potest. Quisquis consolationem ignorat esse necessariam, superest ut non habeat Dei gratiam.» Alter locus est in sermone 7
de Quadragesima, num. 1: «Felices qui se praesenti saeculo nequam advenas et peregrinos exhibent, immaculatos se custodientes ab
eo,» etc.
XVII. Alterum Bernardi effatum erat, id in primis expedire monachis, imo omnibus ad virtutem contendentibus, ut, apostoli exemplo,
praeteritorum obliti, ad anteriora se extendant. «Porro profectus noster,» ait sermone 2 in Purificatione, num. 3, «in eo consistit, ut
saepius me dixisse memini, ut nunquam arbitremur nos apprehendisse; sed semper extendamur ad anteriora, incessanter conemur in
melius, et imperfectum nostrum divinae misericordiae obtutibus jugiter exponamus.» Eadem est sententia in sermone 4 in psalmum
XC, num. 3: «Et haec est utique magna virtus et summa securitas, quando et pie vivis, et tamen plus attendis quae desunt tibi quam
quae obtinuisse videris, oblitus quae retro sunt, et extendens te in anteriora.» Affine est quod ibidem legitur, multum interesse ad
perfectionem, ut nos, cum omnes religionis et officii nostri partes impleverimus, servos inutiles profiteamur: quod idem est atque
anteriorum esse immemorem.
XVIII. Tertium axioma est, ut semper timeamus, ne videlicet a gratia nos excidere contingat. «Tota interim beatitudo nostra est,» inquit
sermone 5 de omnibus Sanctis, num. 3, «timere Deum.» Et sermone 1 post octavam Epiphaniae, num. 5, praemisso duplicem esse
timorem, «ne forte trudi in gehennam, ne forte ab aeterna vita contingat excludi,» subdit: «Bonum est adhibere et tertium, qui utique
spiritualibus notus est . . . Timent enim qui noverunt spiritualem cibum, ne quando forte fraudentur eo. Cibo siquidem forte egent qui
manum miserunt ad fortia . . . Haec est metreta tertia, quam sub disjunctione signanter posuit, eo quod non omnium sit: quia nec
omnibus centuplum repromissum, sed solis qui omnia reliquerunt.» Tertius iste timor, addit sermone sequenti, n. 8, 9, «replet animam
omni sollicitudine timidam, ne forti deseratur a gratia . . . ne forte contingat amittere gratiam, ut sibi derelictus homo labatur quotidie
de malo in pejus, de peccato minori in graviorem culpam:» Haec latius persequitur sermone 54 in Cantica, num. 9, ubi haec verba: «In

