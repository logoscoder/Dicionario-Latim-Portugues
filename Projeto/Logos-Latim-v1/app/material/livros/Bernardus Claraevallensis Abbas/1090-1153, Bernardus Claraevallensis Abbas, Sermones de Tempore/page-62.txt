quantum possunt, ipsi se involvere et intricare laborant! 0191C Vos qui reliquistis omnia, et secuti estis non habentem ubi caput suum
reclinaret, Filium hominis (Luc. IX, 58), exsultate, et dicite: Quoniam ipse liberavit me de laqueo venantium. Confitemini illi toto
corde, tota anima, tota virtute, et ex ipsis medullis cordis gratias ei agite, dicentes: Quoniam ipse liberavit me de laqueo venantium. Et
ut noveritis quam magnum sit beneficium hoc, et sciatis quae a Deo donata sunt vobis, audite quod sequitur: Et a verbo aspero. O
homo, vel magis bestia, laqueum non timebas? Time vel malleum. A verbo, inquit, aspero. Quod est hoc verbum, nisi illud insatiabilis
gehennae: Affer, affer, percute, dilacera, cito interfice, velociter spolia detrahe? Quod est verbum 0191D asperum, nisi, tollatur impius
ne videat gloriam Dei? (Isai XXVI, 10.) Quomodo exsultant venatores capta bestia, et clamant: Tolle, tolle, infige verubus, infer
prunis, et male bullientibus impone lebetibus? Verbum asperum fuit, quod protulit domus exasperans, populus Judaeorum: Tolle, tolle,
crucifige eum (Joan. XIX, 15). Quam horribile verbum, quam asperum, quam crudele! Vere dentes eorum arma et sagittae, et lingua
eorum gladius acutus. Hoc verbum asperum tu sustinuisti, Domine. Cur, nisi ut nos liberares a verbo aspero? Sit jam pietatis tuae, ut
non sustineamus nos, quod tu dignatus es sustinere pro nobis.
3. Respondent homines saeculares, cum eis suademus 0192A agere poenitentiam, et dicunt: Durus est hic sermo. Nempe hoc est quod
in Evangelio legimus. Loquebatur de poenitentia ipsa Dominus, sed in figura, tanquam his quibus non erat datum nosse mysterium
regni Dei. Cumque audirent dicentem: Nisi maducaveritis carnem Filii hominis, et biberitis, ejus sanguinem, dixerunt: Durus est hic
sermo, et abierunt retrorsum (Joan. VI, 61). Quid autem est manducare ejus carnem, et bibere sanguinem, nisi communicare
passionibus ejus, et eam conversationem imitari, quam gessit in carne? Unde et hoc designat illibatum illud altaris sacramentum, ubi
Dominicum corpus accipimus: ut sicut videtur illa panis forma in nos intrare; sic noverimus per eam quam in terris habuit
conversationem, ipsum intrare 0192B in nos, ad habitandum per fidem in cordibus nostris. Cum enim justitia ingreditur, ille ingreditur
qui factus est nobis a Deo Patre justitia. Sed et qui manet in charitate, in Deo manet, et Deus in eo (I Joan. IV, 16). Sed tamen adhuc
multi nobis dicunt: Durus est hic sermo. Ergone durum est momentaneum hoc et leve tribulationis, quod supra modum in sublimitate
aeternum pondus gloriae operatur in nobis? Durum est brevissimo et levissimo labore cruciatus illos et tormenta redimere, quae nullus
terminus finiat, nullus animus sufficiat cogitare? Durum vobis videtur cum dicitur: Agite poenitentiam? (Matth. III, 2.) Erratis; sed
audituri estis aliquando verbum asperum, sermonem durum, auditionem malam: Ite, maledicti, in ignem aeternum. 0192C Ita dico
vobis, hoc timete, hoc durum reputate: et invenietis quia jugum Domini suave est, et onus ejus leve. Si in se ipso suave illud credere
necdum potestis, vel hoc non ignoratis, quoniam hujus comparatione suavissimum est.
4. Vos autem, fratres mei, vos pennati, ante quorum oculos frustra jacitur rete; vos qui divitias hujus saeculi penitus reliquistis, quid
timeatis a verbo aspero, quando jam liberati estis a laqueo? Felix tu Idithum, pro quo psalmi quidam inscripti sunt (Psal. XXXVIII,
LXI, LXXVI), qui transilisti laqueum, ut omnino longe fieres a verbo aspero. Quibus enim dicitur: Ite, maledicti, in ignem aeternum;
Esurivi enim, et non dedistis mihi manducare (Matth. XXXV, 41, 42); quibus, inquam, dicetur, nisi his qui substantiam 0192D hujus
mundi habuere? Nunquid non valde exhilarantur ad verbum hoc corda vestra, et spirituali jucunditate replentur? Nunquid non
pretiosiorem ducitis paupertatem vestram thesauris saeculi? siquidem ipsa est quae liberat vos a verbo aspero. Quomodo namque a
nobis 833 exigat Deus, quod pro ipsius amore relictum est? Et tamen etiam hoc facitis, et de labore manuum vestrarum Christus alitur
et vestitur, ut nihil desit. Agite ergo gratias, exsultate et dicite: Quoniam ipse liberavit me de laqueo venantium, et a verbo aspero.
Exsultate, inquam, sed adhuc interim cum tremore. Laetos vos esse volo, sed nondum securos; gaudentes in Spiritu 0193A sancto, sed
tamen paventes adhuc, et caventes a recidivo.
5. Quid enim vobis ultra pavendum est? Unum utique, idque gravissimum, peccatum Judae, peccatum apostasiae. Bene enim factum
est, ut pennas acciperetis sicut columbae, et volaretis ad requiescendum. Nam in terra non erat requies, sed labor, et dolor, et afflictio
spiritus. Quid ergo timendum est sic volanti, nisi ne forte cadaver vel simile aliquid in terra videat, cujus desiderio tractus videatur a
venatoribus illis pessimis, et praeparatis laqueis capiatur, et sint novissima hominis illius pejora prioribus? Hoc, inquam, omnino
timendum est, ne quis aut corde solo, aut etiam corpore ad vomitum revertatur. Legimus enim de filiis Israel, quia corde 0193B
redierunt in Aegyptum (Num. XIV, 3). Nam corpore reverti, clausum post eorum talos Rubrum mare prohibebat. Hoc est quod
vehementer singulis quibusque timendum est, ne quando forte eatenus Deum offendant, ut manifeste abjiciantur et evomantur ab eo:
aut si pudor neget apostasiam corporis, tepor ipse paulatim ingerat apostasiam cordis; ut videlicet sub habitu religionis cor saeculare
gerant, et quidquid saecularis consolationis invenire potuerint, amplectantur. Neque enim sumus nos Apostolo sanctiores, qui tamen
verebatur ne forte, cum aliis praedicasset, ipse reprobus efficeretur (I Cor. IX, 27). Sed id tamdiu timendum est donec laqueus contritus
sit, donec corpus istud anima deposuerit. 0193C Nam et ipsum corpus laqueus quidam est: unde et oculus legitur animam depraedari
(Thern. III, 51). Minime ergo decet esse securum hominem, qui secum portat laqueum suum: imo vero bonum est magis habitare in
adjutorio Altissimi, ut per eum possit laqueus evitari.
SERMO IV. De versu quarto, «Scapulis suis obumbrabit tibi,» etc.
1. Confitenti humiliter, et devote gratias referenti, non immerito ampliora beneficia promittuntur. Nam qui fidelis invenitur in modico,
jure constituetur super multa: sicut e contrario accipiendis indignus est qui fuerit de acceptis ingratus. Itaque devotae illi gratiarum
actioni respondet Spiritus: 0193D Non id solum, inquiens, faciet, sed et scapulis suis obumbrabit tibi. Credo in his scapulis geminam
Dei promissionem intelligendam, vitae scilicet ejus quae nunc est, pariter et futurae. Si enim solum promitteret regnum, et in itinere
deesset viaticum, omnino conquererentur homines, et responderent: Magnum quidem est quod promittitur, sed perveniendi illuc nulla
facultas datur. Propterea qui post hoc saeculum vitam promisit aeternam, ipse dandum etiam in hoc saeculo centuplum providentissima
pietate promisit (Matth. XIX, 29). Quid jam excusationis habes, o homo? Profecto obstructum est os loquentium iniqua. Quid plus
afferet inimicus ad tentandum, nisi quia longa futura est vita tua? Et si grandis tibi restat via, cur 0194A hoc timeas, cui fortis cibus
datur, ne deficere possis in via? Eliae utique cibus allatus est ab angelo, quo nullus in humana consuetudine vilior invenitur, scilicet
panis et aqua: tanta tamen in eo fortitudo collata est, ut quadraginta diebus ambulans non fatigaretur nec esuriret (III Reg. XIX, 5-8).
Vis tibi hunc cibum ab Angelis ministrari? Mirum valde, si non vis.
2. Quod si cibum hunc desideras, et angelica ministeria non superba, sed humili magis ambitione requiris; audi quomodo scriptum sit
de Domino, quia tentante diabolo, et suadente ut de lapidibus faceret 834 panem, restitit, et dixit: Non in solo pane vivit homo, sed in
omni verbo quod procedit de ore Dei. Deinde tentationibus superatis, et tentatore 0194B fugato, accesserunt angeli, et ministrabant ei
(Matth. IV, 3-11). Et tu ergo, si vis habere ministerium angelorum, fuge consolationes saeculi et tentationibus resiste diaboli. Renuat
consolari anima tua in aliis, si vis in Dei memoria delectari. Cum esuris, currere suadet ad panem: at tu potius audi dicentem, Non in
solo pane vivit homo. Cur enim tanta varietate distraheris, ut modo cibum, modo potum, modo vestem aut lectum, nisi pro sola corporis
necessaria sustentatione requiras, qui in uno, id est in verbo Dei, potes haec omnia invenire? Manna enim est, omnem saporem habens,
et odoris delectationem; requies est vera et sincera, suavis et salubris, jucunda et sancta.
0194C 3. Haec est promissio vitae praesentis. Nam promissionem futurae quis explicet? Si exspectatio justorum laetitia (Prov. X, 28),
et tanta laetitia ut omne quod desideratur in saeculo non valeat ei comparari; ipsum quod exspectatur, quid erit? Oculus non vidit,
Deus, absque te, quae praeparasti diligentibus te (Isai. LXIV, 4). Sub his itaque scapulis quatuor nobis beneficia conferuntur. Sub his

