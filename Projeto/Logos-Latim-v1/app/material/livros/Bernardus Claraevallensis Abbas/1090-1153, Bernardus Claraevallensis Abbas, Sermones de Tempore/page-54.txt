exasperatas conscientias lenit? Emat igitur hypocrita jejunio suo oleum peccatoris: ego meum interim non vendo jejunium, et ipsum
mihi oleum est quo ungar. Unge, inquit, caput tuum, ne quid forte murmuris aut impatientiae subeat. Non solum autem, sed et gloriare
in tribulatione, sicut ait Apostolus (Rom. V, 3). Gloriare, inquam, sed absque omni studio vanitatis, ut sit etiam facies munda ab oleo
peccatoris.
SERMO II. Quomodo debeamus converti ad Dominum.
1. Convertimini ad me in toto corde vestro, in jejunio, et fletu, et planctu: et scindite corda vestra, 0171C et non vestimenta vestra, ait
Dominus omnipotens (Joel. II, 12, 13). Quid sibi vult, dilectissimi, quod praecipit Dominus, ut convertamur ad eum? Ubique enim est,
et replet omnia, et nihilominus complectitur universa. Quo me vertam, ut convertar ad te, Domine Deus meus? Si ascendero in coelum,
tu illic es: 817 si descendero in infernum, ades (Psal. CXXXVIII, 8). Quid jubes? quo convertar ad te? Supra, an infra? ad dexteram, an
ad sinistram? Consilium istud est, fratres mei; secretum est, quod solis credatur amicis. Mysterium regni Dei est; Apostolis revelatur in
aure, nam turbis nihil dicitur absque parabola. Nisi conversi fueritis, inquit, et efficiamini sicut parvulus iste, non intrabitis in regnum
coelorum (Matth. XVIII, 3). Agnosco plane 0171D quo velit ut convertamur. Ad Parvulum converti necesse est, ut discamus ab eo quia
mitis est et humilis corde: ad hoc siquidem parvulus datus est nobis. Sane idem et magnus est, sed in civitate Domini, cui et dicitur:
Exsulta et lauda, habitatio Sion, quia magnus in medio tui sanctus Israel (Isa. XII, 6). Quid tu inflaris, o homo? quid extolleris sine
causa? quid alta sapis, et oculi tui omne sublime vident, quod tibi non cedet in bonum? Sublimis quidem Dominus, sed non ita
proponitur tibi: laudabilis magnitudo illius, non etiam imitabilis. 0172A Elevata est magnificentia illius, et non poteris ad eam: nec si te
ruperis, apprehendes. Accedet, inquit, homo ad cor altum, et exaltabitur Deus (Psal. LXIII, 7, 8). Excelsus siquidem Dominus et
humilia respicit, et alta a longe cognoscit (Psal. CXXXVII, 6). Humiliare, et apprehendisti. Haec plane lex pietatis, et propter hanc
legem sustinui te, Domine. Si forte sublimitatis esset via proposita, et illic iter quo ostenderetur salutare Dei, quanta facerent homines
ut exaltarentur? Quam crudeliter invicem sternerent, invicem conculcarent! Quam impudenter reperent, manibusque et pedibus
conarentur in altum, ut imponerent sese homines super capita aliena! Et certe qui contendit supergredi <alias, excedere> proximos,
multas inveniet difficultates, multos habebit 0172B aemulos, multos patietur contradictores, ascendentes equidem ex adverso: nihil
vero facilius est volenti, quam humiliare semetipsum. Hoc verbum est, dilectissimi, quod omnino nos reddit inexcusabiles, ut ne tenue
quidem nobis velamen praetendere liceat.
2. Sed jam ad hunc parvulum, ad mansuetudinis et humilitatis magistrum quonam modo converti necesse sit, videamus. Convertimini,
inquit, ad me in toto corde vestro. Fratres, si dixisset: Convertimini, nihil addens; esset nobis forsitan liberum respondere: Factum est,
jam aliud propone mandatum. Nunc autem spiritualis (ut audio) conversionis nos admonet, quae non una die perficitur: utinam vel in
omni vita, qua degimus in hoc corpore, valeat 0172C consummari! Corporis namque conversio, si sola fuerit, nulla erit. Forma
siquidem conversionis est ista, non veritas, vacuam virtute gerens speciem pietatis. Miser homo, qui totus pergens in ea quae foris sunt,
et ignarus interiorum suorum, putans aliquid se esse, cum nihil sit, ipse se seducit! Sicut aqua effusus sum, ait Psalmista in persona
hominis hujuscemodi, et dispersa sunt omnia ossa mea (Psal. XXI, 15). Et alius quidam propheta: Comederunt, inquit, alieni robur
ejus, et ignoravit (Osee. VII, 9). Exteriorem quippe superficiem intuens, salva sibi omnia suspicatur, non sentiens vermem occultum,
qui interiora corrodit. Manet tonsura, vestis necdum mutata est, jejuniorum regula custoditur, statutis 0172D psallitur horis; sed cor
longe est a me, dicit Dominus (Marc. VII, 6).
3. Attende solerter quid diligas, quid metuas; unde gaudeas, aut contristeris; et sub habitu religionis animum saecularem, sub pannis
conversionis invenies cor perversum. Totum enim cor in his quatuor affectionibus est; et de his accipiendum puto quod dicitur, ut in
toto corde tuo convertaris ad Dominum. Convertatur proinde amor tuus, ut nihil omnino diligas nisi ipsum, aut certe propter ipsum.
Convertatur etiam ad ipsum timor tuus; 0173A quia perversus est timor omnis, quo metuis aliquid praeter eum, aut non propter eum.
Sic et gaudium tuum, et tristitia tua aeque convertantur ad ipsum. Hoc autem ita fiet, si nonnisi secundum eum doleas, aut laeteris.
Quid enim perversum 818 magis, quam laetari cum male feceris, et in rebus pessimis exsultare? Sed et ea quoque quae secundum
carnem est tristitia, mortem operatur. Si pro tuo sive proximi peccato doles, bene facis, et haec tristitia est ad salutem (II Cor. VII, 10).
Si gaudeas ad munera gratiae, hoc gaudium sanctum est, et securum gaudium in Spiritu sancto. Debes et in dilectione Christi fraternis
congaudere prosperitatibus, et adversitatibus condolere, sicut scriptum est: Gaudere cum gaudentibus, flere cum flentibus (Rom. XII,
15).
0173B 4. Verum ne ipsa corporalis quidem est parvipendenda conversio, quia spiritualis hujus adminiculum noscitur esse non parvum.
Inde est quod in hoc loco Dominus cum dixisset: In toto corde, adjunxit protinus: In jejunio: quod utique corporis est. Volo tamen vos
admonitos esse fratres meos, observandum illud non ab escis tantum, sed ab omnibus illecebris carnis, et universa corporis voluptate;
imo vero jejunandum est longe amplius a vitiis, quam a cibis. Sed est panis a quo vos jejunare nolo, ne forte deficiatis in via: et si
nescitis, panem dico lacrymarum. Sequitur enim: In jejunio, et fletu, et planctu. Exigit enim planctum a nobis poenitentia praeteritae
conversationis; exigit fletum desiderium futurae beatitudinis. Factae sunt mihi lacrymae meae panes die 0173C ac nocte, ait Propheta,
cum dicitur mihi quotidie: Ubi est Deus tuus? (Psal. XLI, 4.) Parum ei placet hujus vitae novitas, qui necdum vetera plangit, necdum
plangit admissa peccata, necdum plangit tempus amissum. Si non plangis, plane non sentis animae vulnera, conscientiae laesionem.
Sed nec futura satis gaudia concupiscis, si non quotidie postulas ea cum lacrymis: minus tibi nota sunt, si non renuit consolari anima
tua, donec veniant.
5. Addit deinde Propheta: Et scindite corda vestra, et non vestimenta vestra. Quibus verbis manifeste prior ille populus Judaeorum et
duritiae cordis, et vanae superstitionis arguitur. Crebra siquidem apud eos scissio vestium, sed non cordium esse solebat. 0173D
Quando enim scinderentur corda lapidea, quae non poterant nec circumcidi? Scindite, inquit, corda vestra, et non vestimenta vestra.
Quis in vobis est, cujus voluntas circa unum aliquid solet obstinatior inveniri? Scindat cor suum gladio spiritus, quod est verbum Dei:
scindat illud, et in multas minutias 0174A festinet dispertiri. Alioquin non est converti ad Dominum in toto corde, nisi scisso corde.
Donec enim illam unam accipias in Jerusalem, cujus est participatio in idipsum, multa interim tibi praecipiuntur; et si in uno offenderis,
factus es omnium reus. Spiritus Domini multiplex, ait Sapiens (Sap. VII, 22), nec potest sequi multiplicem sine multiplici scissione.
Audi denique hominem, quem secundum cor suum invenerat Deus. Paratum, inquit, cor meum, Deus, paratum cor meum (Psal. LVI,
8). Paratum ad adversa, paratum ad prospera; paratum ad humilia, paratum ad sublimia; paratum ad universa quaecunque praeceperis.
Vis pastorem ovium facere? vis constituere regem populorum? Paratum cor meum, Deus, paratum cor meum. Quis ut David 0174B
fidelis ingrediens, et egrediens, et pergens ad imperium regis? Et dicebat de peccatoribus: Coagulatum est sicut lac cor eorum; ego
vero legem tuam meditatus sum (Psal. CXVIII, 70). Inde enim cordis duritia, inde mentis obstinatio, quia meditatur quis non legem
Domini, sed propriam voluntatem.
6. Scindamus itaque corda nostra, dilectissimi, quatenus integra proinde vestimenta servemus. Vestes enim nostrae virtutes sunt. Bona
vestis, charitas; bona vestis, obedientia est. Beatus qui custodit vestimenta haec, ut non ambulet nudus. Denique: Beati quorum tecta
sunt peccata (Psal. XXXI, 1); et, Charitas operit multitudinem peccatorum (I Petr. IV, 8). Scindamus corda, sicut praedictum est, ut
819 haec vestimenta integra servemus, quemadmodum 0174C integra salvata est tunica Salvatoris. Nec modo integram servat vestem

