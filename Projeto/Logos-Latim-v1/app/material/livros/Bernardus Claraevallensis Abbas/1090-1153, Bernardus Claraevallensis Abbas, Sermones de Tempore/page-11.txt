8. Attamen velim nosse, quid sibi voluerit, quod ad nos venit ille, aut quare non magis ivimus nos ad illum. Nostra enim erat
necessitas: sed nec est consuetudo divitum ut ad pauperes veniant, nec si praestare voluerint. Ita est, fratres, nos magis ad eum venire
dignum fuit; sed duplex erat impedimentum. Nam et caligabant oculi nostri: ille vero lucem habitat inaccessibilem (I Tim. VI, 16); et
jacentes paralytici in grabato divinam illam non poteramus 0039B attingere celsitudinem. Propterea benignissimus Salvator et medicus
animarum descendit ab altitudine sua, et claritatem suam infirmis occulis temperavit. Induit se laterna quadam, illo utique glorioso et
ab omni labe purissimo corpore quod suscepit. Haec est enim illa levissima plane et praefulgida nubes, supra quam ascensurum eum
propheta praedixerat, ut descenderet in Aegyptum (Isa. XIX, 1).
9. Tempus est jam ipsum quoque considerare tempus, quo Salvator advenit. Venit enim (quod et vos credimus non latere) non in initio
nec in medio temporis, sed in fine. Nec incongrue factum est, sed vere sapienter disposuit Sapientia, ut cum magis esset necessarium,
tunc primo ferret auxilium, 0039C pronos ad ingratitudinem Adae filios non ignorans. Vere enim advesperascebat et inclinata erat jam
dies, recesserat paulo minus sol justitiae: ita ut exiguus nimis splendor ejus aut calor esset in terris. Nam et lux divinae notitiae parva
admodum erat, et abundante iniquitate fervor refriguerat charitatis. Jam non apparebat angelus, non loquebatur propheta; cessabant
velut desperatione victi, prae nimia utique duritia hominum et obstinatione: at ego, ait Filius, tunc dixi: Ecce venio (Psal. XXXIX, 8).
Sic, sic dum medium silentium tenerent omnia, et nox in suo cursu iter perageret (Sap. XVIII, 14), omnipotens sermo tuus, Domine, a
regalibus sedibus venit. Quod et Apostolus innuens ajebat: Quando venit plenitudo temporis, misit Deus Filium suum (Galat. 0039D
IV, 4). Nimirum plenitudo et abundantia temporalium oblivionem et inopiam fecerat aeternorum. Opportune ergo tunc advenit
aeternitas, quando magis temporalitas praevalebat. Nam ut caetera sileam, ipsa quoque pax temporalis illo in tempore tanta fuit, ut ad
hominis unius edictum describeretur universus orbis (Luc. II, 1).
10. Habetis jam et personam venientis, et locum utrumque, id est, a quo, et ad quem venit: causam quoque et tempus non ignoratis.
Unum restat, via scilicet per quam venit: et haec quoque diligenter requirenda; ut possimus, sicut dignum est, ei occurrere.
Verumtamen sicut ad operandam salutem in medio terrae venit semel in carne visibilis, ita quotidie 0040A ad salvandas animas
singulorum in spiritu venit et invisibilis, sicut scriptum est: Spiritus ante faciem nostram Christus Dominus. Et ut noveris occultum
esse spiritualem hunc adventum: In umbra ejus, inquit, vivemus inter gentes (Thren. IV, 20). Propterea dignum est, ut si non valet
infirmus in occursum tanti medici procedere longius, saltem conetur erigere caput, aliquatenus assurgere venienti. Non te oportet, o
homo, maria transfretare, non penetrare nubés, non transalpinare necesse est. Non grandis, inquam, tibi ostenditur via: usque ad
temetipsum occurre Deo tuo. Prope est enim 721 verbum in ore tuo, et in corde tuo (Rom. X, 8). Usque ad cordis compunctionem et
oris confessionem occurre, ut saltem exeas de sterquilinio miserae conscientiae; 0040B quoniam indignum est illuc auctorem puritatis
intrare. Et haec quidem de eo adventu dicta sunt, quo singulorum mentes invisbili dignatur illustrare praesentia.
11. Libet autem manifesti adventus viam considerare: quoniam viae ejus, viae pulchrae; et omnes semitae ejus pacificae (Prov. III, 17).
Ecce, inquit sponsa, venit is saliens in montibus, transiliens colles (Cantic. II, 8). Venientem vides, o pulchra, sed cubantem videre ante
non poteras. Dixisti enim: Indica mihi, quem dilicit anima mea, ubi pascas, ubi cubes (Cant. I, 6). Cubans pascit angelos in illas
perpetuas aeternitates, quos satiat visione aeternitatis et immutabilitatis suae. Sed ne ignores te, o pulchra: quoniam mirabilis facta est
visio illa ex 0040C te; confortata est, et non poteris ad eam. Verumtamen ecce egressus est de loco sancto suo: et qui cubans pascit
angelos, ipse coepit, sicque sanabit nos; et videbitur veniens et pastus, qui cubans et pascens ante videri non poterat. Ecce venit hic
saliens in montibus, transiliens colles. Montes et colles, patriarchas et prophetas accipe; et quemadmodum venerit saliens et transiliens,
in libro generationis lege: Abraham genuit Isaac, Isaac genuit Jacob (Matth. I, 2), etc. Ex his montibus prodiit, ut invenies, radix Jesse,
unde juxta prophetam, egressa est virga, et exinde flos ascendit, super quem requievit Spiritus septiformis (Isa. XI, 1-3). Quod
manifestius alio in loco aperiens idem propheta: 0040D Ecce, inquit, virgo concipiet et pariet filium, et vocabitur nomen ejus
Emmanuel, quod interpretatur, Nobiscum Deus (Isa. VII, 14). Quem enim prius florem, ipsum deinde Emmanuelem; et quam dixerat
virgam, manifestius exprimens, virginem nomimavit. Sed necesse est altissimi hujus sacramenti considerationem diei alteri reservare:
digna est enim proprio sermone materia, praesertim quod in longum jam hodiernus sermo processerit.
SERMO II. De verbis Isaiae ad Achaz: «Pete tibi signum a Domino Deo tuo in profundum inferni, sive in excelsum supra,» etc. (Isa.
VII, 11-16).
1. Audivimus suadentem regi Achaz Isaiam, petere signum a Domino, sive in profundum 0041A inferni, sive in excelsum supra.
Audivimus responsionem ejus, formam quidem habentem pietatis, sed non virtutem. Propter hoc denique ab eo qui intuetur cor, et cui
confitetur hominis cogitatio meruit reprobari. Non petam, inquit, et non tentabo Dominum. Elatus erat Achaz fastigio solii regalis,
astutus humanae sapientiae verbis. Audierat igitur Isaias a Domino: Vade, dic vulpi illi, petat sibi signum a Domino in profundum.
Habet enim vulpes foveam, sed in infernum quoque si descenderit, adest qui comprehendat sapientes in astutia sua. Item: Vade, ait
Dominus, dic volucri isti, petat sibi signum in excelsum supra. Habet enim volucris nidum; sed et si in coelum ascenderit, illic est, qui
superbis resistens, propria calcat virtute superborum 0041B et sublimium colla. Verumtamen dissimulat ille potestatis excelsae, seu
incomprehensibilis profunditatis sapientiae quaerere signum: et propterea signum bonitatis et charitatis domui David ipse Dominus
promittit, ut quos nec potestas, nec sapientia terruit, alliciat saltem exhibitio charitatis. Potest tamen in eo quod ait, In profundum
inferni, etiam charitas ipsa, qua majorem nemo habuit, ut in infernum quoque pro amicis moriendo descenderet, non immerito
designari: ut praecipiatur Achaz vel in excelsum regnantis expavescere majestatem, vel descendentis ad inferos amplecti charitatem.
Molestus est ergo non solum hominibus, sed etiam Deo, quisquis nec majestatem cogitat in timore, nec charitatem cum amore 722
0041C meditatur. Propter hoc, inquit, dabit Dominus ipse vobis signum, in quo manifeste et majestas, et charitas innotescat. Ecce
virgo concipiet et pariet filium, et vocabitur nomen ejus Emmanuel, quod interpretatur, Nobiscum Deus. Noli fugere Adam, quia
nobiscum Deus. Ne timeas, o homo, nec audito Dei nomine terrearis, quia nobiscum Deus. Nobiscum carnis similitudine, nobiscum
unitate [alias, utilitate]. Propter nos venit, tanquam unus ex nobis, similis nobis, passibilis.
2. Denique, Butyrum, inquit, et mel comedet. Ac si dicat: Parvulus erit, et vescetur infantilibus alimentis. Ut sciat, inquit, reprobare
malum, et eligere bonum. Etiam hic bonum et malum audis, sicut in arbore vetita, sicut in ligno transgressionis. Sed 0041D multo
melius a primo Adam secundus iste partitur. Eligens enim bonum, malum reprobat, non sicut ille qui dilexit maledictionem, et venit ei;
noluit benedictionem, et elongata est ab eo (Psal. CVIII, 18). Nam et in eo quod praemisit, Butyrum et mel comedet, advertere poteris
parvuli hujus electionem. Tantum adsit ejus gratia, ut quod praestat, utcunque sentire digne, et accomodate ad intelligentiam proferre
concedat. Duo sunt in lacte ovis: butyrum et caseus. Butyrum pingue et humidum; caseus econtra aridus et durus. Bene ergo parvulus
noster eligere novit, qui butyrum comedens, caseum utique non comedit. Quae est enim ovis centesima, quae erravit (Matth. XVIII,
12), et in Psalmo loquitur: Erravi 0042A sicut ovis quae periit (Psal. CXVIII, 176). Utique genus humanum quod benignissimus pastor
quaerit, aliis sane nonaginta novem ovibus in montibus derelictis. In hac igitur ove duo reperies, naturam dulcem, naturam bonam, et
bonam valde, tanquam butyrum: et peccati corruptionem, ut caseum. Vide ergo quam optime puer noster elegit, qui naturam nostram
sine ulla peccati corruptione suscepit. Nam de peccatoribus legis, Coagulatum est sicut lac cor eorum (ibid. 70); in quibus utique lactis
puritatem corruperat fermentum malitiae, coagulum iniquitatis.

