0025
PRAEFATIONIS ALTERA PARS DE NICOLAO, S. BERNARDI NOTARIO.
XXXVI. Erat Nicolaus natione Francus, ab ineunte aetate monachus in monasterio Arremarensi dioecesis Trecensis, quatuor ab ipsa
civitate leucis. Vir fuit ingenii facilis, versatilis, facile in aliorum affectus influens, litteris pro tempore apprime excultus, aliis
erudiendis apud suos Arremarenses praefectus; charus viris ea aetate praecipuis, Attoni Trecensi episcopo, Petro Venerabili abbati
Cluniacensi, Petro Cellensi, Henrico Ludovici Junioris fratri, aliisque.
XXXVII. Is Bernardi fama et ingenio non minus quam sanctitate captus, Claram-Vallem adit, monachorum religionem probat,
seniorum affectus pulsat, se admittant in ipsorum coetum, laxioris vitae pertaesum, arctioris perquam cupidum. Rem fere uno
congressu evincit et obtinet. Reversus ad suos negotium urget: priorem et seniores Clarae-Vallis, Bernardo absente, litteris convenit,
quae est ejus epistola 7, «Dominis et Patribus reverendis priori R.,» id est Rualeno, «et consilio suo» inscripta. In ea se in omnes
formas et affectus versat. Clarae-Vallensium religionem dilaudat, suum eos revisendi, eisque sese conjungendi studium insinuat.
«Omnem mihi,» inquit, «fiduciam suggerit et humilitas vestra, et necessitas nostra; et illud tertium, in quo mihi spem dedistis, nostrae
pusillitatis susceptio.» Tempus, quo eam epistolam scribebat, paulo post designat his verbis: «Quale mihi gaudium erit, qui in tenebris
sedeo, qui lumen coeli, lumen Clarae-Vallis non video! O lumen descendens a Patre luminum! ubi lucent luminaria in firmamento
coeli, unde assumptum est, videlicet Eugenius papa, luminare majus quod illuminet terram.» Itaque id factum Eugenio pontifice, et
quidem anno ejus pontificatus primo: cum Rualenus ex priore Clarae-Vallensi in regimen Romani ad Aquas-Salvias monasterii, cui
Eugenius ante pontificatum abbas praefuerat, eodem anno suffectus sit, Nicolao jam in Claram-Vallem admisso, ut ejus epistola 43
probat. Quanquam haec verba, «videlicet Eugenius papa,» e margine in textum videntur irrepsisse.
XXXVIII. Praeter superiorem ad priorem et seniores Clarae-Vallenses epistolam, binas subinde addidit: unam ad fratrem Gaucherium
Clarae-Vallensem, cujus in amorem irrepserat; aliam ad Fromundum hospitalem ejusdem loci, id est epistolas 44 et 46. In priori vota
sua fusius et ardentius explicat, aitque tanto se concepti propositi desiderio teneri, ut «diem pro anno» computet sibi: se ad terminum
praestitutum non 0027 defuisse, sed a suis Arremarensibus multa passum, qua importunitate, qua blanditiis, qua minis, vix ut tandem
se ex eorum coetu proripuerit: at tandem de manibus eorum elapsum, «sine pannis, sine nummis, sine famulis, sine equis, vix apud
Aripatorium,» quod Cisterciensium coenobium est in agro Tricassino, «appulisse,» ac deinde in Claram-Vallem. Verum inde extractum
se dicit «in fines terrae,» reclamante scilicet abbate Arremarensi (Guido is erat; cujus rogatu officium de sancto Victore Bernardus
composuit) qui ipsum forte in quemdam prioratum retrusit: unde has litteras scripsit Nicolaus impatientis voti plenas; atque alias ad
Fromundum, quas per quemdam clericum, qui secum eodem se receperat, transmisit. In priori ad Gaucherum epistola depingit sese in
hunc modum. «Sub pannis humilitatis Christi intrans et exiens, in voluptatum gurgitem saliebam, et de patrimonio Crucifixi, de pretio
vulnerum Domini mei, non solum intra sanctuarium, sed etiam intra sancta sanctorum, monachum sine regula, presbyterum sine
reverentia exhibebam. Ad Romanam enim curiam curiosius iens et rediens, feceram mihi nomen grande, juxta nomen magnorum qui
sunt in terris: et in omni vita mea nec una die vixisse me memini.» Haec ille modeste quidem, si ex animo protulit.
XXXIX. Demum concordia (sic titulus et argumentum est epistolae 40) cum abbate suo inita, admissus in Claram-Vallem est una cum
Theobaldo priore, quem postea inde egressum frustra revocare conatur epistola 6. Conversio haec Brocardum seu Burchardum,
Balernensem Cisterciensis instituti abbatem, ad sibi congratulandum excitavit, scripta hac de re epistola, apud Nicolaum nona, in qua
haec leguntur: «Gratias ago Deo, nova facienti omnia, pro novo mirabili de immutatione nova innovati Nicolai. Qui fecit album de
nigro, novum quid fecit et mirabile: sed hoc mirabilius inter omnia nova, quod de tali nigro tale album factum est.» Hi nimirum
Cisterciensium plausus erant de tali proselyto.
XL. Vix in eorum sodalitio confirmatus erat, cum notarii officium ipsi commissum est. Plures erant Bernardi notarii ob varia quae
subinde in ipsum referebantur negotia. Principuus erat Gaufridus, cui adjunctus fuit Nicolaus. Hic de munere sibi demandato, an
sincere, conqueritur epistola 15, ad quemdam socium Arremarensem: «Tu scis quia inter homines sum, in quibus viget disciplinae
censura, morum gravitas, maturitas consiliorum, auctoritatis pondus, taciturnitatis insigne. Nolo autem argui singularitatis, ut cum illi
vacent, et videant quoniam ipse est Deus, ego stylum et tabulas revolvam, ut revolem ad phaleras gloriamque verborum. Tamen a
custodia matutina usque ad noctem nihil aliud facio. Non illis imputetur, qui mihi hoc oneris imposuerunt, et posuerunt me multa
scribere et rescribere multis.»
XLI. In alia epistola, nempe 35, ipse «scriptoriolum» suum describit hoc modo. «Est mihi scriptoriolum in mea Clara-Valle, vallatum
undique officinis coelestibus et celantibus illud. Ostium ejus aperitur in cellam novitiorum, ubi frequens numerositas tam nobilium,
quam litteratorum, novum hominem in novitate vitae parturiunt . . . . A dextra parte claustrum monachorum excrescit, ubi floridior ille
conventus obambulat . . . . Ibi divinorum eloquiorum libros sub castigatissima disciplina singillatim aperiunt, non ut eventilent
thesauros scientiae suae, sed ut dilectionem, compunctionem eliciant, et devotionem. A laeva prominet domus et deambulatorium
infirmorum, ubi corpora disciplinis regularibus lassata atque quassata, cibis lautioribus refoventur: donec vel sanata, vel meliorata
revolent ad laborantium et orantium gregem, qui vim faciunt regno coelorum, et violenter rapiunt illud. Nec contemnendam putes
domunculam meam: quia et desiderabilis est ad affectum, et delectabilis ad aspectum, et reclinabilis ad secessum. Plena est libris
electissimis et divinis; ad quorum jucundam inspectionem, despectionem mundanae hujus vanitatis agnosco, considerans quia vanitas
vanitatum, et omnia vanitas; et quia nihil est vanius vanitate. Haec mihi tradita est ad legendum, ad scribendum, ac dictandum, ac
meditandum, ad orandum et adorandum Dominum majestatis.» Neque vero solum libris describendis, sed etiam transigendis negotiis
vacabat Nicolaus, testante epistola 49, ad Petrum Cellensem, cui inter alia ita scribit: «Haec tibi, amicorum dulcissime, saltem saltatim
dictavi, qui continuatim non potui, trahentibus et retrahentibus negotiis multis: sed et manibus meis scripsi. Omnes enim qui habent
negotia veniunt ad nos: sed et ego solus cum sancto Jacob dicere possum: In me haec omnia mala reciderunt (Gen. XLII, 136).
XLII. Ex his intelligitur, Nicolaum etiam sub se notarios habuisse, quorum unus erat Girardus de Perona, amicus ejus singularis,
«individuus comes,» inquit in epistola 10, «scriptitationum mearum,» in pluribus aliis epistolis ab ipso laudatus. Eidem Girardo atque
Henrico regiae stirpis monacho epistolas suas Nicolaus ipse nuncupavit.

