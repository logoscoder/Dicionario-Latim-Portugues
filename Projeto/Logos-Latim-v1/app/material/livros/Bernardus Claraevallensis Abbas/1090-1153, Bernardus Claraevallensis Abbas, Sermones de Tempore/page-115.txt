videlicet corporis sensus, jaculis suis vulnerat me <alias, appetit me>, et mors intrat per fenestras meas. Sufficere nimis poterant isti
duo: sed, 0343C heu me! ecce video ventum validum venientem ab aquilone, a quo panditur omne malum. Et nunc quid superest aliud?
Domine, salva nos, perimus (Matth. VIII, 25). Ecce enim malleus universae terrae; ecce serpens, callidior cunctis animantibus; ecce
inimicus ille, quem nec videre possum: quanto minus cavere? Neque enim est colluctatio servare volentibus continentiam:
continentiam autem dico non a sola luxuria, sed a caeteris quoque, sicut necesse est, vitiis et peccatis: non est illis colluctatio adversus
carnem et sanguinem tantum, sed adversus principes et potestates, adversus mundi rectores tenebrarum harum, contra spiritualia
nequitiae in coelestibus (Ephes. VI, 12). Et quis est qui jacula 943 0343D eorum ignea possit exstinguere? Paraverunt enim sagittas
suas in pharetra, ut sagittent in obscuro rectos corde (Psal. X, 3); sed et narraverunt ut absconderent laqueos, et dixerunt: Quis
videbit eos? (Psal. LXIII, 6.) Nunc quidem aperte et violenter, nunc occulte et fraudulenter, semper autem malitiose et crudeliter
0344A impugnant et persequuntur nos. Et ad haec toleranda, ne dicam superanda, quis idoneus? Credo jam vobis aliquatenus innotescit
continentiae difficultas, ut juxta Apostolum sciatis quae a Deo donata sunt vobis (I Cor. II, 12). Omnino enim in Domino facimus hanc
virtutem, et ipse ad nihilum deducit tribulantes nos. Ipse est qui non modo carnem nostram cum concupiscentiis suis, sed et praesens
saeculum nequam cum curiositatibus et vanitatibus suis, etiam et ipsum cum tentationibus suis conterit Satanam sub pedibus nostris.
Nunquid non merito dixeram inveniendum in continentia, unde clamarem: Quia fecit mihi magna qui potens est?
6. Jam vero sexti panis fragmenta accipite. Est autem panis iste gratia promerendi, bona scilicet 0344B aeternae vitae. Quam gratiam in
tribus maxime constare arbitror: in odio praeteritorum malorum, et contemptu praesentium honorum, et desiderio futurorum. Septimus
quoque panis est spes obtinendi, cujus nihilominus teneo fragmenta tria; et eoram sapor dulcis admodum gutturi meo. Tria, inquam,
sunt quae sic roborant et confirmant cor meum, ut nulla me penuria meritorum, nulla consideratio propriae vilitatis, nulla aestimatio
coelestis beatitudinis, ab altitudine spei dejicere possit in ea firmiter radicatum. Desideratis ea, an reservanda sunt propter eum qui
dixit: Mel invenisti? comede quod sufficit tibi (Prov. XXV, 16). Sic completur quotidie quod de se ipsa Sapientia prophetavit: et nunc
idipsum video, quoniam qui edunt me, ait, adhuc 0344C esurient (Eccli. XXIV, 29). Proinde non vos protraham ultra, sed nec vestram
fraudabo esuriem; quoniam quidem sic paratos vos video, ac si necdum sumpseritis quidquam. Tria considero, in quibus tota spes mea
consistit: charitatem adoptionis, veritatem promissionis, potestatem redditionis. Murmuret jam, quantum voluerit, insipiens cogitatio
mea, dicens: Quis enim es tu, aut quanta est illa gloria, quibusve meritis hanc obtinere speras? Et ego fiducialiter respondebo: Scio cui
credidi, et certus sum quia in charitate nimia adoptavit me, quia verax in promissione, quia potens in exhibitione: licet enim ei facere
quod voluerit. Hic est funiculus triplex qui difficile rumpitur, quem nobis a 0344D patria nostra in hunc carcerem usque demissum
firmiter, obsecro, teneamus: ut ipse nos sublevet, ipse nos trahat et pertrahat usque ad conspectum gloriae magni Dei, qui est
benedictus in saecula, Amen.

