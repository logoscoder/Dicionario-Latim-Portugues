0337
DOMINICA VI POST PENTECOSTEN.
SERMO I. De evangelica lectione, ubi turba triduo sustinens Dominum septem panibus reficitur (Marc. VIII, 19).
0337A
1. Misereor super turbam, quia jam triduo sustinent 0337B me, nec habent quod manducent. Evangelium, fratres, ob hoc scriptum est,
ut legatur; nec ob aliud legitur, quam ut rationabilem consolationem vel desolationem exinde capiamus. Est enim saecularibus
consolatio vana de terrenarum affluentia rerum, vana nihilominus de earum penuria desolatio. At Evangelium, speculum veritatis,
nemini blanditur, nullum seducit. Talem in eo se quisque reperiet, qualis fuerit: ut nec ibi timore trepidet, ubi non est timor; nec
laetetur cum male fecerit. Sed quid dicit Scriptura? Si quis auditor est verbi, et non factor, hic comparabitur viro consideranti vultum
nativitatis suae in speculo. Consideravit enim se, et abiit, et statim oblitus est qualis fuerit (Jac. I, 23, 24). Nos autem, fratres, non sic,
obsecro, non 0337C sic; sed consideremus nosmetipsos in ipsa, quam audivimus, sacri Evangelii lectione, ut proficiamus ex ea, et
corrigamus secundum eam, si qua in nobis deprehendamus corrigenda. Propter hoc enim optat Propheta dirigi vias suas, ad
custodiendas justificationes Domini: Tunc, inquiens, non confundar, cum perspexero in omnibus mandatis tuis (Psal. CXVIII, 5, 6). Et
ego quidem non confundor, sed glorior pro vobis, fratres mei, quoniam Salvatorem in deserto secuti, securi existis ad eum extra castra;
sed vereor ne quis forte in triduana exspectatione pusillanimis inveniatur, et in Aegyptum saeculi hujus nequam vel corde, vel etiam et
corpore revertatur. Merito proinde clamat divina Scriptura, 0337D et dicit: Exspecta Dominum, viriliter age, et confortetur cor tuum, et
sustine Dominum (Psal. XXVI, 14). Sed quandiu necesse est sustinere? Prorsus donec misereatur tui. Quaeris quando? Misereor,
inquit, super turbam, quia jam triduo sustinent me.
2. Viam enim trium dierum eas necesse est in deserto, si gratum Deo tuo offerre volueris sacrificium; et triduo sustineas Salvatorem, si
miraculi panibus desideras satiari. Prima est dies timoris; dies, inquam, declarans et illuminans tenebras tuas, interiores scilicet, et
horrendum gehennae supplicium demonstrans, in quo sunt tenebrae exteriores. Hujuscemodi siquidem cogitatio, sicut ipsi nostis,
nostrae solet exercere primordia conversionis. Secunda 0338A est pietatis dies, qua respiramus in luce miserationum Dei. Tertia dies
est rationis, in qua veritas innotescit, ut tanquam ex debito quodam naturae sine aliqua contradictione Creatori subjecta sit creatura,
servus serviat Redemptori. Exhinc 0338B jubemur jam discumbere, ut charitas ordinetur in nobis; exhinc aperit Dominus manum
suam, et implet omne animal benedictione. Verum quoniam apostolis dicitur: Facite homines discumbere; quorum nos, licet ad
confusionem nostram, habetis vicarios qualescunque, discumbere 939 vos admonemus, fratres charissimi, ut refecti pane benedictionis
subsistere possitis in via; ne forte misera necessitate compulsi descendatis et vos in Aegyptum, et incipiant vobis illudere, qui necdum
vobis cum in deserto secuti sunt Salvatorem. Miseri sane et ipsi, qui non exiere cum exeuntibus; sed plane miserabiliores omnibus
hominibus, qui profecti quidem cum aliis, sed non cum aliis sunt refecti.
0338C 3. Porro si fuere qui, discumbentibus aliis, post dumeta seu diversoria quaevis absconditi latuere, homines ejusmodi jejunos
vacuosque remansisse quis nesciat? Sic et eos nihilominus, qui levitate et curiositate ducti, circumquaque vagantes, minime resederunt;
aut si qui resederunt quidem, sed non in ordine, nec in numero caeterorum. Hortamur proinde charitatem vestram et pastorali
sollicitudine admonemus, ne quis ex vobis inveniatur angulos amare, sectari latebras, quaerere diverticula; quoniam qui male agit, odit
lucem, et non venit ad lucem, ut non arguantur opera ejus (Joan. III, 20). Sed nec inveniantur in vobis, qui circumferantur omni vento
doctrinae, instabiles et inquieti, nihil 0338D in se soliditatis, nihil gravitatis habentes, tanquam pulvis, quem projicit ventus a facie
terrae. Nam de his quid dicam, quorum manus contra omnes, et manus omnium contra ipsos? Hi sunt qui separant semetipsos,
animales, spiritum non habentes; quoniam nemo in spiritu Dei loquens dicit anathema Jesu (I Cor. XII, 3). Nequissima plane et
perniciosissima pestis; quoniam universos unius obstinatio turbat, et fit omnibus discordiae fomes, materia scandalorum. Denique
Prophetam audi, qui de vinea Domini loquens: Singularis, inquit, ferus depastus est eam (Psal. LXXIX, 14). Pro hujusmodi rogo et
obsecro vos, fratres mei, fugite simulationem omnem, et angulos propriae voluntatis: fugite inquietudinem et spiritum levitatis; fugite
0339A obstinationem, et nequissimum vitium singularitatis: nisi forte, quod absit! fraudare vultis animas vestras panis edulio benedicti.
4. Jam vero, ne longius protraham vos, septem panes quibus reficiamini, isti sunt. Primus panis, verbum Dei; in quo vita hominis est,
sicut et ipse testatur (Luc. IV, 4). Secundus panis, obedientia est; quoniam meus cibus est, inquit, ut faciam voluntatem ejus qui misit
me (Joan. IV, 34). Tertius panis, meditatio sancta, de qua scriptum est: Cogitatio sancta conservabit te (Prov. IV, 6); et aeque alio in
loco nominari videtur panis vitae et intellectus (Eccli. XV, 3). Quartus panis, orantium lacrymae. Quintus vero, poenitentiae labor est.
Nec miraberis, quod laborem aut lacrymas panem dixerim, 0339B nisi forte excidit tibi quod in Propheta legisti: Cibabis nos pane
lacrymarum (Psal. LXXIX, 6): et item in alio psalmo: Labores, inquit, manuum tuarum quia manducabis, beatus es et bene tibi erit
(Psal. CXXVII, 2). Sextus panis est jucunda unanimitas socialis; panis, inquam, ex diversis granis confectus, fermentatusque gratia Dei
<alias, utique sapientia Dei>. Porro septimus panis est eucharistia; quoniam panis, inquit, quem ego do, caro mea est pro mundi vita
(Joan. VI, 52).
SERMO II. De septem misericordiis.
1. Misericordias Domini in aeternum cantabo (Psal. LXXXVIII, 2). Utquid enim mihi insipiens nescio quae cogitatio de poenitentiae
hujus onere 0339C murmurat, ut aggravet illud super cervicem meam? Aliud onus sentio, suavius quidem, sed ubique multo majus. Sic
enim onerat me miserationibus suis Deus, sic concludit, sic obruit beneficiis suis, ut onus aliud sentire non possim. Quid enim
retribuam Domino pro omnibus quae retribuit mihi? Tanta tribuit, et tanta retribuit: et tu mihi de 940 alio onere loqueris? Deficit
spiritus meus, prorsus deficit in tanta beneficiorum consideratione. Et licet dignas non sufficiam gratias agere, sed ingratitudinem
prorsus odit anima mea. Peremptoria siquidem res est ingratitudo, hostis gratiae, inimica salutis. Dico ego vobis, charissimi, quoniam
pro meo sapere nihil ita displicet Deo, praesertim 0339D in filiis gratiae, in hominibus conversionis, quemadmodum ingratitudo. Vias
enim obstruit gratiae, et ubi fuerit illa, jam gratia accessum non invenit, locum non habet. Hinc mihi, fratres, tristitia magna et dolor
continuus est cordi meo, quod nonnullos tam pronos ad levitatem, ad risum, ad otiosa et ad scurrilia verba tam faciles video: ut
pertimescam valde, ne forte plus quam expediat, divinae misericordiae sint immemores, et ingrati tam multis beneficiis suis, aliquando
deserantur 0340A a gratia, quam non ut gratiam venerantur <alias, habent>.
2. Nam de eo quid dicam, qui in murmure et impatientia obstinato perdurat animo; aut quem poenitet adhaesisse Deo, et contra morem,
et contra rationem, bonum factum poenitentia comitatur, qui sine dubio miserationibus Dei non modo non habet gratiam, sed et
contumeliam reddit? Omnino enim, quantum in se est, inhonorat eum a quo vocatus est, quisquis in ejus servitio in tristitia permanet et
rancore; eam dico tristitiam, quae secundum carnem est, et mortem operatur. Putas ergo quia major illi detur gratia; et non magis etiam
quod videtur habere, auferatur ab eo? Nonne enim jure perditum reputatur, quod ingrato donatum est? 0340B aut dedisse non poenitet,
quod periisse videtur? Oportet proinde gratum esse hominem et devotum, qui percepta gratiae munera non modo manere sibi desiderat,
sed et multiplicari. Nemo sane est qui non facile, si quaerit, inveniat, unde plurimum sit obnoxius Deo, quoniam non est qui se

