0291
IN OCTAVA PASCHAE.
SERMO I. De fide vincente, et tribus testimonis in coelo et in terra. (I Joan. V, 4-11)
1. Omne quod natum est ex Deo, vincit mundum. Postquam Unigenitus Dei non rapinam arbitratus est esse se aequalem Deo, hominis
quoque dignatus est fieri filius, et habitu inventus ut homo, non immerito jam de coelesti generatione exiguitas humana praesumit.
Neque enim indignum est Deo, eorum fieri 0292D patrem, quorum se Christus fecerit fratrem. Hinc est quod beatus Joannes (qui
saepius nobis ac studiosius hanc commendat adoptionem filiorum Dei) in ipso quoque Evangelii sui principio: Quotquot, inquit,
receperunt eum, dedit eis potestatem filios Dei fieri (Joan. I, 12). Huic ergo verbo simile est quod audivimus hodie de 906 ejus Epistola
recitari: Omne, inquit, quod natum est ex Deo, vincit mundum. Quotquod enim sunt Christi, cum Christo eos mundus odit; sed cum
Christo superatur pariter et 0293A ab ipsis. Nolite, ait, mirari si odit vos mundus: scitote quia priorem me vobis odio habuit (Joan. XV,
18). Et item: Confidite, inquit, quia ego vici mundum (Joan. XVI, 33). Sic nimirum manifesta fit sermonis illius veritas, quem ait
Apostolus: Quos praescivit, inquit (haud dubium quin Deus Pater), et praedestinavit conformes fieri imagini Filii sui (Rom. VIII, 29).
Vide conformationem. Post ipsum adoptantur, ut sit ipse primogenitus in multis fratribus; post ipsum odit mundus eos; post ipsum et
ab eis vincitur mundus.
2. Bene ergo quod natum est ex Deo, vincit mundum, ut sit testimonium coelestis generationis victoria tentationis: et sicut is qui filius
est per naturam, mundum cum suo principe triumphavit, sic et nos 0293B victores inveniamur quotquot sumus filii adoptionis. Victores
sane, sed in ipso, qui confortat nos, in quo et possumus omnia: quia haec est victoria quae vincit mundum, fides nostra. Fide siquidem
in Dei filios adoptamur: fidem in nobis mundus in maligno positus odit atque persequitur; fide quoque et vincitur, sicut scriptum est:
Sancti per fidem vicerunt regna (Hebr. XI, 33). Quidni attribuatur fidei victoria, cujus est etiam vita? Justus, inquit, ex fide vivit (Rom.
I, 17). Quoties ergo tentationi resistis, quoties vincis malignum, noli propriis tribuere viribus; noli in te, sed magis in Domino gloriari.
Quando enim fortis ille armatus tuae coderet infirmitati? Audi denique quid Dominici constitutus pastor ovilis admoneat: 0293C
Adversarius, inquit, vester diabolus, tanquam leo rugiens, circuit quaerens quem devoret; cui resistite fortes in fide (I Petr. V, 8, 9).
Vides quemadmodum sibi veritatis testimonia concinant. Paulus fide regna vicisse sanctos; Petrus principi mundi resistendum in fide;
Joannes quoque: Haec est, inquit, victoria quae vincit mundum, fides nostra.
3. Sequitur: Quis enim est qui vincit mundum, nisi qui credit quoniam Jesus est Filius Dei? Certum id quidem, fratres, omnem qui non
credit in Filium Dei, ex hoc ipso jam non modo victum esse, sed etiam judicatum. Sine fide enim impossibile est placere Deo (Hebr.
XI, 6). Verumtamen potest forte movere, quod tam multos videmus credentes Jesum Filium Dei esse, adhuc tamen mundi nihilominus
0293D cupiditatibus irretitos. Quid ergo ait: Quis est qui vincit mundum, nisi qui credit quia Jesus est Filius Dei, cum et ipse jam
mundus id credat? An non ipsi quoque daemones et credunt, et contremiscunt? Sed dico: Putasne, Filium Dei reputat Jesum, quisquis
ille est homo qui ipsius nec terretur comminationibus, nec attrahitur promissionibus, nec praeceptis obtemperat, nec consiliis
acquiescit? Nonne is, etiamsi fateatur se nosse Deum, factis tamen negat? Porro fides sine operibus mortua est in semetipsa (Jac. II,
20). Nec sane mirum videri potest si nequaquam vincit, qui nec vivit quidem.
4. Quaeris quaenam sit vivida et victoriosa fides? Illa sine dubio per quam Christus habitat in cordibus 0294A nostris. Christus enim et
virtus est, et vita nostra. Cum Christus apparuerit vita vestra, ait Apostolus, tunc et vos apparebitis cum ipso in gloria (Coloss. III, 4).
Unde gloria, nisi de victoria? aut quare cum ipso apparebimus, nisi quia in ipso et vincimus? Denique, si his tantum data est potestas
filios Dei fieri qui suscipiunt Christum, de his quoque solis intelligendum est quod dicitur: Omnis qui natus est ex Deo, vincit mundum.
Inde est quod hic quoque cum dixisset: Quis est qui vincit mundum, nisi qui credit quia Jesus est Filius Dei? ut planius faceret eam
commendari fidem per quam, ut dictum est, Christus in cordibus nostris habitat, addidit continuo de ipsius adventu, dicens: Hic est qui
venit per aquam et sanguinem, Jesus Christus. Adhuc autem 0294B supereminentiorem viam ostendens: Et Spiritus est, inquit, qui
testificatur quoniam Jesus est Filius Dei. Sane quod interponit, signanter repetens: Non in aqua solum, sed in aqua et sanguine, ad
Moysi differentiam 907 arbitror accipiendum. Moyses siquidem in aqua venit, a qua et nomen accepit ut Moyses vocaretur.
5. Recolant quibus nota est historia Veteris Testamenti, quemadmodum in Aegypto, dum parvuli omnes Israelitici germinis necarentur,
expositum in aquis Moysen tulerit filia Pharaonis (Exod. II, 3). Et vide si non manifeste Christi et in hoc ipso videtur praecessisse
figura Simili nempe cum Pharaone etiam Herodes suspicione laborans, ad eadem conversus est crudelitatis argumenta, sed eodem
modo 0294C est ipse delusus (Matth. II, 16). Utrobique pro unius suspecta persona trucidatur numerositas puerorum: utrobique qui
quaerebatur evadit. Et quomodo Moysen filia Pharaonis, ita Christum quoque Aegyptus (quae non immerito Pharaonis intelligitur filia)
suscepit conservandum. Manifeste tamen plus quam Moyses hic, utpote qui venerit non in aqua tantum, sed in aqua et sanguine. Aquae
enim multae, populi multi (Apoc. XVII, 15). Venit ergo in aqua tantum, qui congregavit quidem populum, sed populum non redemit.
Nam et ipsa quoque de servitude Aegyptia liberatio, non Moysi, sed Agni sanguine facta est, liberandos nos praefigurans a vana nostra
conversatione hujus saeculi, sanguine Agni immaculati Christi 0294D Jesu. Hic est verus legifer noster, apud quem copiosa est
redemptio. Mortuus est enim non tantum pro gente, sed ut filios Dei, qui dispersi erant, congregaret in unum. Memento sane hunc esse
Joannem, qui vidit, et testimonium perhibuit (et scimus quia verum est testimonium ejus), exiisse de latere Domini dormientis in cruce
sanguinem simul et aquam: quo videlicet dormienti novo Adae nova de latere suo proferretur pariter et redimeretur Ecclesia.
6. Sic ergo hodie quoque ad nos per aquam et sanguinem venit, ut sit aqua et sanguis testimonium adventus ejus, fideique victricis.
Non solum autem, sed testimonium est majus his, quod perhibet Spiritus veritatis. Horum trium testimonium verum certumque est, et
felix anima quae meretur illud accipere. 0295A Tres enim sunt qui testimonium dant in terra; Spiritus, aqua, et sanguis. In aqua
quidem baptismum intellige, in sanguine martyrium, in Spiritu charitatem. Spiritus enim est qui vivificat; et fidei vita, dilectio.
Denique, si quaeris quid Spiritui et charitati, respondeat Paulus: Quia charitas Dei diffusa est in cordibus nostris per Spiritum sanctum,
qui datus est nobis (Rom. V, 5). Necessario quoque Spiritus additur aquae et sanguini, cum, eodem Apostolo teste, sine charitate
quidquid habeas, nihil prosit (I Cor. XIII, 1-3).
7. Jam vero quia baptismum aqua, martyrium diximus sanguine designari; memento et unicum et quotidianum esse baptismum,
similiter et martyrium. Est enim martyrii genus et quaedam effusio 0295B sanguinis in quotidiana corporis afflictione. Est et baptismus
aliquis in compunctione cordis et lacrymarum assiduitate. Sic quippe infirmis et pusillis corde necesse est, ut quem semel pro Christo
ponere non sufficiunt, saltem mitiori quodam, sed diuturniori martyrio sanguinem fundant. Sic et baptismi sacramentum, quoniam
iterari non licet, his qui saepius in multis offendunt, frequenti oportet ablutione suppleri. Unde et Propheta: Lavabo, inquit, per
singulas noctes lectum meum; lacrymis meis stratum meum rigabo (Psal. VI, 7). Vis ergo nosse quis est qui vincit mundum? Quae in
eo vincenda sunt diligentius intuere. Siquidem et hoc ipsum beatus iste Joannes indicat, dicens: Charissimi, nolite diligere mundum;
neque ea quae in mundo sunt. 0295C Omne enim quod in mundo est, concupiscentia carnis est, concupiscentia oculorum, et ambitio
saeculi (I Joan. II, 15, 16). Hae sunt tres turmae quas fecerunt Chaldaei (Job. I, 17). Sed memini quoque sanctum Jacob fecisse tres
turmas, cum timeret a facie Esau, rediens de Mesopotamia (Gen. XXXII, 7). Et vobis ergo adversus triplex genus tentationis triplici

