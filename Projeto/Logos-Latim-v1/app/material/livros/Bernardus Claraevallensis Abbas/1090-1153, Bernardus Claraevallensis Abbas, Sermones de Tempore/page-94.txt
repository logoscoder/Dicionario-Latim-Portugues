0283
IN TEMPORE RESURRECTIONIS, AD ABBATES.
SERMO II. De lectione evangelica, «Maria Magdalene, Maria Jacobi, et Salome,» etc. (Marc. XVI, 1.)
0283C
1. Accepimus ab Apostolo habitare Christum per fidem in cordibus nostris (Ephes. III, 17). Unde videtur non incongrue intelligi posse,
tandiu Christum in nobis vivere, quandiu vivit fides. At postquam fides nostra mortua est, quodam modo Christus mortuus est in nobis.
Porro fidei vitam opera attestantur, sicut scriptum est: Opera, quae dedit mihi Pater, ipsa testimonium perhibent de me (Joan. V, 36).
Nec discrepare videtur ab hac sententia, qui fidem sine operibus mortuam asserit in semetipso (Jac. II, 20). Sicut enim corporis hujus
vitam ex motu suo dignoscimus, ita et fidei vitam ex operibus bonis. 0283D Itaque vita quidem corporis est anima, per quam movetur
et sentit; vita vero fidei charitas est, quia per illam operatur, sicut in Apostolo legis: Fides quae per dilectionem operatur (Galat. V, 6).
Unde et refrigescente charitate fides moritur, sicut corpus anima recedente. Tu ergo si videris hominem in bonis operibus strenuum, et
fervore conversationis hilarem; vivere in eo fidem non dubites, indubitata tenens vitae illius argumenta. Sed sunt nonnulli, qui, cum
spiritu coeperint, heu! carne postea consummantur. Scimus autem quia jam tunc non permaneat in eis spiritus vitae, quia scriptum est:
Non permanebit spiritus meus in homine in aeternum, quia caro est (Gen. VI, 3). Quod si non permanet spiritus, haud dubium quin
excidat charitas, quae nimirum 0284C diffusa est in cordibus nostris per Spiritum sanctum qui datus est nobis (Rom. V, 5).
2. Porro fidei vitam, ut jam diximus, in charitate constituit, qui fidem per dilectionem perhibuit operari. Hinc ergo colligitur, recedente
Spiritu fidem mori: quoniam Spiritus est qui vivificat (Joan. VI, 64). Denique, si sapere secundum carnem mors est (Rom. VIII, 6); non
dubium quin illi quos vivere laetabamur, quandiu facta carnis spiritu mortificabant, secundum carnem viventes plangendi sint tanquam
mortui. Unde et in eodem apostolo legis: Si, inquit, secundum carnem vixeritis, moriemini; si autem spiritu facta carnis
mortificaveritis, vivetis (ibid., 13). Vae tibi, quicunque es, canis reversus ad vomitum, et sus lota in volutabro luti (II Petr. 0284D II,
22)! Non ad eos tantum loquor qui corpore, sed etiam eos qui corde redeunt in Aegyptum, saeculi hujus oblectamenta sectantes, ac
proinde fidei vitam, quae est charitas, non habentes. Si quis 900 enim diligit mundum, non est charitas Patris in eo (I Joan. II, 15). Quis
magis mortuus eo, qui fovet ignem in sinu, peccatum in conscientia; nec sentit, nec expavescit, nec excutit?
3. Ecce igitur Christus in sepulcro, fides mortua est in animo. Quid faciemus ei? Quid fecerunt sanctae mulieres, quae solae ex
omnibus suis ampliori tenebantur affectu? Emerunt aromata, ut venientes ungerent Jesum. Nunquid ut suscitarent? Et nos scimus,
fratres, quia suscitare nostrum non est, sed ungere nobis incumbit. Cur hoc? Nempe ne feteat 0285A qui hujusmodi est ne sit caeteris
odor mortis, ne pereffluat, et penitus dissolvatur. Emant proinde aromata sua tres mulieres, mens, lingua, manus. De his enim, ut
arbitror, Petrus mandatum accepit tertio pascere gregem Domini (Joan. XXI, 17). Pasce, inquit, mente, pasce ore, pasce opere; pasce
animi oratione, verbi exhortatione, exempli exhibitione.
4. Quaerat igitur meus aromata sua: ante omnia compassionis affectum, dehinc rectitudinis zelum, et inter haec discretionis spiritum
non omittat. Quoties enim peccantem videris fratrem, continuo procedere debet compassionis affectus, tanquam cognatus humanitati,
quippe quem concipis ex teipso. Vos, inquit Apostolus, qui spirituales estis, instruite hujusmodi in spiritu lenitatis, considerans 0285B
teipsum, ne et tu tenteris (Galat. VI, 1). Et cum exiret Dominus bajulans sibi crucem, et plangerent super eum, nondum quidem omnes
tribus terrae, sed mulieres paucae, conversus ad eas: Filiae, inquit, Jerusalem, nolite flere super me, sed super vos ipsas flete, et super
filios vestros (Luc. XXIII, 28). Ordinem diligenter attende. Super vos, inquit, primo; deinde super filios vestros. Temetipsum attende,
ut alii noveris compati, ut arguas in spiritu lenitatis. Teipsum considera, ne et tu tenteris. Sed, quia exemplum efficacius persuadet et
altius imprimit animo, mitto vos ad sanctum illum senem, qui cum audisset peccasse unum ex fratribus, amarissime flebat, inquiens:
«Ille hodie, et ego cras (In Vitis Patrum).» Qui sic flebat super se, putas quia non compassus 0285C sit fratri? Hic itaque compassionis
affectus multis quidem prodest, quia animus liberalis contristare, quem pro se viderit anxium, erubescit.
5. Sed quid agimus, quod nonnulli dura cervice et atrita sunt fronte, ut quo magis eis compatimur, tanto magis nostra et compassione et
patientia abutantur? Nonne sicut compatiebamur fratri, ita ipsi justitiae compatiendum est, quam videmus tam impudenter abjici, tam
imprudenter provocari? Scio quia, si qua in nobis est charitas, contemptum hunc Dei ferre aequanimiter non possumus. Hic est zelus
justitiae, quo adversus deliquentes accendimur, tanquam pietate ducti erga eam, quam contemni videmus, justitiam Dei. Verumtamen
oportet ut 0285D priora sibi vindicet compassionis affectus. Alioquin in spiritu vehementi conterimus naves Tharsis, conterimus
quassatum calamum, exstinguimus linum fumigans.
6. Sed, cum uterque aderit, videlicet et compassionis affectus, et zelus justitiae; necesse est ut adsit spiritus discretionis, ne forte, cum
oporteat hunc exhiberi, ille procedat, et indiscretio ipsa confundat universa. Habeat itaque mens nostra tertium, scilicet spiritum
discretionis, ut miscens apte temporibus tempora, opportune aemulari et nihilominus ignoscere sciat. Samaritanus sit, custodiens et
observans quando oleum misericordiae, quando vinum fervoris exhibeat. Et ne forte meum putetis inventum, prophetam audite in
Psalmo, haec eadem et 0286A eodem ordine postulantem: Bonitatem, inquit, et disciplinam, et scientiam doce me (Psal. CXVIII, 66).
7. Sed unde haec nobis? Neque enim talia profert virtutum germina terra cordis nostri, sed magis spinas et tribulos germinat nobis.
Emere ergo oportet. A quo autem emenda sunt? Ab eo utique qui ait: Venite, emite absque argento et absque ulla commutatione 901
vinum et lac (Isa. LV, 1). Non ignoratis quid lactis dulcedo, quid vini designet austeritas. Quid est autem emere sine argento et sine
commutatione? Non talis est emptio apud amatores hujus saeculi; sed apud auctorem saeculi alia esse non potest. Propheta enim dixit
Domino: Deus meus es tu, quoniam bonorum meorum non eges (Psal. XV, 2). Quam igitur commutationem ei dabit homo 0286B pro
gratia sua, qui nullius eget, et cujus sunt universa? Gratia gratis datur: etiam cum emitur, gratis emitur; quia quod datur pro ea, nobis
melius retinetur.
8. Tria ergo aromata mentis nummo propriae voluntatis emenda sunt. Quam quidem dimittentes nihil amittimus, etiam et lucramur
plurimum, commutantes illam in melius, ut communis fiat quae propria fuit. Porro communis voluntas charitas est. Emimus ergo
absque commutatione, recipientes quod non habuimus, et quod habuimus, melius retinentes. Quando vero compatietur fratri, qui in
propria voluntate nescit compati nisi sibi? aut quando amans seipsum diliget justitiam, et odio habebit iniquitatem? Simulare quidem
potest ante oculos hominum, etiam et semetipsum 0286C seducere, ut, cum privato amore vel odio ducitur, compassionis affectum, aut
zelum putet esse justitiae. Verum facile est nosse quam sint aliena a propria voluntate, quae propria sunt charitatis, cui illa recta fronte
contrariam se constituit. Nam charitas benigna est, charitas super iniquitate non gaudet (I Cor. XIII, 4, 6). Jam de spiritu discretionis
scimus, quia nihil sic illum exstinguit quomodo voluntas propria, subvertens corda hominum, et rationis oculos claudens. Emenda
proinde sunt tria mentis aromata, affectus compassionis, rectitudinis zelus, et spiritus discretionis, nummo, ut dictum est, propriae
voluntatis.
9. Linguae quoque aromata tria nihilominus sunt: 0286D modestia in increpando, copia in exhortando, efficacia in persuadendo. Vis
habere haec aromata? Eme illa a Domino Deo tuo. Eme, inquam, et sicut priora, sine ulla commutatione: ut aliquid recipias, perdas
nihil. Eme a Domino moderatam correptionem, quia omnino magnum quoddam bonum et datum optimum est, et quod habeant pauci.

