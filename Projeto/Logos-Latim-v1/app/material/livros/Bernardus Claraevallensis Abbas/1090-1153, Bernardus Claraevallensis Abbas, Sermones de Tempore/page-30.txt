6. Quid tamen de his loquor qui didicerunt, ex his quae passi sunt, compassionem, quando et ipsi nos angeli sancti desiderant? Nonne
de vermiculis istis, et de pulvere isto restaurandi sunt muri coelestis 0093B Jerusalem? Putatis quantum desiderant cives coelestes
instaurari civitatis suae ruinas? Quomodo solliciti sunt ut veniant lapides vivi, qui coaedificentur eis? quomodo discurrunt medii inter
nos et Deum, fidelissime portantes ad eum gemitus nostros, et ipsius nobis gratiam devotissime reportantes? Plane non dedignabuntur
ut simus eorum socii, quorum facti sunt jam ministri. Nonne enim omnes administratorii sunt spiritus, in ministerium missi propter eos
qui haereditatem 760 capiunt salutis? (id. I, 14) Festinemus, obsecro, dilectissimi, festinemus: tota nos multitudo coelestis curiae
exspectat. Exsultare angelos fecimus, quando conversi sumus ad poenitentiam; proficiamus, et festinemus complere de nobis eorum
laetitiam. Vae tibi, quicunque es qui 0093C deliberas redire ad lutum, reverti ad vomitum! Putasne placatos habebis in judicio, quos
tanto et tam sperato privare vis gaudio? Exsultaverunt cum nos ad poenitentiam venimus, tanquam super his quos ab ipsa inferi porta
cernerent revocari. Quid nunc erit, si ab ipsa paradisi janua reverti viderint, et abire retrorsum eos qui jam pedem alterum in paradiso
posuerunt? Nam etsi corpora inferius, sed corda sursum.
7. Currite, fratres, currite; non soli angeli, sed et ipse angelorum vos Creator exspectat. Nuptiae paratae sunt, sed nondum plena domus;
adhuc exspectantur de quibus nuptiae impleantur. Exspectat vos Pater et desiderat, non solum propter nimiam 0093D charitatem suam
qua dilexit vos (unde et Unigenitus, qui in sinu Patris est, ipse et enarravit, Pater, inquiens, amat vos (Joan. XVI, 27); sed propter
semetipsum, sicut loquitur per prophetam: Propter memetipsum ego faciam, non propter vos (Ezech. XXXVI, 22). Quis enim
implendum dubitet quod promisit Filio, dicens: Postula a me, et dabo tibi gentes haereditatem tuam (Psal. II, 8). Et alibi, Sede a
dextris meis, donec ponam inimicos tuos scabellum pedum tuorum? (Psal. CIX, 1). Non conterentur omnes inimici ejus, dum nos, qui
sumus membra ejus, aliquatenus impugnabunt. Non implebitur haec promissio, donec novissima inimica destruatur mors. Nam de Filio
quis nesciat quantum desideret fructum nativitatis, et totius vitae quam 0094A gessit in carne, denique fructum crucis et mortis suae,
praetium sanguinis pretiosi? Nonne traditurus est regnum Deo et Patri, quod acquisivit? Nonne ei restauraturus est creaturas suas, pro
quibus Pater illum misit in terras? Exspectat nos et Spiritus sanctus. Est enim charitas et benignitas, in qua praedestinati sumus ab
aeterno: nec dubium quin praedestinationem suam velit impleri.
8. Ergo quia paratae sunt nuptiae, et omnis nos curiae coelestis frequentia desiderat et exspectat; curramus non quasi in incertum;
curramus desideriis et profectu virtutum. Proficere, proficisci est. Dicamus singuli: Aspice in me, et miserere mei, secundum judicium
diligentium nomen tuum (Psal. CXVIII, 132). Non sicut ego merui, sed sicut illi 0094B decreverint, miserere. Dicamus item, Sicut
fuerit voluntas in coelo, sic fiat: itemque, Fiat voluntas tua (Matth. VI, 10). Scimus quoniam scriptum est, Si Deus pro nobis, quis
contra nos? Aut quis accusabit adversus electos Dei? (Rom. VIII, 31, 33). An non licet, inquit, mihi facere quod volo? (Matth. XX,
15). Haec sit interim consolatio nostra, charissimi, donec egrediamur, et Dominus sit nobiscum. Qui magna sua misericordia ad beatam
illam egressionem, et ad clarum illud cras nos perducat, et in hoc quoque proximo cras visitare nos, et nobiscum esse dignetur: ut si
quis forte in tentatione qualibet detinetur, ipso miserante qui praedicare venit clausis apertionem, cras egrediatur; ut cum gaudio
salutari suscipiamus coronam parvuli Regis nostri, 0094C ipso praestante, qui cum Patre et Spiritu sancto vivit et regnat Deus per
omnia saecula saeculorum. Amen.
SERMO III. In illud: Hodie scietis quia veniet Dominus, et mane videbitis gloriam ejus. Exod. cap. XVI, V\V\. 6, 7.
1. Quique terrigenae, et filii hominum, audite Vos qui in pulvere estis, expergiscimini et laudate: quia veniet medicus ad aegrotos,
redemptor ad venditos, ad errantes via, ad mortuos vita. Venit quippe qui projiciat in profundum maris omnia peccata nostra, qui sanet
omnes infirmitates nostras, qui nos propriis humeris ad propriae dignitatis reportet 761 originem. Magna est ista potentia: sed plus
0094D est miranda misericordia, quod sic venire voluit, qui potuit subvenire. Hodie, inquit, scietis quia veniet Dominus. Verba haec
quidem suo loco et tempore in Scriptura posita sunt: sed non incongrue illa Vigiliae Dominicae Nativitatis Ecclesia mater aptavit.
Ecclesia, inquam, illa quae secum habet consilium et spiritum Sponsi et Dei sui, cui dilectus inter ubera commoratur, ipsam cordis sui
sedem principaliter possidens et conservans. Nimirum ipsa est quae vulneravit cor ejus, et in ipsam abyssum secretorum Dei oculum
contemplationis immersit, ut et illi in suo, et sibi in ejus corde perennem faciat mansionem. Cum ergo ipsa in Scripturis divinis verba
vel alterat vel alternat; fortior est illa compositio, quam positio prima verborum: et fortassis tanto fortior, 0095A quantum distat inter
figuram et veritatem, inter lucem et umbram, inter dominam et ancillam.
2. Hodie scietis quia veniet Dominus. Secundum aestimationem meam duo in verbis istis dies nobis expressius commendantur. Primus,
qui a primi hominis lapsu labitur usque ad finem mundi; dies, cui sancti saepius maledixisse noscuntur. Ab illa enim lucidissima die, in
qua conditus fuerat Adam, ejectus est; et in has rerum contrusus angustias, diem tenebrosum incurrit, et pene a lumine veritatis
exstinctus. In hac die nascimur universi, si tamen dies debet et non potius nox vocari: nisi quod lumen rationis quasi quamdam
scintillulam nobis insuperabilis illa misericordia dereliquit. Secunda vero dies erit in splendoribus sanctorum in perpetuas 0095B
aeternitates, cum inclaruerit illud serenissimum mane, qui est misericordia repromissa, et absorpta erit mors in victoria: cum dimotis
umbrie et tenebris, splendor verae lucis sursum et deorsum, intus et exterius cuncta pariter occupabit. Auditam fac mihi mane
misericordiam tuam, ait sanctus (Psal. CXLII, 8); et, Repleti sumus mane misericordia tua (Psal. LXXXIX, 14, 9). Sed ad nostrum
diem revertamur, qui tanquam custodia in nocte pro sua brevitate dicitur, qui tanquam nihilum et inane ab illo familiari Spiritus sancti
organo nominatur, cum dicit, Quoniam omnes dies nostri defecerunt: et, Defecerunt sicut fumus dies mei: et, Dies mei sicut umbra
declinaverunt (Psal. CI, 4, 12). Parvi et pessimi sunt omnes dies vitae meae (Gen. XLVII, 9), ait ille 0095C sanctus patriarcha, qui vidit
Dominum facie ad faciem, qui cum eo tam familiariter loquebatur. Et quidem in hac ipsa die homini Deus rationem praestat, tribuit
intelligentiam: sed necesse est ut exeuntem de hoc mundo illuminat lumine scientiae suae, ne, si de domo carceris et umbra mortis
exstinctus exierit, illuminari non valeat in aeternum. Ideo quippe Unigenitus Dei, sol justitiae, tanquam immensi et praeclari luminis
cereus, in hujus mundi carcerem illuminatus est et accensus; ut omnes qui illuminari voluerint, ad illum accedant, illique jungantur, ut
nihil medium inter illos sit et ipsum. Peccata enim nostra separant inter nos et Deum. Sed illis sublatis, vero lumini illuminandi et quasi
0095D concorporandi connectimur in idipsum: sicut lumen exstinctum lumini lucenti et ardenti sine aliquo medio conjungitur ut
illuminetur, quatenus per exemplum visibilium, effectes rerum invisibilium cognoscamus.
3. Ad hoc igitur tam magnum et praefulgidum sidus, juxta prophetam, illuminemus nobis lumen scientiae (Osee, X, 12, juxta LXX.),
priusquam de mundi hujus tenebris exeamus, ne de tenebris transeamus ad tenebras, et tenebras sempiternas. Quae est autem ista
scientia? Profecto scire quia veniet Dominus, etsi quando veniet, scire non possumus. Hoc est illud totum quod postulatur a nobis. At
inquis 0096A ista scientia omnium est. Quis enim nesciat, vel nomine tenus fidelis, quia veniet Dominus; quia venturus est judicare
vivos et mortuos, et reddere unicuique juxta opera sua? Non omnium ista est scientia, fratres mei, sed nec multorum: Paucorum 762
est, quia revera pauci sunt qui salvantur. Putasne quia illi qui, cum male fecerunt, laetantur et exsultant in rebus pessimis (Prov. II, 14.),
vel sciant, vel recogitent quia veniet Dominus? Si dixerint ipsi, tu noli credere: quia qui dicit se nosse Deum, et mandata ejus non
custodit, mendax est (I Joan II, 4.). Confitentur, ait Apostolus, se nosse Deum, factis autem negant (Tit. I, 16.): quia fides sine operibus
mortua est (Jac II, 20). Non enim se ita omni impuritate polluerent, si Dominum venturum scirent 0096B vel formidarent; sed
vigilarent utique, et non sinerent tam graviter perfodi conscientias suas.

