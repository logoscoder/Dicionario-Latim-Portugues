0343
PRO DOMINICA I NOVEMBRIS.
SERMO I. De verbis Isaiae, VI, 1, «Vidi Dominum sedentem,» etc.
0343D
1. Vidi Dominum sedentem super solium excelsum 0344D et elevatum, et plena erat omnis terra majestate ejus. Sublimis quaedam
visio prophetico nobis sermone describitur. Vidi, inquit, Dominum sedentem. Magnum 0345A spectaculum, fratres, et beati oculi qui
viderunt. Quis non toto desiderio concupiscat tantae majestatis gloriam contemplari? Hoc quippe sanctorum omnium unicum semper
desiderium fuit. Ipse est enim in quem desiderant angeli prospicere, quem videre vita aeterna est. Sed aliam, fratres, audio prophetae
ejusdem, et ejusdem Domini longe dissimilem visionem. Siquidem Isaias iste est, qui in alio loco sic loquitur: Vidimus eum, et non
erat ei species neque decor; et aestimavimus eum tanquam leprosum (Isai. LIII, 2), etc. Ubi illud primum considerandum est, quod
communis illa, haec propheticae praerogativae propria videatur. Non sine causa sane ibi, vidimus, scriptum est; et hic, vidi: nisi ut illam
quidem intelligas esse communem, hanc vero 0345B excellentiae singularis. Siquidem absque specie et decore 944 vidit eum, et
sprevit Herodes: viderunt ipsi quoque Judaei, qui et dinumeraverunt omnia ossa ejus. Jam vero super hac visione beata manifeste
propheta denuntians ait: Tollatur impius, ne videat gloriam Dei (Isai. XXVI, 10).
2. Multifarie ergo multisque modis non solum locutus in prophetis, sed et visus est a prophetis. Agnovit eum David minoratum ab
angelis; Jeremias etiam vidit eum in terris cum hominibus conversantem; Isaias modo super solium excelsum, modo non solum infra
angelos aut inter homines, sed tanquam leprosum se vidisse testatur, id est non in carne tantum, sed in similitudine carnis peccati.
0345C Tu quoque si desideras videre sublimem, humilem prius Jesum videre curato. Intuere prius exaltatum in deserto serpentem, si
videre desideras regem in solio residentem. Ista te humiliet visio, ut illa exaltet humiliatum. Reprimat et sanet ista tumorem tuum, ut
illa repleat et satiet desiderium tuum. Exinanitum vides? non sit otiosa visio, quia exaltatum otiose videre non poteris. Similis eris illi,
cum videris eum sicuti est: esto et nunc similis ei, videns eum sicut propter te factus est. Si enim ne in humilitate quidem similitudinem
ejus abnuis, certa tibi sublimitatis quoque similitudo debetur. Nunquam ille socium tribulationis a communione gloriae patietur arceri.
Denique usque adeo non dedignatur passionis suae consortem et in regnum admittere 0345D secum, ut in cruce confitens latro eadem
die cum eo fuerit in paradiso. Hinc est quod ait etiam ad apostolos: Vos estis qui permansistis mecum in tribulationibus meis, et ego
dispono vobis regnum (Luc. XXII, 28, 29). Quia ergo si compatimur, et conregnabimus: sit interim meditatio nostra, fratres, Christus,
et hic crucifixus. Ipsum ponamus signaculum super cor, signaculum super brachium nostrum. Ipsum amplectamur brachiis quibusdam
vicariae dilectionis, ipsum sequamur studio piae conversationis. Hoc enim iter, quo ostendatur et nobis ipse, qui est 0346A salutare
Dei: sane non jam sine specie et decore, sed in claritate tanta, ut majestas ejus repleat orbem terrarum.
3. Opportune siquidem visione prima, tanquam hiemali adhuc tempore, non super solium, sed in inferiori atque humiliori habitatione
videtur. Duplicem quippe solet habere magna domus quaelibet mansionem, aestivam superius, inferius hiemalem. Igitur dum ipsa
etiam discipulorum corda brumali adhuc glacie stringerentur, et Petrus quoque non minus gelido corde, quam corpore calefaceret se ad
prunas; tempus omnino non erat habitandi in solio, vel potius apparendi. At ubi cantabitur canticum novum: Hiems abiit et recessit,
flores apparuerunt in terra nostra (Cant. II, 11, 12); opportune jam 0346B tunc ascendetur in solium, et habitabit Dominus in excelso.
4. Puta ergo Isaiam, cum haec loqueretur, illius gloriam temporis oculo praevidisse prophetico: Vidi, inquit, Dominum sedentem super
solium excelsum, etc. Sed quid putamus? quale est solium istud, fratres? Neque enim Altissimus in manifestis vel manufactis inhabitat.
Nulla omnino materia corporalis apta tanto solio, tantae fabricae congrua, digna tanto habitatore videtur. Vivis est construenda
lapidibus fabrica spiritualis, quam vera et aeterna Vita sua inhabitatione dignetur. Quod si minus tanto aedificio sufficit angelica
creatura, praevaricatorum utique minorata praecipitio: suscitet certe de terra inopem, et de pulvere erigat pauperem, ut 0346C collocet
eum cum principibus, et solium gloriae compleat. Et fortassis propterea ipse qui vidit, non modo excelsum solium; sed et elevatum
quoque describit: ut proinde et angelorum stabilis celsitudo, et hominum misericors elevatio designetur. Quae sequuntur, diligentiorem
et ipsa considerationem desiderare videntur: ideoque sufficiat hodie vel coepisse.
945 SERMO II. De verbis Isaiae prophetae, VI, 1, 3.
1. Plena erat, ait contemplator noster de eo, quem super solium viderat, majestate ejus omnis terra. Adveniat, Domine, regnum tuum,
ut majestate tua sicut coelum repletur, repleatur et terra. 0346D Utquid enim princeps hujus mundi tanto ubique furore debacchatur,
nisi quia terra data est in manus impii? Sed haec est hora ejus, et potestas tenebrarum. Erit certe quando qui in coelo locum non habuit,
et ab ipsa quoque terrae superficie exturbabitur miser, cavernis utique subterraneis recludendus. Hinc quippe propheta David
sanctorum prosperitate praemissa, de maligno et angelis seu membris ejus adjecit, et ait: Non sic impii, non sic, sed tanquam pulvis,
quem projicit ventus a facie terrae (Psal. I, 4). Nulla jam tunc tentandi facultas erit. 0347A inquietandi nulla libertas; possibilitas nulla
nocendi. Replebitur majestate Domini omnis terra, quando jam voluntatis ejus transgressio nulla erit; magis autem quando creatura ipsa
liberabitur a servitute corruptionis hujus, propter quam ingemiscit et parturit usque adhuc. Erit enim coelum novum, et terra nova; ut
quaqua verteris oculos, in ipsa tibi rerum facie, divina videatur quodammodo resplendere majestas.
2. Sed et est tibi altera quaedam terra propinquior, et super hac amplior, justiorque sollicitudo. Nemo quippe carnem suam odio habuit
(Ephes. V, 29). Consolare ergo eam, ut et ipsa requiescat in spe: audiens nimirum, quia replebitur majestate Domini omnis terra.
Quomodo enim nunc carnem nostram, 0347B dilectissimi, majestas divina repleat, cum et magnus ille Paulus, primitias tantum spiritus
habens, ingemiscat miserabiliter satis, et dicat: Scio quia non est in me, hoc est in carne mea, bonum? (Rom. VII, 18.) Et certe jam non
dominabatur peccatum in ejus mortali corpore (Rom. VI, 12). Nota tamen adhuc, et corpus mortale perhiberi, et peccati quoque solum
dominium negari. Erat enim etiam tunc lex peccati in membris ejus (Rom. VII, 23), quam quidem majestatis plenitudo cum venerit,
prorsus excludet. Non solum autem, sed et novissima inimica destruetur mors. Replebitur ergo majestate Domini terra nostra, quando
prorsus de medio fiet et peccati omnis sensus, et debitum mortis. Replebitur, inquam, omnis terra nostra Domini majestate, 0347C
quando resurrectionis gloria vestietur, induet immortalitatis stolam, configurabitur denique claritati corporis Christi. Salvatorem
siquidem exspectamus, qui reformabit corpus humilitatis nostrae, configuratum corpori claritatis suae (Philipp. III, 20). Quid adhuc
murmuras, caro misera, quid adhuc recalcitras, et adversus spiritum concupiscis? Si te humiliat, si castigat, si redigit in servitutem; id
profecto in tuo genere non minus tua interest quam ipsius. Quid eis invides, qui de operibus vermium, et murium pellibus ingloriam
plane gloriam mendicare non erubescunt, cultu indigno viris, interdicto et mulieribus; semetipsos dehonestantes potius quam ornantes?
Reforment ipsi, aut magis certe deforment 0347D corpora sua; te si fueris corpus humilitatis, reformabit idem artifex qui formavit.
Illam, si non desipis, praestolabere manum, ut quod fecit, ipsa reficiat.
3. Jam vero quid in ipsa prophetica visione sequatur attende: Et ea, inquit, quae sub ipso erant, replebant templum. Propterea sane
dixit: Humiliare sub potenti manu Dei, ut exaltet te in tempore visitationis (I Petr. V, 6). Vide ut sub ipso inveniaris, alioquin non
poteris esse cum ipso. Quid enim? putas, indifferenter admittet homines in illud tantae beatitudinis templum, qui ne ipsos quidem

