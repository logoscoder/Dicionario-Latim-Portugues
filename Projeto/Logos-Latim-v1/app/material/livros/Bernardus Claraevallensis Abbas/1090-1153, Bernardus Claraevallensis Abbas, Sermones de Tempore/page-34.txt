Parietem istum, corpus tuum intellige, quod obstaculum impedit, ut eum qui prope est, nondum valeas intueri. Propterea Paulus ipse
dissolvi cupit, et cum Christo esse (Philipp. I, 23), et exclamans miserabilius: Infelix, inquit, ego homo, quis me liberabit de corpore
mortis hujus? (Rom. VII, 24.) Sic et propheta in Psalmo: Educ, inquit, de carcere animam meam, ad confitendum nomini tuo (Psal.
CXLI, 8).
SERMO V. In illud, «Sanctificamini hodie, et estote parati: die enim crastina videbitis majestatem Dei in vobis.» Respons. in vigilia
Nativ. Dom.
0105D
1. Celebraturi Dominicae Nativitatis ineffabile sacramentum, jure quidem monemur, fratres, in omni sanctificatione praeparari. Adest
enim Sanctus sanctorum, adest ipse qui dixit: Sancti estote, quia et ego sanctus sum, Dominus Deus vester (Levit. XIX, 2). Alioquin
quomodo dabitur sanctum canibus, et margarita porcis, nisi prius illi ab iniquitate, isti ab illicita voluptate purgati, de caetero tota
sollicitudine fugiant, illi quidem vomitum, isti volutabrum luti? Suscepturus olim divina mandata carnalis Israel, sanctificabatur in
justitiis carnis, in baptismatibus variis, in muneribus et hostiis, quae non poterant juxta conscientiam perfectum facere servientem.
Verum haec quidem omnia transiere, nimirum usque 0106A ad tempus correptionis imposita, quod utique jam advenit. Opportune
igitur ex hoc jam perfecta nobis indicitur sanctificatio, interna mandatur ablutio, exigitur munditia spiritualis, dicente Domino: Beati
mundo corde, quoniam ipsi Deum videbunt (Matth. V, 8). Ad hoc vivimus, fratres, ad hoc nati, ad hoc vocati sumus, ad hoc nobis dies
hodiernus illuxit. Erat aliquando nox, quando nemo poterat haec operari. Erat nox in universo orbe ante veri luminis ortum, ante Christi
nativitatem. Erat nox etiam singulis quibuscumque nostrum ante suam cujusque conversionem et internam regenerationem.
2. An non profundissima nox, et densissimae tenebrae erant super universam faciem terrae, cum olim patres nostri factitios colerent
deos, et insano penitus 0106B sacrilegio ligna et lapides adorarent? An non etiam cuique nostrum caliginosa nox erat, cum tanquam
sine Deo in hoc saeculo viveremus, cum ambularemus post concupiscentias nostras, cum sectaremur carnis illecebras, cum
obtemperaremus desideriis saecularibus, cum exhiberemus membra nostra arma iniquitatis peccato, cum serviremus iniquitati ad
iniquitatem, in quibus nunc merito erubescimus tanquam operibus tenebrarum? Qui dormiunt, nocte dormiunt, Apostolus ait; et qui
ebrii sunt, nocte ebrii sunt (I Thess. V, 7). Et haec quidem fuistis, sed excitati estis, sed sanctificati estis, si tamen filii lucis estis et filii
diei, non noctis neque tenebrarum. Siquidem praeco diei est etiam qui clamat: Sobrii estote, et vigilate (I Petr. V, 8). Et Judaeis
loquebatur 0106C in Pentecoste de condiscipulis: Quomodo hi ebrit sunt, cum sit hora diei tertia? (Act. II, 15.) Hoc enim est quod ait
ejus coapostolus: Nox praecessit, dies autem appropinquavit. Abjiciamus ergo opera tenebrarum, et induamur arma lucis; sic ut in die
honeste ambulemus (Rom. XIII, 12, 13). Abjiciamus, inquit, opera tenebrarum, somnolentiam scilicet et ebrietatem (quoniam, ut supra
meminimus, qui dormiunt, nocte dormiunt; et qui ebrii sunt, nocte ebrii sunt), ut, tanquam in die, non dormitemus, sed ambulemus;
atque hoc quidem honeste, non temulente. Vides hominem, cujus ad omne bonum dormitat anima prae taedio? in tenebris est usque
adhuc. Vides inebriatum absinthio, sapientem plus 0106D quam oportet, non ad sobrietatem; cujus nec oculus visu, nec auris impleatur
auditu: qui pecuniam aut simile aliquid diligens, non satietur, longam instar hydropici sitim bibens? filius noctis est et tenebrarum. Nec
facile separantur haec duo, dicente Scriptura, Quoniam in desideriis est omnis otiosus; hoc est, in 770 ebrietate omnis somnolentus.
Sanctificemur ergo hodie, et parati simus, parati quidem hodie nocturnum excutiendo soporem; porro sanctificati nihilominus tanquam
in die ab ebrietate nocturna, cupidinis noxiae frenando furorem. In his enim duobus mandatis tota lex pendet, et prophetae, quae sunt
declinare a malo, et facere bonum.
3. Verum hoc hodie: nam crastina nec in sanctificatione 0107A erit, nec in praeparatione, sed in visione utique majestatis. «Crastina,»
inquit, «die videbitis majestatem Dei in vobis.» Hoc est quod ait patriarcha Jacob: Cras mihi respondebit justitia mea (Gen. XXX, 33).
Hodie enim justitia colitur, cras respondebit: hodie exercetur, cras fructificabit. Alioquin quod non seminaverit homo, nec metet. Nec
enim tunc videbit majestatem, qui contempserit interim sanctitatem: nec orietur ei Sol gloriae, cui Sol justitiae ortus non fuerit: nec
illucescet ei dies crastina, cui non luxerit hodierna. Nimirum idem ipse, qui hodie quidem nobis factus est a Deo Patre justitia,
apparebit cras vita nostra, ut et nos cum eo appareamus in gloria. Hodie enim parvulus nascitur nobis, ut non apponat homo
magnificare se 0107B ipsum, sed convertamur magis, et efficiamur sicut parvuli: cras exhibebitur magnus Dominus et laudabilis nimis,
ut ipsi quoque magnificemur in laude, cum videlicet erit unicuique laus a Deo. Nimirum quos hodie justificaverit, cras magnificabit, et
consummationi sanctitatis succedet visio majestatis. Nec inanis visio, quae nonnisi in similitudine constat: similes enim ei erimus,
quoniam videbimus eum sicuti est. Unde et hic quoque non simpliciter dicitur: «Videbitis majestatem Dei,» sed additur signanter, «in
vobis.» Hodie nimirum, tanquam in speculo, nos in eo videmus, dum nostra suscipit: cras videbimus eum in nobis, quando jam sua
donabit, cum ostendet nobis se ipsum, et assumet nos 0107C ad se ipsum. Hoc est quod transeuntem sese ministraturum fore promisit
(Luc. XII, 37), de cujus interim plenitudine accipimus: non sane gloriam pro gloria, sed gratiam pro gratia, sicut scriptum est, Gratiam
et gloriam dabit Dominus (Psal. LXXXIII, 12). Ne ergo contemnas priora munera, si sequentia concupiscis: nec fastidias prius
edulium, si vis accipere quae sequuntur; vel pro ipso ferculo in quo apponitur, quod apponitur sumere non recuses. Ferculum enim
imputribile fecit sibi Pacificus noster, corpus incorruptibile aptans sibi: in quo salutis epulas ministraret. Non dabis, inquit, Sanctum
tuum videre corruptionem (Psal. XV, 10). Illud utique de quo Gabriel ad Mariam: Quod nascetur, ait, ex te Sanctum, vocabitur Filius
Dei (Luc. I, 35).
0107D 4. Ab hoc igitur Sancto hodie sanctificemur, ut majestatem ejus, ubi dies illa aspiraverit, videamus. Siquidem dies sanctificatus
illuxit nobis, dies salutis, non gloriae aut felicitatis. Denique donec passio Sancti sanctorum annuntiatur, qui nimirum in parasceve
passus est, id est, in die praeparationis, merito omnibus dicitur: Sanctificamini hodie, et estote parati.» Sanctificamini magis ac magis,
de virtute in virtutem proficiendo, et estote parati perseverando. In quibus tamen sanctificabimur? Legi de quodam, dicente Scriptura,
quoniam in fide et lenitate ipsius sanctum fecit illum (Eccli. XLV, 4). Neque enim hominibus sine lenitate, non plus quam Deo sine
fide, placere possibile est. Merito sane in his monemur esse 0108A parati, quibus et Deo conveniamus, cujus majestatem visuri sumus,
et nobis invicem, ut in nobis eam pariter videamus. Propterea siquidem oportet nos providere bona non solum coram Deo, sed etiam
coram hominibus, ut non tantum Regi nostro, sed et concivibus nostris et commilitonibus nostris grati esse possimus.
5. Et quidem ante omnia fides quaerenda est, de qua legitur: Fide mundans corda eorum (Act. XV, 9). Beati enim mundo corde,
quoniam ipsi majestatem Dei videbunt (Matth. V, 8). Crede ergo te Deo, committe te ei, jacta in eum cogitatum tuum, et ipse te
enutriet; ut fiducialiter dicas: Dominus sollicitus est mei (Psal. XXXIX, 18). Neque enim hoc sapiunt homines amantes se ipsos,
homines scioli, solliciti pro 771 se ipsis, curam 0108B carnis perficientes in desideriis, surdi ad vocem dicentis: Omnem sollicitudinem
vestram projicientes in eum: ipsi enim cura est de vobis (I Petr. V, 7). Nam sibi quidem ipsi fidere, non fidei, sed perfidiae est: nec
confidentiae, sed diffidentiae magis, in semetipso habere fiduciam. Is vere fidelis est, qui nec sibi credit, nec in se sperat, factus sibi
tanquam vas perditum, sed sic perdens animam suam, ut in vitam aeternam custodiat eam. Porro id quidem sola facit humilitas cordis,
ut nonsibi fidelis anima innitatur: sed deserens semetipsam ascendat jam de deserto, innixa super dilectum, atque ideo deliciis affluens.
6. Sane ut perfecta sit sanctificatio, etiam mansuetudinem et socialis vitae gratiam a Sancto sanctorum 0108C discamus oportet, sicut
ipse ait: Discite a me quia mitis sum et humilis corde (Matth. XI, 29). Quid enim hujusmodi hominem dicere prohibet deliciis

