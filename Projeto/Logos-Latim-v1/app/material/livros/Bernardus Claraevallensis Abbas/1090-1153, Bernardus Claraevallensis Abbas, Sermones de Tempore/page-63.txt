enim abscondimur: sub his ab incursu [alias occursu] accipitrum et milvorum protegimur, quae sunt aereae potestates: sub his
umbraculum salubre refrigerat nos, et repellit nimium solis fervorem: sub his quoque alimur et fovemur. Ait enim Propheta in alio
psalmo: Quoniam abscondit me in tabernaculo suo in die malorum (Psal. XXVI, 5): id est, dum 0194D adhuc dies mali sunt, et in terra
aliena sumus, quae data est in manus impii, in qua non est regnum pacis, nec Deus pacis regnat in ea. Nam si regnat, quid est quod
orantes dicimus: Adveniat regnum tuum? (Matth. VI, 10.) Necesse igitur est abscondere interim, si quid habemus boni; quoniam
thesaurum regni coelorum, qui invenit homo, abscondit (Matth. XIII, 44). Propter quod etiam corporaliter in claustris et in silvis
abscondimur. Et si scire vultis quantum in hac absconsione lucramur, credo nullum hic esse qui, si quartam partem eorum quae facit, in
saeculo actitaret, non adoraretur ut sanctus, reputaretur ut angelus: nunc autem quotidie tanquam negligens arguitur et increpatur.
Parumne hoc lucrum ducitis, quod non reputamini sancti 0195A antequam sitis? An non timetis ne forte vili mercede hic recepta, in
futuro mercedem non habeatis? Necessaria est ergo haec absconsio non solum ante oculos aliorum, sed etiam multo magis ante te
ipsum. Hoc enim habet Dominica illa sententia: Cum feceritis omnia quae praecipiuntur vobis, dicite: Servi inutiles sumus; quod
debuimus facere fecimus (Luc. XVII, 10). Vae enim nobis si non fecissemus! Et haec est utique magna virtus et summa securitas,
quando et pie vivis; et tamen plus attendis quae desunt tibi, quam quae obtinuisse videris, oblitus quae retro sunt, et extendens te in
anteriora. Haec igitur est absconsio, quam sub scapulis Domini praestari dixeramus; qualis forsitan absconsio fuit vel obumbratio quae
Mariae facta est a Spiritu sancto ad 0195B celandum videlicet tam incomprehensibile sacramentum.
4. De protectione quoque idem iste propheta ait: Obumbrasti super caput meum in die belli (Psal. CXXXIX, 8). Sicut enim videns
venientem accipitrem mater expandit alas suas, ut pulli subeant, et habeant tutum refugium: sic nobis parata, et quodammodo dilatato
sinu extensa est summa illa et ineffabilis pietas Domini nostri. Unde et supra dixit: Quoniam refugium meum es tu. Jam vero sub ipsis
quoque scapulis et umbraculum salubre, et protectionem habemus. Sicut enim iste corporeus sol, licet bonus sit et valde necessarius,
tamen et fervor ejus, si temperatus non fuerit, infirmo capiti, et 0195C splendor infirmis oculis nocet, nec est solis culpa, sed
infirmitatis: sic etiam Sol justitiae est. Unde et dicitur: Noli nimium justus esse (Eccle. VII, 17). Non quod justitia bona non sit; sed
quia, dum adhuc infirmi sumus, oportet ipsa bona gratia temperari, ne forte elationis aut indiscretionis vitium incurramus. Quid enim
est quod incessanter orantes et supplicantes non possumus 835 ad eam, quam desideramus, gratiae abundantiam pervenire? Putatis quia
avarus aut inops factus est Deus, impotens aut inexorabilis? Absit hoc, prorsus absit! sed ipse cognovit figmentum nostrum, et scapulis
suis obumbrat nobis. Non tamen a petitione propterea cessandum est: quia etsi non dat ad satietatem, dat tamen ad sustentationem: etsi
cavet nobis a fervore 0195D nimio, tamen fovet nos tanquam mater calore suo. Hoc est enim quartum quod diximus sub scapulis ejus
nobis praestari, ut tanquam pulli calore materni corporis foveamur, ne foris vagantes moriamur, refrigescente nimirum charitate; quae
non diffunditur in nobis nisi per Spiritum qui datur nobis. Sub his igitur pennis ejus securus sperabis, ut videlicet de exhibitione
praesentium munerum firma sit exspectatio futurorum.
SERMO V. De versu quinto, «Scuto circumdabit te veritas ejus.»
1. Vigilate et orate, ut non intretis in tentationem (Marc. XIV, 38.) Et quis hoc dixerit, scitis, et tempus scitis: Domini enim est verbum
istud instante jam passione sua. Et attendite quoniam ipse quidem 0196A erat passurus, et non discipuli: nec tamen pro se dicebat
orandum, sed pro illis. Unde ad Petrum ait: Ecce Satanas expetivit vos ut cribraret sicut triticum: ego autem rogavi pro te, ut non
deficiat fides tua; et tu aliquando conversus confirma fratres tuos (Luc. XXII, 31, 32). Si tantum illos oportebat timere in passione
Domini, quantum nobis timendum est, fratres, in passione nostra? Vigilate proinde et orate, ut non intretis in tentationem, quoniam
undique circumdati estis tentationibus. Unde et legistis quia tentatio est vita hominis super terram (Job VII, 1). Itaque si tot
tentationibus plena est vita nostra, ut non immerito tota ipsa tentatio debeat appellari; pervigili circumspectione opus est et oratione, ne
inducamur in eam: unde est et illud in oratione 0196B Dominica, Et ne nos inducas in tentationem. Quia ergo undique sic circumdatus
es tentationibus, scuto circumdabit te veritas ejus, ut, quemadmodum undique bella, ita undique sint et praesidia. In quo et omnino illud
manifestum est, spirituale scutum esse oportere quod circumdare potest. Veritas autem circumdat, quia verax qui promittit, et sic
exhibet ut promittit. Fidelis Deus, ait Apostolus, qui non patietur vos tentari supra id quod potestis. (I Cor. X, 13.)
2. Non incongrue sane scuto comparatur gratia divinae protectionis, quod in superiori parte amplum et latum est, ut caput humerosque
custodiat; in inferiori vero strictius, ut minus oneret, maxime quod 0196C graciliores sint tibiae, nec tam facile vulnerentur, sed nec
adeo periculosum sit illis in partibus vulnerari. Sic omnino, sic militibus suis Christus ad inferiora tuenda, id est carnem, magnam, ut
ita dixerim, strictitatem atque penuriam rerum temporalium donat; nec vult eos illarum multitudine praegravari, sed ut victum et
vestitum habentes, quemadmodum, ait Apostolus, his contenti simus (I Tim. X, 13); in superioribus vero ampliorem latitudinem, et
abundantiam gratiae spiritualis. Sic enim habes: Primum quaerite regnum Dei et justitiam ejus, et omnia adjicientur vobis (Matth. VI,
33). De victu utique dixit et vestitu; unde dixerat sollicitos esse non debere. Nam et haec ipsa Pater noster coelestis benignissima
pietate ministrat, ob duplicem scilicet causam: ne vel 0196D omnino crederemus infensum, si ista negaret, et sic desperaremus; vel
illorum nimia sollicitudo, spiritualis exercitii fieret detrimentum. Sine his enim neque vivere, neque Deo servire est. Caeterum quanto
strictius, tanto melius.
3. Itaque scuto circumdabit te veritas ejus; non timebis a timore nocturno, a sagitta volante in die, a negotio perambulante in tenebris,
ab incursu et daemonio meridiano. Hae sunt quatuor tentationes, quibus undique circumdati, necesse habemus circumdari etiam scuto
Domini ut sit nobis a dextris et a sinistris, ante et retro. 836 Hoc enim praemonitos vos esse volo, neminem super terram absque
tentatione victurum, ut cui forte tollitur aliqua, alteram securus exspectet: aut forte non securus, sed pavidus magis: et 0197A sic petat
ab ea liberari, ut nunquam sibi in corpore mortis hujus libertatem perfectam seu requiem audeat polliceri. Qua in re consideranda est
nobis tam benigna erga nos divinae pietatis dispensatio, ut quibusdam nos tentationibus patiatur diutius occupari, ne forte
periculosiores occurrant: ab aliquibus vero citius liberet, ut possimus in aliis, quas nobis utiliores fore praevidet, exerceri. Verum
considerandum nobis est, sed non modo, quae sint istae quatuor quas hic ponit. Credo enim quod et hoc ordine, quo hic numerantur,
contra eos qui convertuntur insurgunt, et velut principes sunt omnium tentationum.
SERMO VI. De altera parte versus quinti, «Non timebis a timore nocturno:» et de versu sexto, «A sagitta volante in die,» etc.
0197B
1. Solet in divinis Scripturis adversitas designari per noctem; et scimus quia adversus eos qui convertuntur, primum esse certamen de
molestiis corporis consuevit. Caro enim, hactenus indomita, castigari et in servitutem redigi nequaquam aequanimiter patitur; sed
adhuc memor recens perditae libertatis, acrius concupiscit adversus spiritum, maximeque in his poenis in quibus estis vos quotidie
morientes, imo vero morte affecti tota die, quae et supra vires sunt, et ultra naturam, et contra consuetudinem vestram. Quid igitur
mirum si turbant ista, maxime eos qui necdum consueverunt, necdum satis in promptu habent recurrere ad orationem, refugere 0197C
ad meditationes sanctas, ut sic relevetur diei pondus et aestus? Necessarium plane nobis inter ipsa nostrae conversionis initia scutum
Domini, ut non timeamus a timore nocturno. Bene autem dicitur non timendum a timore nocturno, et non dicitur a nocte; quia non ipsa

