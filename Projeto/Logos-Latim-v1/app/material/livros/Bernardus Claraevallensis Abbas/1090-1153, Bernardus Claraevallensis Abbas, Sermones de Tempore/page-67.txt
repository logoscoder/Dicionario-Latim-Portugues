8). Nunquid non et illius manum dexteram, et solam eam putas dexteram tenuisse, cujus totam in facultatem pariter et in carnem licere
passus est, quidquid libere visum est inimico? Verumtamen animam, inquit, ejus serva (Job II, 6). Utinam mihi semper a dextris sis,
Jesu bone! utinam semper teneas manum dexteram meam! Scio enim et certus sum quoniam nulla nocebit adversitas, si nulla
dominetur iniquitas. Tondeatur interim et tundatur sinistrum latus; pulsetur injuriis, vellicetur opprobriis: libens illud expono, dum a te
custodiar, dummodo sis ipse protectio mea super manum dexteram meam.
0207B 13. Forte etiam mille qui a sinistris casuri sunt, homines magis intelligendi sunt, quam daemones. Hi nimirum nobis nonnisi ob
temporalia quaelibet adversantur et transitoria bona, quae quidem aut nos habere invidiosa malignitate suspirent, aut cupiditate injusta
sese potius doleant non habere. Forte enim mundi hujus conantur auferre substantiam, forte favorem hominum, forte ipsam corporum
vitam. Usque huc saevire humana persecutio potest; animae vero non habent quid faciant. Nam daemones quidem superna nobis et
aeterna potius invidere noscuntur, non tamen ut sibi cedat, quod irreparabiliter amiserunt; sed ne illuc pauper de pulvere suscitatus
accedat, unde ipsi in gloria conditi irreparabiliter ceciderunt. Indignatur et livore tabescit obstinata 0207C malignitas humanam
fragilitatem obtinere, quod retinere ipsa non meruit. Sed etsi quando forte cuivis temporalia damna aut inferre conantur, aut gratulantur
inferri; haec eorum tota molitio est, ut jactura exterior vel eidem ipsi, vel alteri occasio sit interna: sicut e regione homines, quoties ea
suadere nobis, aut quolibet modo efficere curant, unde dextera nostra laedatur, non hoc quidem principaliter agere, sed temporale
aliquod cuivis proventurum, vel sibi scilicet, vel nobis, vel alteri forte cuipiam; aut detrimentum aut emolumentum exinde seu captare,
seu propulsare velle videntur. Nisi forte eatenus quis in daemonem transierit ex homine, ut optare ullo modo possit quemlibet sibi
inimicissimum hominem aeterna damnatione multari.
0207D 14. Quid nos miseri dormitamus a spirituali studio, quos tam multipliciter insectatur nequitia spiritualis? Et pudor est dicere, et
silere prohibet vis doloris. 844 Quantos enim invenire est, fratres, ex his quoque qui in religionis habitu et proposito degunt
perfectionis, quos terribilis illa prophetae sententia comprehendisse videtur: Si oblitus fuero tui, Jerusalem, oblivioni detur dextera
mea! (Psal. CXXXVI, 5.) Nempe sinistri custodiae lateris tota sollicitudine incubantes, callent admodum, sed sapientia hujus saeculi,
cui abcenuntiasse debuerant: ea quoque nihilominus quam revelat caro et sanguis, quibus juxta Apostolum noluisse acquiescere
videbantur (Galat. I, 16). Denique videas eos tam avide lucra 0208A captare praesentia, tam saeculariter transitoriis utilitatibus
adgaudere, ad terrenarum damna vel minima facultatum tam pusillanimiter turbari, tam carnaliter super his decertare, discurrere tam
impudenter, tam irreligiose saecularibus sese implicare negotiis, ac si hoc esset tota eorum portio, haec universa substantia. Attentius
sane agricola pauperem excolit fundum, sed cui forte nulla amplior pretiosiorve sit possessio. Buccellam panis in sinu suo mendicus
abscondit, quod in saccellis suis solum hoc metalli genus aeruginet. Tu quid ita extremae huic paupertati, et quidem proprii male
prodigus laboris, incumbis? Est et alia tibi possessio, etsi forte remota. Erras. Nil tam prope nos, quam quod intra nos est. At forte non
quidem longius positam, 0208B sed inutilem esse causaris, ut hic tibi quaerendam magis sufficientiam putes. Falleris: ibi magis
invenies, imo non invenies nisi ibi. An vero aestimas quod vel operam tuam non exigat, vel minus respondeat operanti? aut certe in
tuto credis esse locatam, nec ulla deinceps sollicitudine custodis egere? Quodlibet horum sapias, scito quod desipias vehementer. Ibi
enim quammaxime quae seminaverit homo, haec et metet (Id. VI, 8). Sed et qui parce seminat, parce et metet; qui vero in
benedictionibus seminaverit, de benedictionibus et metet (II Cor. IX, 6), ut faciat unum tricesimum, unum sexagesimum, unum
centesimum. Habes autem thesaurum istum in vasis fictilibus, si tamen adhuc habes. Puto enim, jam amisisti; puto, jam sublatus est;
puto, 0208C jam comederunt alieni robur tuum, et ignorasti; nec potes thesauro tuo cor apponere, quippe qui thesaurum ipsum non
habeas. Alioquin, quaeso te, si tam sollicitus es, si nec minima spernis, si tam prudenter servas paleas tuas; etiam horreum tuum
servare memento et custodire. Imo vero non exponas thesaurum tuum, qui sic incubas sterquilinio tuo. Forte enim illud tibi invident
mille, sed istum obsident decem millia, nec minus superabundantes astutia et crudelitate quam numero. Cadent, inquit, a latere tuo
mille, et decem millia a dextris tuis. Verte illuc oculos fidei. Forte enim jam irruperunt aditus, forte jam libere diripiunt omnia, forte
jam spolia ipsa distribuunt. Quid sinistro lateri tam male 0208D studiosus observator inhaeres, nisi quod non in latere jam tibi esse, sed
in facie sinistra videntur, quod haec provideas in conspectu tuo semper; et qui tangit hoc, non latus tetigisse putetur, sed pupillam oculi
tui?
15. Caeterum jam nunc tibi provide, quisquis es dextri negligens, sinistri lateris cultor, ne cum haedis locum accipias in sinistra quam
elegisti (Matth. XXV, 33). Asperum verbum est, fratres: non immerito expavistis. At cavere non minus necesse est quam pavere. Et
quidem Dominus meus Jesus post caetera inaestimabilis suae erga me beneficia pietatis, etiam dextrum sibi propter me passus est latus
fodi: quod videlicet nonnisi de dextera mihi propinare vellet, nonnisi in dextera locum parare refugii. Utinam 0209A ego talis merear
esse columba, quae in foramine petrae habitet, et in foramine lateris dextri. Considera tamen hoc vulnus eum penitus non sensisse.
Neque enim illud excipere voluit, nisi jam soporatus in morte: ut moneret te, quamdiu vivis, in hujus semper lateris vigilare custodia;
sed et mortuam censeri eam animam oportere, quae quidem perniciosa insensibilitate dissimulet in dextera sibi vulnus infligi. Merito
quidem in sinistro latere positum esse dicitur cor hominis, quod affectatio ejus prona sit semper et proclivis in terram. Nec sane
ignorabat hoc miserabiliter 845 ingemiscens: Adhaesit, inquit, pavimento anima mea, vivifica me secundum verbum tuum (Psal.
CXVIII, 25). Sed ne his quidem in hoc pondere nos conditionis humanae 0209B et gravedine cordis volebat remanere qui sic
admonens loquebatur: Levemus corda nostra cum manibus ad Deum (Thren. III, 41). Plane id suadebat, ut a sinistro latere erigerentur
ad dextrum. Saecularis militia, fratres, in sinistro tantum latere clypeum portat: non imitemur, si inter eos nolumus deputari, quos huic
saeculo militare constat, non Christo. Nemo, inquit, militans Deo, implicat se negotiis saecularibus (II Tim. II, 4): hoc est, scutum
applicat non tam dextrae, quam sinistrae.
16. Attamen, fratres, utrumque nobis latus tegendum est, si meministis. Scuto, inquit, circumdabit te veritas ejus: et Apostolus ipse,
Per arma, inquit, justitiae a dextris et a sinistris (II Cor. VI, 7). Caeterum ipsam audi justitiam. Forte enim non eadem 0209C utrique
lateri forma praescribitur. Nempe hinc quidem mandatur, Non vosmetipsos defendentes, charissimi, sed date locum irae (Rom. XII,
19): et, In patientia vestra possidebitis animas vestras (Luc. XXI, 19). Inde vero praecipitur, Nolite locum dare diabolo (Ephes. IV,
27). Et item, Resistite diabolo, et fugiet a vobis (Jacobi IV, 7). Audi adhuc quomodo tegas latus utrumque. Providentes bona, ait idem
apostolus, non tantum coram Deo, sed etiam coram hominibus (Rom. XII, 17). Haec est enim voluntas Dei, ut benefacientes, non
modo tabescere malignorum daemonum invidiam, verum etiam obmutescere faciatis imprudentium hominum ignorantiam (I Petr. II,
15). Numquid tamen in aeternum erit nobis haec 0209D protectio necessaria? aut semper [alias, certe] ab utroque latere hostile agmen
instabit? Erit quando non modo non instabunt, sed nec stabunt quidem. Cadent a latere tuo mille, et decem millia a dextris tuis.
Siquidem nec humana malitia jam tunc habebit quid faciat; nec daemonum millia plus verebimur, quam totidem vermium agmina, vel
muscarum. Haud aliter denique intuebimur eos, quam filii Israel, transmisso jam mari Rubro, undique sui Aegyptios mortuos, sed et
rotas curruum ire in profundum cernebant: ut et nos scilicet, longe tamen securius et delectabilius, cantemus Domino, quod gloriose
honorificatus sit, equum et ascensorem ejus dejiciens in abyssum (Exod. XIV, XV).
SERMO VIII De versu octavo, «Verumtamen oculis tuis considerabis, et retributionem peccatorum videbis.»
0210A

