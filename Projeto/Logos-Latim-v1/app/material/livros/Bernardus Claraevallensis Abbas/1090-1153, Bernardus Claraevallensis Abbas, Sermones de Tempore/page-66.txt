0204A 7. Haec via equidem bona videtur nonnullis hominibus; sed et bona est, nihil super ejus fine timendum. Non tibi sint viae hujus
suspecta novissima: perge securus, tanto vividius, quando certius ea jam propinquare videntur. Nempe tenes media: quomodo non
novissima propinquarent? Agite, inquit, poenitentiam: appropinquavit enim regnum coelorum (Matth. III, 2). Sed regnum, inquies,
coelorum vim patitur, et violenti diripiunt illud (Matth. XI, 12). Nullus mihi ad hoc nisi per medios hostium cuneos patet accessus. In
itinere medio sunt gigantes, in aere volitant, obsident transitum, observant transeuntes. Attamen fiducialiter age, ne timeas. Magni sunt,
multi sunt; sed, cadent a latere tuo mille, et decem millia a dextris tuis. Cadent undique, nunquam 0204B tibi deinceps in perpetuum
nocituri: parum est; non appropinquaturi. Equidem videbit peccator et irascetur, sed a latere veniet: quod videlicet praeveniat te
misericordia Dei tui, eadem quoque nihilominus etiam misericordia subsequatur, et introitum videlicet tuum, ut quidem supra
meminimus, et exitum tuum custodiens. Alioquin quid in illo tam terribili spiritualium nequitiarum occursu humani posset consistere
sensus, quod non intolerabili concuteretur horrore?
8. Quid putatis, fratres? si vel uni alicui e tam multis principibus tenebrarum in medium vestri irruere, et in tota feritate sua ac tenebrosi
enormitate corporis apparere liceret; quis illum posset vel corporis sensu sustinere, vel cordis? Denique ante 0204C hos paucos dies
(ipsi scitis) unum quemdam ex vobis, et prius dormientem, et postea excitatum, tam graviter phantasia nocturna perturbare permissa
est, ut vix illa die rationis compos, vix potuerit esse securus. Etiam omnes vos pariter expavistis cum territus ille terribilem nimis
exclamasset in vocem. Erubescendum sane, quod usque adeo fides in vobis, vel dormientibus, visa fuerit obdormisse: sed ad nostram
sine dubio factum est admonitionem, ut tota sollicitudine meminerimus adversum quos nobis sit colluctatio, nequando scilicet aut
ignari hostilis invidiae, aut protectionis divinae inveniamur ingrati. Ex vehementissimo siquidem proprii cruciatu livoris in tantum
prorupit malitia inveterata furorem, his 0204D praesertim diebus sanctis, acrius sese indicans vestra devotione torqueri. Eodem sane
tabescentis insaniae zelo, sed licentia ampliori, exeuntibus sanctis adest, nonnisi a latere tamen. Neque enim vel occurrere jam a facie,
quasi ut vim faciat; vel a tergo repere, tanquam ut decipiat, permittetur.
9. Sed nec juxta iter quidem scandalum de caetero ponet tibi: ad te enim non appropinquabit. Non modo non attinget ut feriat, sed nec
accedet ut terreat. Puto enim, id verebaris, ne te forsitan gravis ad illas tam monstruosas effigies, et larvalium tantam multitudinem
facierum horror invaderet. Sed egregius tibi Paraclitus et efficacissimus aderit consolator, ipse nimirum de quo legisti: Coram illo
procident Aethiopes, et inimici ejus terram lingent 0205A (Psal. LXXI, 9). Plane ad nihilum deducetur in conspectu ejus malignus, sic
timentes se glorificabit. Praesente te, Domine Jesu, quantumlibet irruant hostes, imo non irruant, sed ruant; confluant undique, sed ut
fluant, et pereant a conspectu Domini, quemadmodum fluit cera a facie ignis. Quid 842 enim metuam deficientes? quid trementes
paveam? quid verear cadentes? Etsi ambulavero in medio umbrae mortis, non timebo mala, dummodo tu mecum sis, Domine Deus
meus (Psal. XXII, 4). Siquidem protinus aspirabit dies, et inclinabuntur umbrae, cadent hinc inde principes tenebrarum. Quos enim
nunc quoque, dum inter malignas eorum occultasque suggestiones per fidem adhuc, non per speciem ambulamus, fides tamen
victoriosa triumphat; quomodo 0205B non facilius ipsa jam tunc propalatae cognitio veritatis evidens cum suis illis tenebrosis
ferrugineisque imaginibus exsufflabit? Nec causeris forte de numero, vel ipsam saltem multitudinem verearis. Memento sane quod ad
unum Salvatoris imperium ab obsesso jam et diu possesso unius hominis corpore daemonum legio tota discessit, et ne ipsos quidem
ausa est, nisi ab eo jussa, contingere porcos (Psal. XXII, 4): quanto magis ipso duce, quotquot fuerint, undique cadent cum ingenti
admiratione et confusione, dicentes.: Quae est ista quae ascendit sicut aurora consurgens, pulchra ut luna, electa ut sol, terribilis ut
castrorum acies ordinata? (Marc. V, 1-16.) Intrepidus itaque et omnino impavidus, magis autem gratulabundus et 0205C laudans,
oculis tuis considerabis: nec sane jam vel impugnationem sustinebis, vel furorem pavebis, sed magis retributionem peccatorum videbis.
10. Et quidem videntur sufficere posse hodie quae dicta sunt: sed adhuc sane aliquos vestrum nonnulla arbitror exspectatione suspendi.
Movet enim studiosiores quosque, ni fallor, quidnam sibi velit, quod a dextris quidem decem millia, a sinistris vero mille perhibet esse
casuros. Nam latus sane quod simpliciter dicitur, nonnisi sinistrum hoc loco licere accipi puto, praesertim quod dextrum quidem
incontinenti proprio designetur ex nomine. Et quidem non sine certi ratione mysterii a sinistris multos, sed multo plures a dextris
casuros esse praedixisse videtur. Nisi forte quis tam hebes fuerit et insulsus, ut in eo quod 0205D dicitur, mille, et decem millia (Cant.
VI, 9), certam exprimi putet numeri taxationem, et non magis superabundantem comparationem. Nos enim sic non divinas Scripturas
accipimus, sed neque Ecclesia Dei. Cadent ergo a sinistris quidem mille, a dextris autem decem millia: quod videlicet abundantiori
malignitate, et velut copiosiore manu dextris insistere partibus, dextrum latus appetere consuevissent. Quod quidem si magnum illud
Ecclesiae corpus considerare libet, facile satis advertimus, longe acrius impugnari spirituales viros ipsius Ecclesiae, quam carnales:
quae nimirum duo ejus latera, dextrum sinistrumque puto non inconvenienter accipimus. Agit hoc sane superba semper invidiosa
malitia, perfectiores quosque vehementius pulsans, juxta illud: 0206A Esca ejus electa; et iterum: Absorbebit fluvium, et non
mirabitur, et habet fiduciam quod influat Jordanis in os ejus (Job XL, 18). Agit, inquam, etsi non sine certa divini dispensatione
consilii, qui quidem nec imperfectiores, supra id quod ferre possunt, tantari permittit, faciens cum tentatione proventum; et
perfectioribus non modo gloriosiores, sed et numerosiores parat ex hoste triumphos. Tota ergo pariter electorum Ecclesia coronabitur,
quod ex utraque parte sui legitime certaverit, utroque nimirum cornu tam potenter interim ventilans inimicos, ut paulo post manifestius
cadere videantur a latere ejus mille, et decem millia a dextris ejus. Sic nimirum olim jam quidem David perfectiore virtute probata,
necdum vero propalata in Israel reprobatione 0206B Saulis, canebant in choro dicentes: Percussit Saul mille, et David decem millia (I
Reg. XVIII, 7).
11. Sin autem ad singulos magis placet hoc referri, non vobis deest ne in hac quidem parte spiritualis intelligentiae via, dummodo
propriam super hoc experientiam consulatis. Longe siquidem ampliori sollicitudine, et calliditate multiplici pars adversa vulnerare
[alias, vulnera] in nobis dexteram satagit, quam sinistram: nec tam corporis profecto, quam cordis laborat auferre substantiam.
Utramque nimirum prosperitatem humano generi invidere noscuntur: utraque nos [alias, eos] felicitate 843 privare contendunt, et
coelesti videlicet, et terrena; sed longe amplius rore coeli, quam pinguedine 0206C terrae. An vero incongrue haec dixerimus duo
latera, quibus nimirum duplicem hominis substantiam constat inniti, vos judicate. Nam quod spiritualia quidem bona attribuimus
dexterae, sinistrae vero carnalia, minime prorsus vereor arguendum; praesertim a vobis, quibus semper studii est, nec dexteram
aliquando sinistram, nec sinistram dexteram reputare. Nec vero aliter vera quidem Sapientia probat, quam ut in sinistra divitiae et
gloria, in dextera autem sit longiturnitas vitae (Prov. III, 16). Nam et hoc sane nullatenus expedit ignorare, quanam vobis vehementius
instet pervicax hostium multitudo. Illic nempe studiosius repugnandum, ubi gravior urget necessitas, ubi totum belli imminet pondus,
ubi colluctationis ratio universa consistit: 0206D unde vobis paratur tota aut victis ignominiosa captivitas, aut vincentibus gloria
triumphalis.
12. Denique propter hoc, non quidem ad insipientiam vobis, tundendum libere adversario videmini latus exposuisse sinistrum, ut
dexterum proinde tota sollicitudine conservetis. Haec nimirum commendata a Christo, et Christianis omnibus imitanda serpentis
prudentia est, ut caput solum toto, si necesse fuerit, exposito corpore tueatur. Haec vera philosophia, hoc consilium Sapientis, ut omni
custodia servetur cor, quia ex ipso vita procedit (Prov. IV, 23). Haec denique gratia et misericordia Dei in servos ejus, et respectus in
electos illius; ut eorum interim sinistram quidem velut dissimulans, dexterae semper studiosus protector assistat. Hinc est quod de se
ipso propheta 0207A testatur: Providebam Dominum in conspectu meo semper, quoniam a dextris est mihi ne commovear (Psal. XV,

