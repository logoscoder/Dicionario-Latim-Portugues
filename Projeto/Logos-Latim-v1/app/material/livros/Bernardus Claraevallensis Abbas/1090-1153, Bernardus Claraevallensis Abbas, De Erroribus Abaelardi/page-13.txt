41. At postquam vanitas crescere, et vesica grossescere coeperit, necesse est ut ampliori foramine, laxato
sinu, ventositas eructetur, alioquin rumpetur. Sic monachus inepta redundante laetitia dum risu, vel signis
eam aperire non sufficit, in Heliu verba prorumpit: En venter meus, quasi mustum absque spiraculo, quod
novas lagunculas dirumpit (Job. XXXII, 19). Aut loquetur ergo, aut rumpetur. Plenus est enim sermonibus,
et coarctat eum spiritus 0964C uteri sui. Esurit et sitit auditores, quibus suas jactitet vanitates, quibus omne
quod sentit, effundat: quibus, qualis, et quantus sit, innotescat. Inventa autem occasione loquendi, si de
litteris sermo exoritur, vetera proferuntur, et nova; volant sententiae, verba resonant ampullosa. Praevenit
interrogantem, non quaerenti respondet. Ipse quaerit, ipse solvit, et verba collocutoris imperfecta praescindit.
Cum autem pulsato signo necesse est interrumpi colloquium, horam longam, breve queritur intervallum;
quaerit licentiam, ut ad fabulas revertatur post horam, non ut quempiam aedificet, sed ut scientiam jactet.
Aedificare potest, sed non aedificare intendit. Non curat te docere, vel a te doceri ipse quod nescit; sed ut
scire sciatur quod scit. Quod si 0964D de religione agitur, statim visiones et somnia proferuntur. Denique
laudat jejunia, commendat vigilias, super omnia orationes exaltat; de patientia, de humilitate, et de singulis
virtutibus plenissime, sed vanissime disputat: ut tu scilicet, si audieris, dicas, quod ex abundantia cordis os
loquitur, et quia bonus homo de bono thesauro suo profert bona (Luc. VI, 43). Si ad ludicra sermo
convertitur, in his quanto assuetior, tanto loquacior invenitur. Dicas, si audias rivum vanitatis, fluvium esse
scurrilitatis os 0965A ejus, ita ut severos quoque et graves animos in levitatem concitet risus. Et ut totum in
brevi colligam, in multiloquio nota jactantiam. In hoc habes quartum gradum et descriptum, et nominatum.
Fuge rem, et tene nomen. Hac eadem cautela jam accede ad quintum, quem nomino singularitatem.
19

CAPUT XIV. De quinto gradu superbiae, qui dicitur singularitas.

42. Turpe est ei, qui se supra caeteros jactat, si non plus caeteris aliquid agat, per quod ultra caeteros
appareat. Proinde non sufficit ei quod communis monasterii regula, vel majorum cohortantur exempla. Nec
tamen melior esse studet, sed videri. Non melius vivere, sed videri vivere gestit, quatenus 0965B dicere
possit: Non sum sicut caeteri hominum (Luc. XVIII, 11). Plus sibi blanditur de uno jejunio, quod caeteris
prandentibus facit, quam si cum caeteris septem dies jejunaverit. Commodior sibi videtur una oratiuncula
peculiaris, quam tota psalmodia unius noctis. Inter prandendum crebro solet oculos jactare per mensas, ut si
quem minus comedere viderit, victum se doleat, et incipiat idipsum sibi crudeliter subtrahere, quod
necessarium victui indulgendum praeviderat, plus gloriae metuens detrimentum, quam famis cruciatum. Si
quem macriorem, si quem pallidiorem perspexerit, vilem se aestimat, nunquam requiescit. Et quoniam
vultum ipse suum videre non potest, qualem scilicet se intuentibus offert, manus quas potest et brachia
spectans, palpat 0965C costas, humeros attrectat et lumbos: ut secundum quod corporis sui membra, vel
minus, vel satis exilia probat, pallorem oris ac colorem discernat. Ad omnia denique sua strenuus, ad
communia piger. Vigilat in lecto, dormit in choro: cumque aliis psallentibus ad vigilias tota nocte dormitet,
post vigilias aliis in claustro quiescentibus solus in oratorio remanet: exscreat, et tussit, gemitibus ac suspiriis
aures foris sedentium 577 de angulo implet. Cum autem ex his quae singulariter, sed inaniter agit, apud
simpliciores ejus opinio excreverit, qui profecto opera probant quae cernunt, sed unde prodeant non
discernunt; dum miserum beatificant, in errorem inducunt (Isa. III, 12).
20

CAPUT. XV. De sexto gradu superbiae, id est arrogantia.

0965D
43. Credit quod audit, laudat quod agit, et quod intendat non attendit. Obliviscitur intentionem dum
amplectitur opinionem. Quique de omni alia re plus sibi credit, quam aliis, de se solo plus aliis credit, quam
sibi: ut non jam verbo tenus, aut sola operum ostentatione suam praeferat religionem, sed 0966A intimo
cordis credat affectu omnibus se sanctiorem: et quidquid de se laudatum agnoverit, non ignorantiae aut
benevolentiae laudatoris, sed suis meritis arroganter ascribit. Unde post singularitatem, sextum sibi gradum
jure arrogantia vindicat. Post hanc praesumptio invenitur, in qua septimus gradus constituitur.
21

CAPUT XVI. De septimo gradu superbiae, qui est praesumptio.

44. Qui enim alios se praecellere putat, quomodo non plus de se, quam de aliis praesumat? Primus in
conventibus residet, in consiliis primus respondet: non vocatus accedit, non jussus se intromittit: reordinat
ordinata, reficit facta. Quidquid ipse non 0966B fecerit aut ordinaverit, nec recte factum, nec pulchre
existimat ordinatum, Judicat judicantes, praejudicat judicaturis. Si, cum tempus advenerit, non promoveatur
ad Prioratum; suum abbatem aut invidum judicat, aut deceptum. Quod si mediocris ei aliqua obedientia
injuncta fuerit, indignatur, aspernatur, arbitrans se non esse minoribus occupandum, qui se ad majora sentit
idoneum. Sed qui sic promptulus ad omnia se magis temere, quam libere consuevit ingerere, impossibile est
eum aliquando non errare. Ad praelatum autem pertinet errantem arguere. Sed quomodo culpam suam
confitebitur, qui nec esse putat, nec putari culpabilis patitur? Propterea cum ei culpa imputatur, crescit, non

13

