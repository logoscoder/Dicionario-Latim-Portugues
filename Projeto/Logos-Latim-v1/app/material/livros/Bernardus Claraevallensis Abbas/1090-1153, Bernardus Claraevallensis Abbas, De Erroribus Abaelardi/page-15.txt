50. Post decimum itaque gradum, qui rebellio dictus est, expulsus vel egressus de monasterio statim
excipitur ab undecimo. Et tunc ingreditur vias, quae videntur hominibus bonae, quarum finis (nisi forte Deus
eas illi sepierit) demerget eum in profundum inferni, id est in contemptum Dei. Impius siquidem cum venerit
in profundum malorum, contemnit (Prov. 0968D XVIII, 3). Potest autem undecimus gradus appellari libertas
peccandi, per quam monachus, cum jam nec magistrum videt quem timeat, nec fratres quos revereatur, tanto
securius, quanto liberius sua desideria implere delectatur, a quibus in monasterio tam pudore, quam timore
prohibebatur. Sed etsi jam vel fratres, vel abbatem non timet, nondum tamen Dei penitus formidine caret.
Hanc ratio, tenuiter adhuc submurmurans, voluntati proponit, nec sine aliqua dubitatione quaeque primum
illicita perficit; sed, sicut is qui vadum tentat, pedetentim, non cursim vitiorum gurgitem intrat.
26

CAPUT XXI. De duodecimo gradu superbiae, qui est consuetudo peccandi

0969A
51. At postquam terribili Dei judicio prima flagitia impunitas sequitur, experta voluptas libenter repetitur,
repetita blanditur. Concupiscentia reviviscente sopitur ratio, ligat consuetudo. Trahitur miser in profundum
malorum, traditur captivus tyrannidi vitiorum, ita ut carnalium voragine desideriorum absorptus, suae rationis
divinique timoris oblitus, dicat insipiens in corde suo: Non est Deus (Psal. XIII, 1). Jam indifferenter libitis
pro licitis utitur, jam ab illicitis cogitandis, patrandis, investigandis animus, manus, vel pedes non
prohibentur: sed quidquid in cor, in buccam, ad manum venerit, 0969B machinatur, garrit et operatur,
malevolus, vaniloquus, facinorosus. Quemadmodum denique ascensis his omnibus gradibus, corde jam alacri
et absque labore pro bona consuetudine justus currit ad vitam: sic descensis impius eisdem, pro malo usu non
ratione se gubernans, non timoris freno retentans, intrepidus festinat ad mortem. Medii sunt qui fatigantur,
angustiantur: qui nunc metu cruciantur gehennae, nunc pristina retardati consuetudine, descendendo vel
ascendendo laborant. Supremus tantum et infimus currunt absque impedimento, et absque labore. Ad mortem
hic, ad vitam ille festinat; alter alacrior, alter proclivior. Illum alacrem charitas, hunc proclivem cupiditas
facit. In altero amor, in altero stupor laborem non sentit. In illo denique perfecta 0969C charitas, in isto
consummata iniquitas foras mittit timorem. Illi veritas, huic caecitas dat securitatem. Potest ergo duodecimus
gradus appellari consuetudo peccandi, qua Dei metus amittitur, contemptus incurritur.
27

CAPUT XXII. An et quomodo orandum pro desperatis, et mortuis secundum animam.

52. Pro tali jam, inquit Joannes apostolus, non dico ut quis oret (I Joan. V, 16). Sed nunquid dicis, o
Apostole, ut quis desperet? Imo gemat qui illum amat. Non praesumat orare, nec desistat plorare. Quid est
quod dico? An forte ullum remanet spei refugium, ubi oratio non invenit locum? Audi credentem, audi
sperantem, nec tamen orantem. Domine, 0969D inquit, si fuisses hic, frater meus non fuisset mortuus. Magna
fides, qua credidit sua praesentia Dominum nortem prohibere potuisse si adfuisset. Modo autem quid? Absit
ut quem credidit vivum potuisse servare, mortuum dubitet posse resuscitare. Sed nunc, inquit, scio quia
quaecunque poposceris a Deo, dabit tibi Deus. Deinde quaerenti ubi posuissent 580 eum, respondet: Veni, et
vide. Quamobrem? O Martha, magna nobis tuae fidei insignia tribuis: sed quomodo cum tanta fide diffidis?
Veni, inquis, et vide. Cur et, si non desperas, non sequeris, et dicis, Et resuscita? si autem desperas, cur
Magistrum sine causa fatigas? An forte fides aliquando 0970A recipit, quod oratio non praesumit? Denique
appropinquantem cadaveri prohibes, et dicis: Domine, jam fetet; quatriduanus enim est (Joan. XI, 21, 22, 34,
39). Desperando dicis hoc, an dissimulando? Sic quippe ipse Dominus post resurrectionem finxit se longius
ire (Luc. XXIV, 28), cum mallet cum discipulis remanere. O sanctae mulieres Christi familiares, si fratrem
vestrum amatis, cur ejus misericordiam non flagitatis, de cujus potentia dubitare, pietate diffidere non
potetis? Respondent: Sic melius tanquam non orantes oramus, sic efficacius tanquam diffidentes confidimus.
Exhibemus fidem, perhibemus affectum: scit ipse, cui non est opus ut aliquid dicatur, quid desideremus.
Scimus quidem quod omnia potest: sed hoc tam grande miraculum, 0970B tam novum, tam inauditum, etsi
ejus subest potentiae, multum tamen excedit universa merita humilitatis nostrae. Sufficit nobis potentiae
locum, pietati dedisse occasionem; malentes patienter exspectare quid velit quam impudenter quaerere quod
forsitan nolit. Denique quod nostris meritis deest, verecundia fortasse supplebit. Petri quoque post gravem
lapsum lacrymam quidem video, sed precem non audio: nec tamen de indulgentia dubito.
53. Disce et in Matre Domini magnam in mirabilibus fidem habere, in magna fide verecundiam retinere.
Disce verecundia decorare fidem, reprimere praesumptionem. Vinum, inquit, non habent (Joan. II, 3). Quam
breviter, quam reverenter suggessit, unde pie fuit sollicita! Et ut discas in hujusmodi 0970C magis pie
gemere, quam petere praesumptuose; pietatis aestum pudoris temperans umbra, conceptam precis fiduciam
verecunde suppressit. Non frontose accessit, non palam locuta est, ut audacter coram omnibus diceret:
Obsecro, fili, deficit vinum, contristantur convivae, confunditur sponsus; ostende quid possis. Sed licet haec
aut multo plura pectus aestuans, fervens loqueretur affectus; privatim tamen potentem pia Filium mater adiit,
non potentiam tentans, sed voluntatem explorans. Vinum, inquit, non habent. Quid modestius? quid fidelius?
Non defuit pietati fides, voci gravitas, efficacia voto. Si ergo illa, cum mater sit, sese matrem oblita non audet
15

