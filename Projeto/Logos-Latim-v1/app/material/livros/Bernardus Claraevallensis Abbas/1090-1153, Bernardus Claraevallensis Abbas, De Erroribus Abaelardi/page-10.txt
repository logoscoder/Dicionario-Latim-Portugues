alios facit. Quia enim seipsam ignorat, foras mittitur, ut haedos pascat (Cantic. I, 7). Haedos quippe, qui
peccatum significant, recte oculos auresque appellaverim: quoniam sicut mors per peccatum in orbem, sic
per has fenestras intrat ad mentem. In his ergo pascendis se occupat curiosus, dum scire non curat qualem se
reliquerit intus. Et vere si te vigilanter, homo, attendas, mirum est 0957D si ad aliud unquam intendas. Audi,
curiose, Salomonem; audi, stulte, Sapientem. Omni custodia, inquit, custodi cor tuum (Prov. IV, 23): ut
omnes videlicet sensus tui vigilent ad id, unde vita procedit, custodiendum. Quo enim a te, o curiose,
recedis? Cui te interim committis? Utquid audes oculos levare ad coelum, qui peccasti in coelum? Terram
intuere, ut cognoscas teipsum. Ipsa te tibi repraesentabit, quia terra es, et in terram ibis.
29. Duabus tamen ex causis inculpabiliter oculos levas, ut vel petas auxilium, vel impendas. Levavit
oculos David in montes, ut peteret (Psal. CXX, 1): levavit et Dominus super turbas, ut impenderet (Joan. VI,
5). Alter miserabiliter, alter misericorditer, 0958B ambo inculpabiliter. Tu quoque si locum, tempus et
causam considerans, tua vel fratris necessitate oculos levas; non solum non culpo, sed et plurimum laudo.
Hoc enim excusat miseria, illud commendat misericordia. Sin alias, non Prophetae, non Domini, sed Dinae
aut Evae, imo ipsius Satanae 0958C imitatorem te dixerim. Dina namque dum ad pascendos haedos
egreditur, ipsa patri, et sua sibi virginitas rapitur (Gen. XXXIV, 1, 2). O Dina, quid necesse est ut videas
mulieres alienigenas? Qua necessitate? qua utilitate? An sola curiositate? Etsi tu otiose vides, sed non otiose
videris. Tu curiose spectas, sed curiosius spectaris. Quis crederet tunc illam tuam curiosam otiositatem, vel
otiosam curiositatem, fore post sic non otiosam, sed tibi, tuis, hostibusque tam perniciosam?
30. Tu quoque, o Eva, in paradiso posita es, ut cum viro tuo opereris et custodias illum: si injunctum
perfeceris, quandoque transitura ad melius, ubi nec opus sit te in aliquo opere occupari, nec de 0958D
custodia sollicitari. Omne lignum paradisi tibi conceditur ad vescendum, praeter illud, quod dicitur scientiae
boni et mali (Gen. II, 15-17). Si enim caetera bona sunt, et sapiunt bonum, quid est opus edere de ligno, quod
sapit etiam malum? Non plus sapere, quam oportet sapere (Rom. XII, 3). Sapere enim malum, sapere non
est, sed desipere. Serva ergo commissum, exspecta promissum; cave prohibitum, ne perdas concessum. Quid
tuam mortem tam intente intueris? Quid illo tam crebro vagantia lumina jacis? Quid spectare libet, quod
manducare non licet? Oculos, inquis, tendo, non manum. 572 Non est interdictum ne videam, sed ne
comedam. An non licet oculos quo volo levare, quos Deus 0959A in mea posuit potestate? Ad quod
Apostolus: Omnia mihi licent, sed non omnia expediunt (I Cor. VI, 12). Etsi culpa non est, culpae tamen
indicium est. Nisi enim mens minus se curiose servaret, tua curiositas tempus vacuum non haberet. Etsi culpa
non est, culpae tamen occasio est, et indicium commissae, et causa est committendae. Te enim intenta ad
aliud, latenter interim in cor tuum serpens illabitur, blande alloquitur. Blanditiis rationem, mendaciis timorem
compescit. Nequaquam, inquiens, morieris (Gen. III, 4). Auget curam, dum incitat gulam: acuit curiositatem,
dum suggerit cupiditatem. Offert tandem prohibitum, et aufert concessum: porrigit pomum, et subripit
paradisum. Hauris virus peritura, et perituros paritura. Perit salus, non destitit 0959B partus. Nascimur,
morimur: ideoque nascimur morituri, quia prius morimur nascituri. Propterea grave jugum super omnes filios
tuos usque in hodiernum diem.
31. Sed et tu, signaculum similitudinis, non in paradiso, sed in deliciis paradisi Dei positus es (Ezech.
XXVIII, 12, 13). Quid amplius quaerere debes? Plenus ergo sapientia, et perfectus decore, altiora te ne
quaesieris, et fortiora te ne scrutatus fueris. Sta in te, ne cadas a te, si ambulas in magnis et in mirabilibus
super te. Sed quid interim ex obliquo intendis ad aquilonem? Jam te video, jam te perspicio nescio quae
supra te curiosius alta rimantem. Ponam, inquit, sedem meam ad aquilonem (Isa. XIV, 13). Caeteris
astantibus coelicolis, dum tu solus sedere 0959C affectas, fratrum concordiam, totius coelestis patriae pacem,
ipsius, quantum in te est, quietem Trinitatis infestas. Quo te tua, miser, curiositas ducit, ut praesumptione
singulari non dubites civibus scandalum, injuriam facere Regi? Millia millium ministrant ei, et decies
centena millia assistunt ei (Dan VII, 10), ubi nemo sedere perhibetur, nisi solus is qui sedet super Cherubim,
cui a caeteris ministratur: et tu nescio quae prae caeteris perspiciendo differentius, curiosius inquirendo,
irreverentius pervadendo, sedem tibi collocas in coelo, ut sis similis Altissimo? Quo fine? qua fiducia?
Metire, insipiens, vires, pensa finem, excogita modum. Sciente hoc Altissimo praesumis, an nesciente?
volente, 0959D an non volente? Sed quomodo malum quodcunque machinaris, aut velle, aut ignorare potest,
cujus optima voluntas, cujus perfecta scientia est? Numquid autem et scire, et nolle non dubitas, sed non
posse resistere putas? At vero nisi te conditum esse dubitaveris, dubitare te non crediderim de omnipotentia,
sive de omnimoda scientia ac bonitate Conditoris, qui te de nihilo potuit, talem scivit, tantum condere voluit.
Quomodo ergo Deum consentire aestimas, quod fieri nolit, ac refellere possit? An forte in te video compleri,
imo a te initiari, quod post te, et per te a tui similibus in terris frequentatum solet vulgariter dici: Privatus
dominus temerarios nutrit [al. add. satellites]? An oculos tuus nequam est, quia ille bonus? De cujus bonitate
0960A dum fiduciam nefariam sumis, factus es et contra scientiam impudens, et contra potentiam audax.
32. Hoc est enim, o impie, hoc est quod cogitas; haec est iniquitas, quam meditaris in cubili tuo, et dicis:
Putas Creator opus suum destruat? Scio quidem quia non latet Deum qualiscunque cogitatio mea: Deus enim
est. Nec placet ei talis cogitatio mea, quia bonus est. Sed nec si velit effugiam manus ejus, quia potens est.
Nunquid tamen mihi timendum est? Si enim cum bonus sit, non potest illi placere malum meum, quanto
10

