unde suffulta floribus, ac stipata malis, bonis scilicet moribus et virtutibus sanctis, ad Regis demum
cubiculum, cujus amore languet, admitteretur. Ibi modicum, hora videlicet quasi dimidia, silentio facto in
coelo, inter desideratos amplexus suaviter quiescens, ipsa quidem dormit, sed cor ejus vigilat, quo utique
interim veritatis arcana rimatur: quorum postmodum memoria statim ad se reditura pascatur. Ibi videt
invisibilia, audit ineffabilia, 0954A quae non licet homini loqui. Excedunt quippe omnem illam, quam nox
nocti indicat, scientiam: dies tamen diei eructat verbum, et inter sapientes sapientiam loqui et spiritualibus
spiritualia licet conferri.
12

CAPUT VIII. Gradus iidem in raptu sancti Pauli declarantur.

22. Putas, hos gradus Paulus non transierat, qui usque ad tertium coelum se raptum fuisse testatur? (II Cor.
XII, 2.) Sed quare raptum, et non potius ductum? Ut videlicet si tantus Apostolus raptum se dicit fuisse, quo
nec doctus scivit, nec ductus potuit ire; me, qui procul dubio minor sum Paulo, ad tertium coelum nulla mea
virtute, nullo meo labore 0954B pervenire posse praesumam: ne vel de virtute confidam, vel pro labore
diffidam. Qui enim docetur aut ducitur, ex hoc ipso quod docentem vel ducentem sequitur, laborare
convincitur, et aliquid ex se agit, ut ad destinatum locum vel sensum pertrabatur, ita ut dicere possit: Non
autem ego, sed gratia Dei mecum (I Cor. XV, 10). Qui vero rapitur, non suis viribus, sed alienis innixus,
tanquam nescius quocunque portatur, nec de toto in se, nec de parte gloriatur, ubi nec per se, nec cum alio
aliquid operatur. Ad primum itaque sive ad medium coelum ductus vel adjutus Apostolus ascendere potuit:
ad tertium autem ut perveniret, rapi oportuit. Nam ad hoc et Filius legitur descendisse, ut vocaret et juvaret
ascensuros ad primum: et Spiritus sanctus 0954C missus fuisse, qui perduceret ad secundum. Pater vero, licet
Filio et Spiritui sancto semper cooperetur, nunquam tamen aut de coelo descendisse, aut 569 ad terras legitur
missus fuisse. Lego certe, quod misericordia Domini plena est terra (Psal. XXXII, 5); et, Pleni sunt coeli et
terra gloria tua, et multa hujusmodi. Lego et de Filio, Postquam venit plenitudo temporis, misit Deus Filium
suum (Galat. IV, 4). Et ipse Filius loquitur de se, Spiritus Domini misit me (Isa. LXI, 1). Et per eumdem
prophetam: Et nunc, inquit, Dominus misit me et Spiritus ejus (Isa. XLVIII, 16). Lego et de Spiritu sancto,
Paraclitus autem Spiritus sanctus, quem mittet Pater in nomine meo (Joan. XIV, 26); et, Cum 0954D
assumptus fuero, mittam vobis eum (Joan. XVI, 7), haud dubium quin Spiritum sanctum. Patrem autem in
sua persona, licet nusquam non sit, nusquam tamen invenio nisi in coelis, ut in Evangelio, Et Pater meus qui
in coelis est (Matth. XXIII, 9); et in oratione, Pater noster qui es in coelis (Matth. VI, 9).
23. Unde nimirum colligo, quod quia Pater non descendit, Apostolus ut eum videret, ad tertium coelum
ascendere quidem non potuit, quo tamen se raptum memoravit. Denique, Nemo ascendit in coelum, nisi qui
descendit de coelo Filius hominis (Joan. III, 13). Et ne putes de primo dictum vel secundo, dicit tibi David: A
summo coelo egressio ejus (Psal. XVIII, 7). Ad quod iterum non subito raptus, non furtim sublatus, sed,
Videntibus, inquit, illis, id est Apostolis, 0955A elevatus est (Act. I, 9). Non sicut Elias, qui unum (IV Reg.
II); non sicut Paulus, qui nullum (vix enim vel seipsum testem aut arbitrum habere potuit, ipso perhibente,
Nescio, Deus scit ): sed ut Omnipotens, qui quando voluit descendit, quando voluit ascendit, pro suo arbitrio
arbitros et spectatores, locum et tempus, diem et horam exspectans, videntibus illis, quos scilicet tanta
visione dignatur, elevatus est. Raptus est Paulus, raptus est Elias, translatus est Enoch (Eccli. XLIV, 16):
Redemptor vero noster legitur elevatus, hoc est, ex seipso levatus, non aliunde adjutus. Denique non currus
vehiculo, non angeli adminiculo, sed propria virtute subnixum suscepit eum nubes ab oculis eorum (Act. I,
9). Cur hoc? An fessum juvit? an 0955B pigrum impulit? an cadentem sustinuit? Absit. Sed suscepit eum ab
oculis carnalibus discipulorum: qui, etsi Christum noverant secundum carnem, sed ultra jam non noscerent.
Quos ergo per humilitatem ad primum coelum Filius vocat, hos in secundo per charitatem Spiritus aggregat,
ad tertium per contemplationem Pater exaltat. Primo humiliantur in veritate, et dicunt, In veritate tua
humiliasti me (Psal. CXVIII, 75). Secundo congaudent veritati, et psallunt, Ecce quam bonum, et quam
jucundum habitare fratres in unum? (Psal. CXXXII, 1.) De charitate quippe scriptum est, Congaudet autem,
veritati (I Cor. XIII, 6). Tertio ad arcana veritatis rapiuntur, et aiunt, Secretum meum mihi, secretum meum
mihi (Isa. XXIV, 16).
13

CAPUT IX. Gemitus et suspiria sancti Bernardi, ad Veritatem anhelantis.

0955C
24. Sed quid ego miser superflua magis loquacitate, quam spiritus vivacitate duos coelos superiores
percurro, qui manibus pedibusque repens adhuc sub inferiore laboro? Ad quod tamen jam, ipso juvante, quo
et vocante, mihi scalam erexi. Illic siquidem iter est, quo ostendat mihi salutare Dei. Jam Dominum desuper
innixum suspicio, jam ad vocem veritatis exsulto. Vocavit me, et ego respondi illi: Operi manuum tuarum
porriges dexteram (Job XIV, 15). Tu quidem, Domine, gressus meos dinumeras, sed ego lentus ascensor,
fessus viator, diverticula 0955D quaero. Vae mihi, si tenebrae me comprehendant, aut si mea fuga fiat in
hieme, vel in Sabbato: dum nunc ad lucem, cum tempus acceptabile et dies salutis sunt, proficisci dissimulo.
Quid moror? Ora pro me, fili, frater, socie, et particeps profectus mei, si quis est, in Domino. Ora
Omnipotentem, quatenus sic pigrum roboret pedem, ut tamen non veniat mihi pes superbiae. Etsi enim pes
8

