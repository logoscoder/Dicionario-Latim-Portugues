petere miraculum vini; ego vile mancipium, 0970D cui permagnum est Filii simul ac Matris esse
vernaculum, qua fronte praesumo pro vita petere quatriduani?
54. Duo etiam in Evangelio caeci visum, alter accepisse, alter recepisse leguntur: alter quem amiserat, alter
quem nunquam habuerat; unus scilicet excaecatus, alter caecus natus. Sed qui excaecatus, miserabilibus
mirisque clamoribus miram misericordiam meruit: qui vero caecus natus, tanto misericordius, quanto
mirabilius nullis suis precibus praeventum sui illuminatoris beneficium nihilominus sensit. Illi denique
dictum est, Fides tua te salvum fecit: huic autem non (Luc. XVIII, 35-43; Joan. 0971A IX). Duos quoque
recenter mortuos, tertium jam quatriduanum, lego resuscitatos: solam tamen Archisynagogi filiam, in domo
adhuc positam, precibus patris; duos autem ex insperata magnitudine pietatis (Marc. V, 35-42; Luc. VII, 1115; Joan. XI).
55. Simili etiam forma si contigerit (quod Deus avertat) aliquem de fratribus nostris, non in corpore, sed in
anima mori; quandiu adhuc inter nos erit, pulsabo et ego meis qualiscunque peccator, pulsabo et fratrum
precibus Salvatorem. Si revixerit, lucrati erimus fratrem: sin vero non mereamur exaudiri, ubi jam vel
tolerare vivos, vel tolerari a vivis non poterit, sed incipiet efferri, semper quidem fideliter gemo, sed jam non
ita fiducialiter oro. Non aperte audeo dicere, Veni, Domine, suscita mortuum nostrum: 0971B corde tamen
suspenso, tremulus intus clamare non cesso, Si forte, si forte, si forte desiderium pauperum exaudiet
Dominus, praeparationem cordis eorum audiet auris ejus; et illud, Nunquid mortuis facies mirabilia, 581 aut
medici suscitabunt, et confitebuntur tibi? et de quatriduano: Nunquid narrabit aliquis in sepulcro
misericordiam tuam, et veritatem tuam in perditione? (Psal. LXXXVII, 11, 12.) Potest interim Salvator, si
vult, insperate et improvise occurrere nobis, lacrymisque portantium motus, non precibus, mortui vitam
reddere vivis, aut certe jam sepultum revocare a mortuis. Mortuum autem dixerim illum, qui sua peccata
defendens, in octavum jam corruit gradum. A mortuo enim, tanquam qui non est, perit confessio (Eccli.
XVII, 26). Post decimum 0971C vero, qui tertius est ab octavo, jam effertur in libertatem peccandi, quando
expellitur a consortio monasterii. At postquam quartum transierit, jam 0972A recte quatriduanus dicitur, dum
in quintum decidens per consuetudinem sepelitur.
56. Absit autem a nobis, ut etiam pro talibus, etsi palam non praesumimus, vel in cordibus nostris orare
cessemus: cum Paulus eos quoque lugeret, quos sine poenitentia mortuos sciret (II Cor. XII, 21). Etsi enim a
communibus orationibus ipsi se excludunt, sed ab affectibus omnino non possunt. Viderint tamen in quanto
periculo sint, pro quibus Ecclesia palam orare non audeat, quae fidenter etiam pro Judaeis, pro haereticis, pro
Gentilibus orat. Cum enim in Parasceve nominatim oretur pro quibuslibet malis, nulla tamen mentio fit de
excommunicatis.
57. Dicis forte, frater Godefride, me aliud quam tu quaesisti, et quam ipse promisi, tandem exhibuisse,
0972B cum pro gradibus humilitatis, superbiae gradus videar descripsisse. Ad quod ego: Non potui docere
nisi quod didici. Non putavi congruum me describere ascensiones, qui plus descendere, quam ascendere
novi. Proponat tibi beatus Benedictus gradus humilitatis, quos ipse prius in corde suo disposuit: ego quid
proponam non habeo, nisi ordinem meae descensionis. In quo tamen, si diligenter inspicitur, via forsitan
ascensionis reperitur. Si enim tibi Romam tendenti homo inde veniens obviaret, quaesitus viam, quid melius
quam illam, qua venit, ostenderet? Dum castella, villas, urbes, fluvios, ac montes, per quos transierit,
nominat, suum denuntians iter, tuum tibi praenuntiat: ita ut eadem loca recognoscas eundo, quae ille
pertransiit veniendo. In hac 0972C similiter nostra descensione gradus ascensorios fortasse reperies, quos
ascendendo melius tu in tuo corde, quam in nostro codice leges. Amen.

16

