somnia sua adhuc adolescentulus narrabat, quorum tunc mysterium ignorabat, vanitatem posse notari; ego
tamen mysterio magis sive simplicitati pueri deputandum arbitror, quam vanitati. Quae tamen, si qua fuit, per
ea quae passus legitur, potuit expiari. Nonnullis enim aliqua aliquando de se per revelationem jucunda
monstrantur, quae etsi humanus animus absque ulla vanitate scire non potest, non minus ideo eveniet quod
monstratum est; sic 0962C tamen ut illa vanitas impunita non sit, qua de magnitudine revelationis aut
promissionis in se vel leviter exsultavit. Sicut enim medicus, non solum unguento, sed igne utitur et ferro,
quo omne quod in vulnere sanando superfluum excreverit, secet et urat, ne sanitatem, quae ex unguento
procedit, impediat: sic medicus animarum Deus hujusmodi animae procurat tentationes, immittit
tribulationes, quibus afflicta et humiliata, gaudium vertat in luctum, revelationem putet illusionem. Unde fit
ut vanitate careat, et veritas revelationis non pereat. Sic Pauli extollentia per stimulos carnis reprimitur (II
Cor. XII, 7), et ipse revelationibus crebris attollitur. Sic Zachariae infidelitas linguae obligatione mulctatur
(Luc. I, 20), et angeli veritas suo in 0962D tempore manifestanda non mutatur. Sic per gloriam et
ignobilitatem sancti proficiunt, dum inter singularia dona quae recipiunt, communi hominum vanitate pulsari
se sentiunt: ut dum per gratiam supra se aliquid cernunt, non obliviscantur quod sunt.
38. Sed quid de revelationibus ad curiositatem? De quibus ut haec per excessum intermiscerem, inde
occasio sumpta est, cum ostendere vellem, reprobum angelum ante casum suum sic potuisse praevidere
illam, quam post accepit, in reprobos homines dominationem, ut tamen suam non praesciret damnationem.
De quo etiam nonnullis quaestiunculis motis 0963A magis, quam solutis, totius disputatiunculae haec summa
sit: quod per curiositatem a veritate ceciderit, quia prius 575 spectavit curiose, quod affectavit illicite,
speravit praesumptuose. Jure igitur in gradibus superbiae primum curiositas vindicat sibi, quae etiam inventa
est initium esse omnis peccati. Sed nisi haec citius cohibeatur, in levitatem animi, quae secundus gradus est,
cito delabitur.
16

CAPUT XI. De secundo gradu superbiae, qui est levitas animi.

39. Monachus enim, qui sui negligens, alios curiose circumspicit, dum quosdam suspicit superiores,
quosdam despicit inferiores: et in aliis quidem videt quod invidet, in aliis quod irridet. Inde fit ut pro
mobilitate oculorum levigatus animus, nulla utique 0963B sui cura aggravatus, modo per superbiam ad alta
se erigat, modo per invidiam in ima demergat: nunc per invidiam nequiter tabescit, nunc per excellentiam
pueriliter hilarescit. In altero nequam, in altero vanus, in utroque superbus existit: quia et quod superari se
dolet, et quod superare se gaudet, amor propriae excellentiae facit. Has autem animi vicissitudines nunc
pauca et mordacia, nunc multa et inania; nunc risu, nunc luctu plena, semper vero irrationabilia indicant
verba. Compara, si vis, hos duos primos superbiae gradus supremis duobus humilitatis: et vide si non in
ultimo curiositas, in penultimo levitas cohibetur. Id ipsum in caeteris reperies, si alterutrum comparentur. Sed
jam ad tertium docendo, non descendendo veniamus.
17

CAPUT XII. De tertio gradu superbiae, qui est inepta laetitia.

0963C
40. Proprium est superborum, laeta semper appetere, et tristia devitare, juxta illud: Cor stultorum ubi
laetitia (Eccle. VII, 5). Unde et monachus, qui duos jam superbiae gradus descendit, dum per curiositatem ad
animi levitatem devenit, cum gaudium quod semper appetit, frequenti videt interpolari tristitia, quam de
bonis alterius contrahit, impatiens suae humiliationis, fugit ad consilium falsae consolationis. Ex illa denique
parte, qua sibi sua vilitas, et aliena excellentia monstratur, restringit curiositatem, ut totum se transferat in
contrariam partem: quatenus in quo ipse videtur praecellere curiosius notet; in quo alter praecellit, semper
dissimulet: ut 0963D dum devitat quod triste putatur, laetitia continuetur. Sicque fit ut quem sibi vicissim
vindicabant gaudium et tristitia, sola possidere incipiat inepta laetitia. In hac autem, in qua tertium tibi
gradum constituto, accipe quibus eam signis vel in te deprehendas, vel in altero. Illum qui ejusmodi est, aut
nunquam, aut raro gementem audies, aut lacrymantem videbis. Putes, si attendas, aut sui oblitum, aut
ablutum a culpis. In signis scurrilitas, in fronte hilaritas, vanitas apparet in incessu. Pronus ad jocum, facilis
0964A ac promptus in risu. Cunctis quippe quae in se contemptibilia, et ideo tristia noverat, a memoria rasis;
bonisque, si qua sentit in se, adunatis vel simulatis ante oculos mentis, dum nil cogitat nisi quod libet, nec
attendit si licet; jam risum tenere, jam ineptam laetitiam dissimulare non valet. Ut enim vesica collecto
turgida vento, punctoque perforata exiguo, si stringitur, crepitat dum detumescit; ac ventus egrediens non
passim effusus, sed strictim emissus crebros quosdam sonitus reddit: sic monachus, ubi vanis scurrilibusque
cor suum cogitationibus impleverit, propter disciplinam silentii non inveniens ventus vanitatis qua plenius
egrediatur, inter angustias faucium per cachinnos excutitur. Saepe vultum pudibundus abscondit, claudit
labia, dentes 0964B stringit; ridet non volens, cachinnat invitus. Cumque os pugnis obstruxerit suis, per nares
adhuc sternutare auditur.
18

576 CAPUT XIII. De quarto gradu superbiae, qui est jactantia.
12

