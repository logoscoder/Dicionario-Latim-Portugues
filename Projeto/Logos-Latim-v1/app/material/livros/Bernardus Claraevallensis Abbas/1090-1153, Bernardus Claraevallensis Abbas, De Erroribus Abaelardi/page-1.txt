0939
S. BERNARDI ABBATIS
De Gradibus Humilitatis Et Superbiae Tractatus.

1

558 ADMONITIO IN OPUSCULUM VII.

1. Primus Bernardi fetus est libellus sequens, inscriptus «de Gradibus Humilitatis,» primusque nominatur
tum a Bernardo ipso, tum a Gaufrido monacho, ejus Vitae scriptore. Bernardi haec verba sunt in epistola
decima octava, ad Petrum cardinalem: «Et ut sciatis quid petatis, scio me scripsisse libellum, qui inscribitur
de Humilitate, et quatuor Homilias,» etc. Haec epistola sub annum 1127 exarata est. Gaufridus vero in libro
tertio de ejus Vita, cap. 8, «Si quis,» inquit, «nosse desiderat, quam sollicitus ab initio sui ipsius dijudicator
et scrutator exstiterit, primum opus illius de Gradibus Humilitatis inspiciat.» Rationem hujusce tituli reddit
Vir sanctus in Censura seu Retractatione libri, quam in fronte operis praefigi voluit. Cum enim quoddam
verbum, quasi e Scriptura sacra prolatum, ipsi excidisset, et quamdam de Seraphim expositionem, quam in
Patribus non legerat, adduxisset; hoc comperto, incunctanter sententiam ipse suam emendare non dubitavit.
Tantus erat in sancto Doctore veritatis amor! tanta in Patres reverentia! Hic Manricus graviter monet
exemplo Bernardi auctores mysticos ac theologicos nonnullos, «qui vel in litteralibus, vel in altissimis
theologiae sacrae sensibus novitates non solum inducunt, sed etiam profitentur: dum Bernardus, theologia
divinitus infusa praeditus, in sensu mystico quod a Patribus non acceperat, suspectum habet, nec satis credit
suae conscientiae factum, donec rem a se excogitatam retractaret.» Quanquam alio in loco quiddam amplius
sibi licere permisit, nempe in fine homiliarum super Missus est, ubi ita ait, «Si quid dictum est praeter
Patres, quod non sit contra Patres; nec Patribus arbitror, nec cuiquam displicere debere:» et in epistola
septuagesima septima, «Sane ibi unusquisque in suo sensu securus abundet, ubi aut certae rationi, aut non
contemnendae auctoritati quod sentitur non obviat.» Haec sanctus doctor, priorem sententiam temperans,
nec tam novos sensus, si ratione ducantur, quam affectatum eorum studium reprehendens.
2. Tempus scripti libri de Gradibus Humilitatis colligimus ex praelaudata epistola decima octava sub
annum 1127 scripta. Tunc enim Bernardus quatuor tantum opuscula dictaverat cum aliquot epistolis,
quorum opusculorum cum primum fuerit de Humilitate, ante annum 1125 scriptum dici debet. Certe ad
Godefridum Clarae-Vallis Priorem ac consanguineum suum, postea Lingonensem episcopum, ad quem
epistola trecentesima vigesima. Hunc «filium, fratrem, socium, et profectus sui participem» vocat hic n. 24.
In codice Colbertino, notato 3964, haec inscriptio libri legitur post libros de Consideratione: «Incipit liber
ejusdem de Gradibus Humilitatis, ad Godefridum tunc in Clara-Valle Priorem, postea Lingonicae civitatis
episcopum.» Deest in hoc codice Retractatio, quae in quatuor aliis manuscriptis libro praemittitur. Unde
eam in hunc locum restituere visum est, quam Horstius ad calcem rejecerat.
2
RETRACTATIO S. BERNARDI IN TRACTATUM DE GRADIBUS HUMILITATIS.
In hoc Opusculo, cum illud de Evangelio, quod Dominus ait, diem ultimi judicii se nescire, ad aliquam
sententiam confirmandam atque corroborandam proferrem in medium (cap. 1, n. 1), improvide quidem
apposui, quod in Evangelio scriptum non esse postea deprehendi. Nam cum textus habeat tantummodo,
neque filius scit; ego deceptus magis, quam fallere volens, litterae quippe immemor, sed non sensus, «Nec
ipse,» inquam, «Filius hominis scit.» Unde etiam totam ordiens sequentem disputationem, ex eo quod non
veraciter posui, veram conatus sum approbare assertionem. Sed quia talem errorem meum multo post, quam
a me idem libellus editus, et a pluribus jam transcriptus fuit, deprehendi; cum non potui per tot jam libellos
sparsum persequi mendacium, necessarium credidi confugere ad confessionis remedium. Alio quoque in
loco (Cap. 10, n. 35) quamdam de Seraphim opinionem posui, quam nunquam audivi, nusquam legi. Ubi
sane lector meus attendat, quod proinde temperanter, «puto,» dixerim: volens videlicet non aliud, quam
putari, quod certum reddere de Scripturis non valui. Titulus quoque ipse qui de Gradibus Humilitatis
inscribitur, pro eo forsitan quod non humilitatis, sed superbiae potius hic distingui describique gradus
videntur, calumniam patietur, sed hoc a minus vel intelligentibus, vel attendentibus ejus tituli rationem,
quam tamen in fine opusculi ipse breviter intimare curavi.
3

PRIMA PARS.

0941
4

559 PRAEFATIO.

0941A

1

