Rogasti me, frater Godefride, ut ea quae de gradibus humilitatis coram fratribus locutus fueram, pleniori
tibi tractatu dissererem. Cui tuae petitioni digne, ut dignum erat, et volens satisfacere, et timens non posse,
evangelici consilii memor, non prius, fateor, incipere ausus sum, quam sedens computavi, si sufficerent
sumptus ad perficiendum (Luc. XIV, 28). Cum autem charitas hunc foras misisset timorem, quo mihi
timebam illudi de opere non consummando, subintravit alius timor de contrario, quo coepi timere gravius
periculum de gloria si perfecissem, quam de ignominia si defecissem. Unde inter hunc timorem et
charitatem, velut in quodam bivio positus, diu haesitavi, cui viarum 0941B tuto me crederem; metuens aut
loquendo utiliter de humilitate, ipse humilis non inveniri; aut tacendo humiliter, inutilis fieri. Cumque
neutram viam tutam, alterutram tamen mihi tenendam esse conspicerem; elegi potius tibi, si quem possem,
communicare fructum sermonis, quam tutari me solum portu silentii: simul fiduciam habens, si quid forte,
quod approbes, dixerim, tuis precibus posse me non superbire; sin autem (quod magis puto) nihil tuo studio
dignum effecerim, de nihilo superbire non posse.
5

CAPUT PRIMUM. Christum esse viam humilitatis, qua pervenitur ad veritatem.

1. Locuturus ergo de gradibus humilitatis, quos 0941C beatus Benedictus non numerandos, sed
ascendendos proponit (Reg. cap. 7), prius ostendo, si possum, quo per illos perveniendum sit, ut audito fructu
perventionis, minus gravet labor ascensionis. Proponit itaque Dominus nobis viae laborem, laboris mercedem
Ego sum, inquit, via, veritas, et vita (Joan. XIV, 6). Viam dicit humilitatem, quae ducit ad veritatem. Altera
labor, altera fructus laboris est. Unde sciam, inquis, quod ibi de humilitate locutus sit, cum indeterminate
dixerit: Ego sum via? Audi apertius: Discite a me quia mitis sum et humilis corde (Matth. XI. 29). Se ergo
proponit humilitatis exemplum, mansuetudinis formam. Si imitaris eum, non ambulas in tenebris, sed
habebis lumen vitae (Joan. VIII, 12). Quid est lumen vitae, nisi veritas; 0942A quae illuminans omnem
hominem venientem in hunc mundum, ostendit ubi sit vera vita? Ideo cum dixisset, Ego um via et veritas,
subdidit, et vita: ac si diceret: Ego sum via, quae ad veritatem duco; ego sum veritas quae vitam promitto:
ego sum vita, quam do. Haec est enim, ait, vita aeterna, ut cognoscent te verum Deum: et quem misisti
Jesum Christum (Matth. XVII, 3). Vel sic, quasi tu dicas: Viam considero, id est humilitatem: fructum
desidero, veritatem. Sed quid si tantus est labor viae, ut ad optatum lucrum non possim pervenire?
Respondet: Ego sum via, id est viaticum, quo sustenteris in via. Clamat igitur errantibus, et viam
ignorantibus, Ego sum via: dubitantibus, et non credentibus, Ego sum veritas: jam ascendentibus, sed
lassescentibus, 0942B Ego sum vita. Satis, ut reor, ostensum est ex proposito capitulo Evangelii, 560
cognitionem veritatis fructum esse humilitatis. Accipe et aliud. Confiteor tibi, Pater, Domine coeli et terrae,
quia abscondisti haec, haud dubium quin veritatis secreta, a sapientibus et prudentibus, id est a superbis, et
revelasti ea parvulis (Luc. X, 21), hoc est humilibus. Et in hoc apparet quod veritas, quae superbis
absconditur, humilibus revelatur.
2. Humilitatis vero talis potest esse definitio: Humilitas est virtus, qua homo verissima sui agnitione sibi
ipsi vilescit. Haec autem convenit his qui ascensionibus in corde suo dispositis, de virtute in virtutem, id est
de gradu in gradum proficiunt, donec ad culmen humilitatis perveniant, in quo velut 0942C in Sion, id est in
speculatione, positi, veritatem prospiciant. Etenim, inquit, benedictionem dabit legislator (Psal. LXXXIII, 8):
quia qui dedit legem, dabit et benedictionem; hoc est, qui jussit humilitatem, perducet ad veritatem. Quis
vero est hic legislator, nisi dulcis et rectus Dominus qui legem dedit delinquentibus in via? (Psal. XXIV, 8.)
In via quippe delinquunt, qui veritatem derelinquunt. Sed nunquid vel sic a dulci Domino derelinquuntur?
Ipsis ergo dulcis et rectus Dominus legem dat viam humilitatis, per quam redeant ad cognitionem veritatis.
Dat occasionem recuperandae salutis, quia dulcis est; non tamen absque disciplina legis, quia rectus est.
Dulcis, quia perire non patitur; rectus, quia punire non obliviscitur.
6

CAPUT II. Quo fructu ascendantur gradus humilitatis.

0943A
3. Hanc itaque legem, qua reditur ad veritatem, beatus Benedictus per duodecim gradus disponit: ut sicut
per decem praecepta legis ac geminam circumcisionem (in quo duodenarius numerus adimpletur) ad
Christum venitur; ita his duodecim gradibus ascensis, veritas apprehendatur. Illud quoque quod in scala illa,
quae in typo humilitatis Jacob monstrata est, Dominus desuper innixus apparuit (Gen. XXVIII, 12, 13), quid
nobis aliud innuit, nisi quod in culmine humilitatis constituitur cognitio veritatis? Dominus quippe de
summitate scalae prospiciebat super filios hominum tanquam Veritas, 0943B cujus oculi sicut fallere nolunt,
ita falli non norunt, ut videret si est intelligens aut requirens Deum. An non tibi de alto videtur clamare ac
dicere requirentibus se (novit enim qui sunt ejus): Transite ad me, omnes qui concupiscitis me, et a
generationibus meis implemini? (Eccli. XXIV, 26) et illud: Venite ad me, omnes qui laboratis et onerati
estis, et ego vos reficiam (Matth. XI, 28). Venite, inquit. Quo? Ad me veritatem. Qua? Per humilitatem. Quo
fructu? Ego vos reficiam. Sed quae est refectio, quam Veritas ascendentibus promittit, pervenientibus reddit?
An forte ipsa est charitas? Ad hanc quippe, ut ait beatus Benedictus, ascensis omnibus humilitatis gradibus
2

