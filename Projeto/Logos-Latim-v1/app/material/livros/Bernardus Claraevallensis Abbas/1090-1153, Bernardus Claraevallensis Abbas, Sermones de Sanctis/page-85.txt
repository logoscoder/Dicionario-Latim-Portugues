dignatio, quanta dignitas, quanta gloria animarum, quod Dominus universorum, et qui nullam habet
indigentiam, templum sibi fieri jubet in illis?
Itaque, fratres, toto cum desiderio et digna gratiarum actione studeamus ei templum aedificare in nobis:
primo quidem solliciti ut in singulis, deinde ut in omnibus simul inhabitet; quia nec singulos dedignatur, nec
universos. Primo igitur 0523A loco studeat unusquisque ne dissideat ipse a semetipso; quoniam omne regnum
in se ipsum divisum desolabitur, et domus supra domum cadet (Matth. XII, 25); nec intrabit Christus, ubi
fuerint parietes declinati, et maceriae depulsae. Nonne enim corporis sui domum integram anima vult habere,
et exire illam necesse est, si fuerint a se invicem membra dispersa? Videat ergo et ipsa, si desiderat habitare
Christum per fidem in corde suo, id est in se ipsa: sollicite caveat ne a se invicem membra ejus dissideant, id
est ratio, voluntas atque memoria. Sit ergo sine errore ratio, ut bene congrat voluntati: talem enim voluntas
amat. Sit et voluntas sine iniquitate, quoniam ratio talem approbat. Alioqui si sese judicat anima propter 0523B
voluntatis pravitatem in eo quod per rationem probat, bellum intestinum est, et discordia periculosa; quoniam
voluntatem hujusmodi ratio semper suggillat, sed accusat, sed dijudicat, sed condemnat. Propter quod ait
Dominus in Evangelio: Esto consentiens adversario tuo, dum es in via cum illo, ne forte adversarius tradat
te judici, et judex tradat te tortoribus, et in carcerem mittaris (Matth. V, 25). Sit etiam memoria sine sorde,
ut nullum in ea peccatum maneat, quod non pura confessione et dignis fructibus poenitentiae deleatur.
Alioquin conscientiam, in qua peccatum latet, et voluntas odit, et ratio exsecratur. Bonum proinde parat
habitaculum Deo, cujus nec ratio decepta, nec voluntas perversa, nec memoria fuerit inquinata.
0523C 4. Jam vero sic se habentibus singulis, etiam omnes nos connecti et conglutinari necesse est, mutua
utique charitate, quae est vinculum perfectionis. Nam cognitio quidem perfecta in hac vita haberi non potest,
forsitan nec oportet. In coelesti siquidem domo cognitio dilectionis est nutrimentum. Quis enim gloriabitur
castum se habere cor? Propterea facile erat et confundi cognitum, et cognoscentem offendi. Ibi jucunda erit
cognitio, ubi macula jam non erit. Illa ergo domus connexa firmius est, tanquam in aeternum mansura: haec,
tanquam tabernaculum bellatorum, minus sibi perfecte cohaeret. Illa nimirum domus laetitiae, ista 0523D
militiae est; illa domus 1074 laudis, ista orationis. Haec, inquam, est urbs fortitudinis nostrae, illa est civitas
requiei nostrae. Proinde si victoriosi fuerimus hic, illic erimus gloriosi, habentes loco galeae diadema,
sceptrum et palmam pro gladio, pro scuto chlamydem deauratam, pro thorace stolam jucunditatis. Interim
sane premi magis quam perimi videtur utilius; et sustinere pondus clypei et loricae quam maligni jaculis
igneis vulnerari: a quibus nos superna sua protectione custodiat, qui est benedictus in saecula. Amen.
51

SERMO III. De triplici apparatu quem habemus ad custodiam Dei.

1. Domus haec, fratres, aeterni Regis est oppidum, 0524A sed obsessum ab inimicis. Quotquot igitur in ipsius
arma jurati sumus, et ejus militiae dedimus nomina, triplici nobis opus esse noverimus apparatu ad custodiam
castri hujus: munitione videlicet, et armis, et alimentis. Quae est ergo munitio? Urbs fortitudinis nostrae
Sion, ait propheta, Salvator ponetur in ea murus et antemurale (Isa. XXVI, 1). Murus continentia,
antemurale patientia est. Bonus continentiae murus, qui sic undique circumdat et circumcingit, ut nec per
oculorum fenestras, nec per caeteros sensus detur ingressus morti. Bonum antemurale patientiae, quod
primos hostium sustinet impetus, ut inter plurima tentamenta stemus viriliter, et perseveremus jugiter
inconcussi. Unicum quippe remedium est, dum continentia quatitur et 0524B quodam modo nutat, objicere
patientiam, et, quantumcunque ferveat sensus peccati, negare omni modo consensum. In patientia vestra,
inquit, possidebitis animas vestras (Luc. XXI, 19). Ponitur ergo in civitate sua Salvator ipse murus et
antemurale, factus nobis a Deo Patre justitia, et prophetae patientia, sicut idem ait: Quoniam tu es patientia
mea, Domine (Psal. LXX, 5). Murus, inquam, ponitur in conversatione, antemurale in passione, ab omnibus
carnis et saeculi praesentis illecebris abstinens, et adversa sustinens fortiter universa.
2. Oportet autem et arma parare, sed arma spiritualia, potentia Deo, non modo ad resistendum, sed ad
impugnandum quoque et expugnandum viriliter inimicum. Induite vos armaturam Dei, ait 0524C Apostolus
(Ephes. VI, 11), etc. Quid enim putamus, fratres? Gravis equidem nobis est inimici tentatio; sed longe
gravior illi oratio nostra. Laedit nos iniquitas ejus atque versutia; sed multo amplius nostra eum simplicitas et
misericordia torquet. Humilitatem nostram non sustinet; uritur charitate nostra, mansuetudine et obedientia
cruciatur. Jam vero nec fame quidem urgeri possumus, ut hostibus castrum tradere compellamur; quoniam,
gratias Deo, non venit super nos terribilis illa comminatio prophetae, imo Domini per prophetam, famis
videlicet et sitis; non panis et aquae, sed verbi <alias, audiendi verbi> Dei (Amos VIII, 11). Sic enim
habemus: Non in solo pane vivit homo, sed in omni verbo quod 0524D procedit de ore Dei (Deut. VIII, 3;
Matth. IV, 4). Itaque non nobis alimenta desunt, qui et sermones frequenter, et frequentius sacras lectiones
audimus, et interdum quoque spiritualis devotionis gustamus delicias, tanquam si catuli edant de micis quae
cadunt de mensa dominorum suorum? coelestes illos convivas dico, qui replentur ab ubertate domus Dei.
Habemus etiam panem lacrymarum, qui, licet minus, suavis, optime tamen confirmat cor hominis. Habemus
et obedientiae panem, de quo loquitur ad discipulos Dominus: Meus, inquiens, cibus est, ut faciam
voluntatem Patris mei (Joan. IV, 34). Habemus super omnia de coelo panem vivum, corpus Domini
Salvatoris, in cujus utique fortitudine cibi omnis adversae partis dejicitur fortitudo.
85

