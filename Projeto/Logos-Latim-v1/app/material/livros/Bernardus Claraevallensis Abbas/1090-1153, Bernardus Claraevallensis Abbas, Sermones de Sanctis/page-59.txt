honorari posse videntur, qui nunquam pugnasse noscuntur. Aliter tamen honorandi sunt nimis etiam ipsi,
tanquam amici tui, Deus, cujus nimirum voluntati semper adhaeserunt, tanta utique felicitate, quanta
facilitate. Nisi forte in eo pugnasse creduntur, quod peccantibus aliis viriliter perstiterunt, non abeuntes in
concilio impiorum, sed singuli quique dicentes: Mihi autem adhaerere Deo bonum est (Psal. LXXII, 28).
Celebranda ergo in eis gratia praeveniens in benedictione dulcedinis; honoranda benignitas Dei, non ad
poenitentiam adducens, sed abducens, ab omnibus, quibus poenitentia deberetur; non eripiens a tentatione,
sed a tentatione conservans.
2. Aliud sane in his sanctitatis genus, et proprio 0476B modo videbitur honorandum, qui venerunt ex magna
tribulatione, et dealbaverunt stolas suas in sanguine 1039 Agni (Apoc. VII, 14): qui post multos agones jam
nunc triumphant in coelis coronati, quoniam legitime certaverunt. Estne adhuc sanctorum aliquod tertium
genus? Est, sed occultum. Sunt enim sancti qui adhuc militant, adhuc pugnant; currunt adhuc, necdum
comprehenderunt. Temerarie forsitan hujusmodi videar dicere sanctos; sed tamen novi unum ex his non
veritum dicere Deo: Custodi animam meam, quoniam sanctus sum (Psal. LXXXV, 2). Sic et Apostolus,
divinorum conscius secretorum, evidentius ait: Scimus quoniam diligentibus Deum omnia cooperantur in
bonum, his qui secundum propositum vocati sunt sancti (Rom. VIII, 0476C 28). Haec nimirum diversitas
appellationis in nomine sanctitatis, ut alii quidem jam secundum consummationem sancti vocentur, alii juxta
solam adhuc praedestinationem. Latet ergo hujusmodi sanctitas penes Deum; clausa est, et clause
quodammodo celebratur. Siquidem nescit homo, utrum amore, an odio dignus sit; sed in futurum omnia
reservantur incerta (Eccle. IX, 1, 2). Sit ergo istorum celebritas sanctorum in corde Dei; quoniam novit
Dominus qui sunt ejus, et ipse scit quos elegerit a principio. Sit etiam apud administratorios illos spiritus, qui
mittuntur in ministerium propter eos qui haereditatem capient salutis: nos in vita sua laudare hominem
prohibemur. Quomodo namque secura 0476D laudatio, ubi nec ipsa vita secura? Non coronabitur nisi qui
legitime certaverit, ait tuba illa coelestis (II Tim. II, 5). Et legem certaminis ab ore ipsius legislatoris
ausculta: Qui perseveraverit usque in finem, hic salvus erit (Matth. X, 22). Nescis quis sit perseveraturus,
nescis quis sit legitime certaturus, nescis quis coronam sit accepturus.
3. Illorum lauda virtutem, quorum jam certa victoria est; illos devotis extolle praeconiis, quorum secure
potes adgaudere coronis. Cantavimus sanctis hac nocte, dicentes: Timete Dominum, omnes sancti ejus (Psal.
XXXIII, 10); sed non istis. Non, inquam, eos qui perseveraverunt usque in finem, timere hortabamur, quia
scriptum est: Jam non erit timor in finibus nostris. Illis potius dicebamus sanctis, 0477A quibus custodia
multiplex necessaria est pro multitudine periculorum. Siquidem non est eis colluctatio adversus carnem et
sanguinem tantum, sed adversus principatus quoque et potestates, adversus mundi rectores tenebrarum
harum, contra spiritualia nequitiae in coelestibus (Ephes. VI, 12). Egent plane custodia, qui tam multipliciter,
non modo cominus, sed eminus appetuntur. Et ubi tot pugnae foris, non debent intus deesse timores, ut
merito his dicatur: Timete Dominum, omnes sancti ejus. Tota interim beatitudo nostra est timere Deum,
dicente Scriptura: Beatus homo qui semper est pavidus (Prov. XXVIII, 14). Et item Psalmista ait: Beati
omnes qui timent Dominum, qui ambulant in viis ejus (Psal. CXXVII, 1). Caeterum longe aliter beati, in
quibus jam perfecta 0477B charitas foras misit timorem, nec jam timent ambulantes in viis, sed laudant potius
habitantes in domo, sicut idem ait: Beati qui habitant in domo tua, Domine; in saecula saeculorum
laudabunt te (Psal. LXXXIII, 5). Nostra ergo felicitas, nostra interim festivitas, in timore Dei: nam illorum
magis in exsultatione et laude versatur.
4. Inde est quod secure laudantur homines, qui non sua jam vivunt vita, sed Dei: nam hominum utique vita
tentatio est. Est autem gemina quaedam securitas laudis hujus: nisi quod forte videbitur, si diligenter
attendimus intra alteram altera comprehendi. Siquidem non est quod laudare vereamur verissime,
certissimeque laudabiles: non est 0477C quod glorificare cunctemur sic absorptos in gloria, ut nostra omnino
nequeant laudatione moveri. Non enim est quo vanitas intret, ubi veritas jam totum occupavit. Sed quaenam,
inquies, gloria sanctis? Neque enim singuli sese glorificant, quia scriptum est: Non te laudet os tuum (Prov.
XXVII, 2). Non vicissim alter alterum laudat, quia in laudem Conditoris intenti et extenti, in quo nimirum
tota eis reposita est beatitudo, mutuis nunquam vacare laudibus possunt, dicente Propheta, sicut supra quoque
meminimus: Beati qui habitant in domo tua, 1040 Domine; in saecula saeculorum laudabunt te.
Verumtamen non acquiesco expertes gloriae credere sanctos, maxime propter illud quod Apostolus ait: Quod
in praesenti est momentaneum et leve tribulationis 0477D nostrae, supra modum in sublimitatem aeternum
gloriae pondus operabitur in nobis (II Cor. IV, 17). Et Propheta: Visita nos in salutari tuo, ad videndum in
bonitate electorum tuorum, ad laetandum in laetitia gentis tuae, ut lauderis cum haereditate tua (Psal. CV, 4,
5). Non enim ait: Ut lauderis ab haereditate tua; sed, cum haereditate tua, ut communis intelligatur futura
laudatio. Quod si ipsa laudat haereditas Dominum; haereditatem quis laudet, ab Apostolo audiamus. Tunc,
inquit, unicuique laus erit. A quo? A Deo (I Cor. IV, 5). Magnus laudator, et vehementer ambienda laudatio.
Felix commutatio laudis, ubi et laudare beatum est, et laudari.
5. Ad quid ergo sanctis laus nostra? ad quid glorificatio nostra? ad quid nostra haec ipsa solemnitas? 0478A
Quo eis terrenos honores, quos juxta veracem Filii promissionem honorificat Pater coelestis? Quo eis
praeconia nostra? pleni sunt. Prorsus ita est, dilectissimi, honorum nostrorum sancti non egent, nec quidquam
59

