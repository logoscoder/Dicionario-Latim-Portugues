0447

29
30

IN FESTO SANCTI MICHAELIS.

SERMO I. De angelorum erga nos officiis, et nostra erga ipsos reverentia de
triplici causa, qua pro nobis solliciti sunt angeli>.

0447C

1. Angelorum hodie memoria celebratur, et exigitis debitum pro tanta solemnitate sermonem. Sed quid de
angelicis spiritibus viles loquantur vermiculi? Credimus sane, et indubitata fide tenemus, divina eos
praesentia et visione beatos sine fine laetari in bonis Domini, quae oculus non vidit, nec auris audivit, nec in
cor hominis ascenderunt. Quid ergo de his homo loquatur hominibus, quae nec ipse quidem cogitare, nec illi
saltem audire sufficiant? Profecto si ex abundantia cordis os loquitur, sileat nihilominus lingua necesse est ex
inopia cogitationis. 0447D Attamen si multum est ad nos loqui de ea claritate et gloria, qua in semetipsis, imo
in Deo suo angeli sancti nostris omnino supereminent cordibus; de ea loquamur, quam nobis exhibent, gratia
et charitate. In supernis enim spiritibus non solum admirabilis dignitas, sed et dignatio amabilis invenitur.
Dignum est proinde, fratres, ut gloriam non capientes, tanto magis amplectamur misericordiam, qua nimirum
constat nihilominus abundare domesticos Dei, coeli cives, principes paradisi. Testatur denique Apostolus
ipse, qui raptus usque ad tertium coelum, beatae illi curiae meruit interesse, atque ejus nosse secreta,
quoniam omnes administratorii sunt spiritus, missi in ministerium propter eos, aui haereditatem capiunt
salutis (Hebr. I, 14).
0448C 2. Neque id cuiquam incredibile videatur; quandoquidem ipse quoque Creator et rex angelorum venit,
non ministrari, sed ministrare, et animam suam dare pro multis (Matth. XX, 28). Utquid ergo ministerium
illud angelorum quispiam dedignetur, in quo praecedit eos, cui in excelsis tota cum aviditate et felicitate
ministrant? Si et hinc dubitas, utique qui vidit, testimonium perhibuit: Millia, inquiens, millium ministrabant
ei, et decies centena millia assistebant ei (Dan. VII, 10). Alius quoque propheta ad Patrem de Filio loquens,
ait: Minuisti eum paulo minus ab angelis (Psal. VIII, 6). Sic plane, sic decet ut vincat et humilitate. qui
sublimitate vincebat; sitque tanto minor angelis, quanto inferiori sese ministerio mancipavit: qui tanto
excellentior est, 0448D quanto differentius prae eis nomen haereditavit. Sed quaeras fortasse, in quo minoratus
videatur ab angelis, cum 1020 ministrare venit; quandoquidem, ut supra meminimus, in ministerium
mittuntur et illi. In eo utique quod non modo ministravit, sed et ministratus est, eratque unus et idem qui
ministrabat, et qui ministrabatur. Merito proinde sponsa in Canticis canticorum: Ecce, inquit, venit is saliens
in montibus, transiliens colles (Cant. II, 8). Ministrans enim saliit inter angelos: sed et ipsos transiliit
ministratus. Ministrant enim angeli, sed de alieno, offerentes Deo bona opera, non sua, sed nostra, ac nobis
ejus gratiam referentes. Unde et Scriptura dicens: Quoniam ascendit fumus aromatum in conspectu Domini
de manu angeli, sollicite praemisit data ei 0449A fuisse incensa multa (Apoc. VIII, 4, 3). Nostros enim sudores,
non suos; nostras, non suas lacrymas offerunt Deo: nobis quoque ejus munera referunt, et non sua.
3. Non sic minister ille sublimior cunctis, sed et humilior universis, qui semetipsum obtulit sacrificium
laudis, qui Patri offerens animam suam, nobis ministrat usque hodie carnem suam. Hujus utique tanti ministri
gratia nihil mirum, si dignanter nobis, imo et libenter angeli sancti ministrent. Ipsi enim amant nos, quia nos
Christus amavit. Dicitur certe vulgari quodam proverbio: Qui me amat, amat et canem meam. Nos vero, o
beati angeli, catelli sumus Domini illius, quem tanto affectu diligitis; catelli, inquam, cupientes saturari de
micis, quae cadunt de mensa dominorum nostrorum, qui estis vos. 0449B Et haec dixerim, fratres, ut ampliorem
de caetero erga beatos angelos fiduciam habeatis, ac proinde familiarius in omni necessitate vestra eorum
invocetis auxilia; sed et dignius in eorum praesentia conversari, et magis ac magis eorum vobis conciliare
gratiam, captare benevolentiam, exorare clementiam studeatis. Cujus rei gratia necessarium duco alias
quoque charitati vestrae exponere causas, quae et ipsae beatos angelos pro nostra infirmitate reddant
sollicitos; absque sua sane anxietate, sed non absque utilitate nostra; nec ad detrimentum felicitatis suae, sed
ad nostrae salutis augmentum.
4. Constat sine dubio, rationis participes et capaces beatitudinis humanas animas angelicae, si dicere id
audeamus, cognatas esse naturae: nec decet 0449C vos, o beati spiritus, contra legis praeceptum dedignari,
quam visitare debetis, speciem vestram, licet in multam, ut ipsi cernitis, dejecta sit vilitatem. Sed neque
arbitramur vos, superni cives, civitatis vestrae excidio delectari, et ruina murorum, quos semirutos esse ipsi
videtis. Cujus instaurationem si desideratis, ut dignum est; frequenter, quaeso, ante thronum gloriae verbum
precis iterate, dicentes: Benigne fac, Domine, in bona voluntate tua Sion, ut aedificentur muri Jerusalem
(Psal. L, 20). Si diligitis decorem domus Dei, imo quia vere diligitis; experiantur zelum vestrum vivi et
rationales lapides, qui soli in instaurationem ejus vobis possunt coaedificari. Hic est, dilectissimi, funiculus
triplex, 0449D quo de excelso coelorum habitaculo ad consolandos, ad visitandos, ad adjuvandos nos attrahitur
supereminens charitas angelorum, propter Deum, propter nos, propter se ipsos. Propter Deum utique, cujus
tanta erga nos misericordiae viscera ipsi quoque, ut dignum est, imitantur. Propter nos, in quibus nimirum
propriam similitudinem miserantur. Propter se ipsos, quorum ordines instaurandos ex nobis toto desiderio
praestolantur. In ore enim parvulorum qui lacte modo vescuntur, et nondum solido cibo, perficienda est laus
46

