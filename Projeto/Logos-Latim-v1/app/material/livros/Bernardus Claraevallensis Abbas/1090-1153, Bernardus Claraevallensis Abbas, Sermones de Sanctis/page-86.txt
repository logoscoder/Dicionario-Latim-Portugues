0525A 3. Sic ergo munita est castri Dominici fortitudo, ut nihil jam timere oporteat, si tamen fideliter et
viriliter agere voluerimus; ut videlicet nec proditores, nec pavidi, nec desides inveniamur. Nam proditores
quidem fiunt, quicunque in hoc Domini castrum inimicos ejus 1075 introducere moliuntur, quales sunt
utique detractores, Deo odibiles, qui discordias seminant, et nutriunt scandala inter fratres. Sicut enim in pace
factus est locus Domini; sic in discordia locum diabolo fieri manifestum est. Non miremini, fratres, si durius
loqui videor; quia veritas neminem palpat. Omnino proditorem sese noverit, si quis forte, quod absit! vitia
quaelibet in hanc domum conatur inducere, et templum Dei speluncam facere daemoniorum. Gratias Deo,
non 0525B multos hic invenimus hujusmodi. Sed tamen deprehendimus interdum forte nonnullos, qui
colloquantur hostibus, et paciscantur foedus cum morte, hoc est, moliantur, quod in eis est, imminuere
ordinis disciplinam, intepescere fervorem, turbare pacem, laedere charitatem. Verum nos quidem caveamus
ab eis, quantum possumus; sicut scriptum est de quibusdam: Jesus autem non credebat se eis (Joan. II, 24).
Dico autem vobis quia, licet portentur modo, sed portabunt cito grave judicium, nisi se citius emendaverint,
sicut grave damnum moliuntur inferre. Quid enim, frater? vanitati, aut tepiditati, seu cuilibet alteri vitio
fidem servas operibus, et Deo per tonsuram mentiris? Optimum certe castrum tulisti Christo, si inimicis ejus
tradideris Claram-Vallem. 0525C Optimos inde singulis annis, et pretiosos in oculis suis reditus accipit: et
praedam multam, quam hostibus eripit, in hunc munitionis suae locum solet inducere, et habet fiduciam
multam in fortitudine ejus. Ecce enim quos redemit de manu inimici, et de regionibus congregavit eos, a solis
ortu et occasu, ab aquilone et mari. Quibus ergo proditorem castri hujus, postquam deprehensns et
comprehensus fuerit (neque enim latere aut fugere potest), quibus, inquam, putas exponendum esse
suppliciis? Non utique communi caeterorum morte damnabitur, sed exquisitis illum necesse est interire
tormentis. Sed non modo plus immoror circa ista: credo melius deinceps ab hac tam exsecrabili proditione
cavebimus, 0525D studentes de caetero majori sollicitudine non attrahere, sed repellere vitia, quaecunque illa
sint, seu carnalia, seu etiam saecularia, ne proditorum notam vel poenam incurrere mereamur.

4. Secundo loco etiam illud cavendum, ne quis forte, pusillanimitate dejectus, fugiat a munitione, ibi
trepidans timore ubi non est timor; ubi vero summum periculum est, insana temeritate securus.
Hostilibus enim manibus, hostilibus gladiis se exponit quicunque est ille qui fugit, ac si ignoret
quoniam hostes illi omnino carent misericordia, crudeles quidem in alienos, sed multo crudeliores in
suos, quippe crudelissimi in se ipsos.

5. Jam vero tertium quoque periculum breviter dico, quia jam hora praeteriit, dum vestrae, ut dignum 0526A
est, salutis plurimum cupidus, diversis morum infirmitatibus remedia diversa conquiro. Quid prodest, si nec
prodere castrum, nec relinquere velis, sed segnis et desidiosus in eo permaneas? Toto proinde animo, tota
virtute, dilectissimi, commissum nobis castrum Domini et Regis nostri manu tenere laboremus, solliciti
contra omnes inimici versutias, et adversus omnia ejus machinamenta parati, sicut scriptum est: Resistite
diabolo, et fugiet a vobis (Jac. IV, 7). At quoniam scimus a quo dictum sit: Nisi Dominus custodierit
civitatem, frustra vigilat qui custodit eam (Psal. CXXVI, 1); humiliemur sub potenti manu Altissimi, et nos,
et domum istam tota devotione ejus misericordiae committentes, ut ipse nos custodiat ab omnibus insidiis
inimicorum 0526B omnium, ad laudem et gloriam nominis sui, quod est benedictum in saecula. Amen.
52

SERMO IV De triplici mansione.

1. Votivis laudibus celebramus hanc diem, et festivis eam gaudiis honoramus. Quod si nec religiosis
competit, nec sapientes decet ignorare quid venerentur, aut celebrare quod nesciant; quaerendum 1076 nobis
est, in cujus id agitur vel in quorum commemoratione sanctorum. Nec vero id mihi ex me arbitror
praesumendum: prior loquatur alter, cujus testimonium majus sit, et credibilius videatur. Miramini forte cur
ista praeloquimur, cum vestris sese obtutibus ecclesia praesens manifestius ingerat, cujus anniversaria
dedicatio celebratur. 0526C Quid enim parietes ejus sanctos dicere vereamur, quos manus sacratae pontificum
tantis sanctificavere mysteriis? Extunc quoque et deinceps sanctarum inibi lectionum resultare frequentia,
sanctarum orationum devota murmurare susurria, sanctarum reliquiarum honorari beata praesentia,
sanctorum spirituum indefessa noscitur custodia vigilare. Dicas forsitan: Caetera quidem evidentia sunt; sed
quis angelicas sese vidisse excubias gloriatur? Etsi tu forte non vides, est tamen qui videt, ipse qui mittit.
Quis ille? Nimirum qui loquitur per prophetam: Super muros tuos, Jerusalem, constitui custodes (Isai. LXII,
6). Est quidem sursum Jerusalem, quae est libera, mater nostra: 0526D sed minime crediderim super muros ejus
constitutos esse custodes, in cujus laudibus Propheta docantat: Qui posuit fines tuos pacem (Psal. CXLVII,
14). Tu vero si id parum judicas, perge audire quod sequitur in testimonio praecedenti: Tota die, inquit, et
tota nocte in perpetuum non tacebunt (Isai. LXII, 6). Siquidem advertere est vel hoc, non hanc esse
Jerusalem de qua legisti: Portae ejus non claudentur per diem; nox enim non erit in ea (Apoc. XXI, 25). Illa
ergo Jerusalem nec vicissitudines patitur, nec custodibus eget: nostris potius custodes necesse est et diebus et
noctibus deputari. Super muros tuos, Jerusalem, constitui custodes.
2. Benignus es, Domine, nec nostrorum hac fragili protectione murorum potes esse contentus, sed 0527A
ipsis hominum praelatis hominibus angelicam quoque custodiam superponis, ut et muros defensent, et eos
qui murorum ambitu continentur. Ita, Pater, quoniam sic est placitum ante te, sic necessarium nobis.
86

