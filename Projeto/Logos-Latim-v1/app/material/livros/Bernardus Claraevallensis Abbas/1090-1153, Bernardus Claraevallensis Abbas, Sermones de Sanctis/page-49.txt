0453

32
33

IN FESTO OMNIUM SANCTORUM.

SERMO I. De lectione evangelica, «Videns Jesus turbas,» etc. (Matth. V, 1-12.)

0453B

1. Festivitatem hodiernam Sanctorum omnium cum omni devotione dignum est celebrari. Nimirum si
magna videtur, et est, beati Petri solemnitas, seu beati Stephani, aut cujuslibet caeterorum; quanta ista est,
quae non unius tantum est, sed universorum? Verum non ignoratis, fratres, saecularibus id moris esse, ut
diebus festis festiva sibi convivia parent: et quanto fuerit solemnitas clarior, tanto splendidius epulentur.
Quid ergo? nonne et his qui convertuntur ad cor, cordis deliciae sunt quaerendae, et spiritualibus spiritualia
comparanda? Propterea jam paratum est convivium nostrum, fratres, jam cocta 0453C sunt omnia, et epulandi
tempus advenit. Dignum est enim ut prius anima satietur, quod haec portio sine dubitatione, et sine
comparatione sit potior: praesertim cum Sanctorum solemnitates manifestum sit ad animas magis, quam ad
corpora pertinere; et quae animarum sunt, animae plus acceptent, quippe naturali quadam eis cognatione
conjunctae. Quibus propterea quoque sancti isti compatiuntur amplius, propterea magis desiderant animarum
bona, et plus earum refectionibus delectantur, quoniam et ipsi similes nobis fuere passibiles; et ipsi
peregrinationis hujus et exsilii miserabilis deploravere molestias; et ipsi grave hujus corporis onus, et
tumultus saeculi, et tentationes experti sunt inimici. Nihil itaque dubium, quin gratior eis sit et multo
acceptabilior illa 0453D festivitas, qua intenditur epulis animarum, quam sit ea, quae celebratur a saecularibus,
curam carnis perficientibus in desideriis voluptatum.
2. Verumtamen unde nobis animarum panis in terra deserta, in loco horroris, et vastae solitudinis? Unde
nobis sub sole spiritualis cibus, ubi nihil est nisi labor et dolor, et afflictio spiritus? Sed scio quis dixerit:
Petite et accipietis: et illud: Si vos, cum sitis mali, nostis bona data dare filiis vestris; quanto magis Pater
vester de coelo dabit spiritum bonum petentibus se? (Matth. VII, 7, 11; Luc. XI, 9, 13.) Nec ignoro, 1024
quam obnixe tota hac nocte et die petieritis mendicantes dari vobis panem de coelo vivum; non eum qui
corpus roborat, sed qui confirmat cor hominis. Nam convivas quidem non ausim dicere, sed mendici sumus,
in praebenda Dei 0454B viventes. Mendici, inquam, jacentes ante januam regis praedivitis, ulceribus pleni, et
cupientes saturari, imo et sustentari de micis, quae cadunt de mensa dominorum nostrorum, quorum
celebramus hodie solemnitatem. Nempe deliciis affluunt, et mensuram accipiunt bonam, et confertam, et
supereffluentem. Confidimus autem quoniam erit qui det nobis: chaos enim magnum et distantia est multa
nimis inter liberalitatem et benignitatem Dei, et avari divitis crudelitatem. Propterea dedit hodie Pater noster
panem: Patrem enim misericordiarum, patrem esse necesse est etiam miserorum; dedit, inquam, nobis panem
de coelo, et cibaria in abundantia: quorum utinam ego fidelis coquus, utinam anima mea coquina utilis
videatur!
0454C 3. Siquidem ad praeparanda fercula vestra, tota hac nocte concaluit cor meum intra me, et in
meditatione mea exarsit ignis: ille sine dubio, quem Dominus Jesus misit in terram, et voluit vehementer
accendi (Luc. XII, 49). Nam spiritualem cibum, et coquinam, et ignem habere necesse est spiritualem.
Superest jam ut distribuam quae paravi: vos autem considerate potius dantem Dominum, quam ministrum
distribuentem. Ego enim, quantum in me est, nihil aliud sum quam conservus vester, qui vobiscum pariter, et
mihi, et vobis, sicut ipse Dominus novit, mendico panem de coelo, et alimoniam vitae. Propterea non ego do
vobis, sed Pater vester ipse est, qui dat vobis panem de coelo vivum: ipse vos pascit, et operibus, et
sermonibus, etiam et 0454D carne Filii sui, quae est vere cibus. Nam et de operibus lego: Meus cibus est, ut
faciam voluntatem Patris mei (Joan. IV, 34); et de verbis, quoniam non in solo pane vivit homo, sed in omni
verbo quod procedit de ore Dei (Deut. VIII, 3); Ergo nunc quidem cibari habemus factis ejus et verbis; post
haec etiam illibatum Dominici corporis sacramentum in altaris mensa sacrosancta, ipso propitio, percepturi.
4. Legimus in Evangelio hodie, quoniam videns turbas Jesus, ascendit in montem. Praedicantem enim
Dominum de civitatibus et castellis populi sequebantur: quorum salvabat animas, sanabat corpora; et
adhaerebant ei, affatu pariter et aspectu illius delectati: cujus nimirum vox suavis, et facies ejus decora, sicut
scriptum est: Speciosus forma prae filiis hominum, diffusa est gratia in labiis tuis (Psal. 0455A XLIV, 3). Talis
est quem nos sequimur, cui adhaeremus; totus desiderabilis, in quem non solum populi, sed et ipsi quoque
angeli sancti desiderant prospicere. Quid vobis suavius apponemus? Nimirum hae sunt deliciae angelorum.
Gustate proinde, et videte, quoniam suavis est Dominus. Et huic suavitati, huic sapori, huic sapientiae, quae
vere trahitur de occultis, omne quod desideratur, non valet comparari. Quid enim? Miraris in sole
splendorem, in flore pulchritudinem, in pane saporem, in terra fecunditatem? Sed a Deo haec universa donata
sunt: nec dubium, quin multo amplius reservaverit sibi quam dederit creaturis.
5. Jam ne hoc quidem otiosum putemus, quod ascendit in montem, nimirum quod tanto ante praedictum
0455B est tanquam a longe clamante propheta: Super montem excelsum ascende tu qui evangelizas Sion; exalta
in fortitudine vocem tuam qui evangelizas Jerusalem (Isai, XL. 9). In qua ascensione, si vos melius non
habetis, ego illud intelligendum puto, quod initio Actuum apostolorum beatus Lucas meminit, dicens:
Primum quidem sermonem feci de omnibus, o Theophile, quae coepit Jesus facere, et docere (Act. I, 1).
49

