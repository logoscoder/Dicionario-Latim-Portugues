0415

22
23

IN ASSUMPTIONE B. V. MARIAE.

SERMO I. De gemina susceptione, Christi scilicet et Mariae.

0415A

1. Virgo hodie gloriosa coelos ascendens, supernorum gaudia civium copiosis sine dubio cumulavit
augmentis. Haec est enim, cujus salutationis vox et ipsos exsultare facit in gaudio, quos materna adhuc
viscera claudunt (Luc. I, 41). Quod si parvuli necdum 0415B nati anima liquefacta est ut Maria locuta est, quid
putamus quaenam illa fuerit coelestium exsultatio, cum et vocem audire, et videre faciem, et beata ejus frui
praesentia meruerunt? Nobis vero, charissimi, quae in ejus Assumptione solemnitatis occassio, quae causa
laetitiae, quae materia gaudiorum? Mariae praesentia totus illustratur orbis: adeo ut et ipsa jam coelestis
patria clarius rutilet virgineae lampadis irradiata fulgore. Merito proinde resonat in excelsis gratiarum actio et
vox laudis; sed plangendum nobis quam plaudendum magis esse videtur. Quantum enim de ejus praesentia
coelum exsultat, nunquid non consequens est, ut tantum lugeat hic noster inferior mundus ejus absentiam?
Cesset tamen querela nostra, quia nec nobis 0415C hic est manens civitas; sed eam inquirimus, ad quam hodie
Maria benedicta pervenit. In qua si conscripti cives sumus, dignum profecto est etiam in exsilio, etiam super
flumina Babylonis ejus nos recordari, ejus communicare gaudiis, ejus participare laetitiam, maximeque 996
eam, quae tam copioso impetu laetificat hodie civitatem Dei, ut sentiamus et ipsi stillicidia stillantia super
terram. Praecessit nos regina nostra, praecessit, et tam gloriose suscepta est, ut fiducialiter sequantur
Dominam servuli clamantes: Trahe nos post te; in odorem unguentorum tuorum curremus (Cant. I, 3).
Advocatam praemisit peregrinatio nostra, quae tanquam Judicis mater, et mater misericordiae, suppliciter et
0415D efficaciter salutis nostrae negotia pertractabit.
2. Pretiosum hodie munus terra nostra direxit in coelum, ut dando et accipiendo felici amicitiarum foedere
copulentur humana divinis, terrena coelestibus, ima summis. Illo enim ascendit fructus terrae sublimis, unde
data optima, et dona perfecta descendunt. Ascendens ergo in altum Virgo beata, dabit ipsa quoque dona
hominibus. Quidni daret? Siquidem nec facultas ei deesse poterit, nec voluntas. Regina coelorum est,
misericors est; denique mater est unigeniti Filii Dei. Nihil enim sic potest potestatis ejus seu pietatis
magnitudinem commendare: nisi forte aut non creditur Dei Filius honorare matrem; aut dubitare quis potest
omnino in affectum charitatis transisse Mariae viscera, in quibus 0416A ipsa quae ex Deo est charitas novem
mensibus corporaliter requievit.
3. Et haec quidem propter nos dixerim, fratres, sciens difficile esse ut in tanta inopia charitas illa perfecta,
non quaerens quae sua sunt, valeat inveniri. Ut tamen interim sileam beneficia, quae pro illius glorificatione
consequimur; si eam diligimus, gaudebimus utique, quia vadit ad Filium. Plane, inquam, 0416B
congratulabimur ei, nisi forte, quod absit! inventrici gratiae omnimodis inveniamur ingrati. Quem enim in
castellum mundi hujus intrantem prius ipsa susceperat, ab eo suscipitur hodie sanctam ingrediens civitatem.
Sed cum quanto putas honore, cum quanta putas exsultatione, cum quanta gloria? Nec in terris locus dignior
uteri virginalis templo, in quo Filium Dei Maria suscepit; nec in coelis regali solio, in quo Mariam hodie
Mariae filius sublimavit. Felix nimirum utraque susceptio; ineffabilis utraque, quia utraque inexcogitabilis
est. Utquid enim ea hodie in ecclesiis Christi evangelica lectio recitatur, in qua mulier benedicta in
mulieribus excepisse intelligitur Salvatorem? Credo ut haec quam celebramus, ex illa susceptione aliquatenus
0416C aestimetur, imo ut juxta illius inaestimabilem gloriam inaestimabilis cognoscatur et ista. Quis enim,
etiamsi linguis hominum angelorumque loquatur, explicare queat quemadmodum superveniente Spiritu,
obumbrante virtute Altissimi, caro factum sit Verbum Dei, per quod facta sunt omnia; et Dominus majestatis
quem non capit universitas creaturae, intra virginea sese clauserit viscera factus homo?
4. Sed et illud quis vel cogitare sufficiat, quam gloriosa hodie mundi regina processerit, et quanto
devotionis affectu tota in ejus occursum coelestium legionum prodierit multitudo: quibus ad thronum gloriae
canticis sit deducta; quam placido vultu, quam serena facie, quam laetis <alias, divinis> amplexibus 0416D
suscepta a Filio, et super omnem exaltata creaturam, cum eo honore, quo tanta mater digna fuit, cum ea
gloria, quae tantum decuit Filium? Felicia prorsus oscula labiis impressa lactentis, cui virgineo mater
applaudebat in gremio. Verum nunquid non feliciora censebimus, quae ab ore sedentis in dextera Patris hodie
in beata salutatione suscepit, cum ascenderet ad thronum gloriae, epithalamium canens, et dicens: Osculetur
me osculo oris sui? (Cant. I, 1.) Christi generationem, et Mariae assumptionem quis enarrabit? Quantum
enim gratiae in terris adepta est prae caeteris, tantum et in coelis obtinet gloriae singularis. Quod si oculus
non vidit, nec auris audivit, nec in cor hominis ascendit, quae praeparavit Deus diligentibus se: quod
praeparavit 0417A gignenti se, et, quod omnibus est certum, diligenti prae omnibus, quis loquatur? Felix plane
Maria, et multipliciter felix, sive cum excipit Salvatorem, sive cum a Salvatore suscipitur: utrobique miranda
dignitas Virginis matris: utrobique 997 amplectenda dignatio majestatis. Intravit, inquit, Jesus in quoddam
castellum, et mulier quaedam excepit illum in domum suam (Luc. X, 38). Sed laudibus magis vacandum est,
quod festivis praeconiis haec dies debeatur. Quia vero copiosam nobis materiam lectionis hujus verba
ministrant; cras quoque, convenientibus nobis in unum, communicandum erit sine invidia quod fuerit
29

