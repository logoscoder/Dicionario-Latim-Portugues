coelum, et Nazareth. Quidni sciat patriam suam? quidni noverit haereditatem suam? Coelum ex Patre,
Nazareth ex matre 0396B vindicat sibi, sicut ipse se et Filium David, et Dominum esse testatur (Matth. XXII,
42-45). Coelum coeli Domino, terram autem dedit filiis hominum (Psal. CXIII, 16). Cedat ergo ei utrumque
necesse est in possessionem, quia non modo Dominus, sed et filius hominis est. Audi etiam quomodo terram
sibi tanquam filius hominis vindicat, sed et communicat tanquam sponsus. Flores, inquit, apparuerunt in
terra nostra (Cant. II, 12). Neque hinc discrepat, quod Nazareth interpretatur flos. Amat florigeram patriam
flos de radice Jesse, et libenter inter lilia pascitur flos campi et lilium convallium. Commendat enim flores
pulchritudo, suaveolentia, et spes fructus; gratia triplex. Teque florem reputat Deus; et bene ei complacet in
te, si tibi nec honestae conversationis 0396C decor, nec bonae opinionis fragrantia, nec intentio desit futurae
retributionis. Fructus enim spiritus est vita aeterna.
8. Ne timeas, Maria; invenisti enim gratiam apud Dominum. Quantam gratiam? Gratiam plenam, gratiam
singularem. Singularem, an generalem? Utramque sine dubio, quia plenam, et eo singularem, quo generalem:
ipsa enim generalem singulariter accepisti. Eo, inquam, singularem, quo generalem: nam sola prae omnibus
gratiam invenisti. Singularem quod sola hanc inveneris plenitudinem; generalem, quod de ipsa plenitudine
accipiant universi. Benedicta tu in mulieribus, et benedictus fructus ventris tui. Singulariter quidem fructus
0396D ventris tui est; sed ad omnium quidem mentes te mediante pervenit. Sic nimirum, sic olim ros totus in
vellere, totus in area; sed in nulla parte areae totus, sicut in vellere fuit (Judic. VI, 37-40). In te sola Rex ille
dives et praedives exinanitus; excelsus, humiliatus; immensus, abbreviatus, et angelis minoratus est: verus
denique Deus et Dei Filius incarnatus. Sed quo fructu? Nempe ut omnes ejus paupertate locupletemur, ejus
humilitate 982 sublevemur, ejus minoratione magnificemur, ejus incarnatione adhaerentes Deo, incipiamus
unus esse spiritus cum eo.
9. Sed quid dicimus, fratres? cuinam potissimum vasi gratia infundetur? Si, ut supra meminimus, capax
quidem est misericordiae fiducia, patientia 0397A vero justitiae, quale jam poterimus idoneum gratiae
receptaculum exhibere? Balsamum est purissimum, et solidissimum vas requirit. Et quid tam purum, quidve
tam solidum quam humilitas cordis? Merito proinde humilibus dat gratiam; merito respexit Deus humilitatem
ancillae suae. Quonam merito, quaeris? Eo utique, quo animum humilem meritum non occuparet humanum,
quominus libere influeret divinae gratiae plenitudo. Sed ad hanc nobis humilitatem quibusdam erit gradibus
ascendendum. Primo enim cor hominis, quem adhuc peccare delectat, nec miseram consuetudinem proposito
meliore mutavit, ne sit gratiae capax propriis vitiis praepeditur. Secundo quoque, ubi jam corrigere mores, et
priores nequitias de caetero non iterare proponit; ipsa 0397B tamen peccata praeterita, licet jam amputata
quodam modo videantur, dum in eo manent, gratiam non admittunt. Manent autem donec confessione
laventur, donec succedentibus dignis fructibus poenitentiae de medio fiant. Sed vae tibi, si forte vitiis et
peccatis perniciosior successerit ingratitudo. Quid enim tam evidenter gratiae adversatur? Tepescimus
processu temporis a fervore conversationis nostrae, paulatim refrigescit charitas, abundat iniquitas, ut
consummemur carne, qui spiritu coeperamus. Inde enim est ut minus ea sciamus quae a Deo donata sunt
nobis, indevoti pariter et ingrati. Timorem Domini relinquimus, religiosam omittimus solitudinem, verbosi,
curiosi, faceti, etiam detractores et murmuratores, vacantes nugis, fugitantes laboris 0397C et disciplinae,
quoties sine nota id licet; quasi vero confestim sit etiam sine noxa. Quid ergo tantis repulsam obstaculis
gratiam nobis deesse miramur? Jam vero si quis, juxta Apostolum, ut verbum Christi, verbum gratiae in eo
habitet, gratus est (Coloss. III, 16, 15); si quis devotus, si quis sollicitus, 0398A si quis spiritu fervens: caveat
sibi ne suis fidat meritis, ne suis operibus innitatur: alioquin nec hujuscemodi animum intrat gratia. Nimirum
plenus est, nec in eo jam invenit gratia locum sibi.
10. Considerastis Pharisaeum illum orantem? Non erat raptor, non injustus, non adulter. An sine fructibus
poenitentiae erat? Jejunabat bis in Sabbato, decimas dabat omnium quae possidebat. Sed ingratum forsitan
suspicamini. Audite quid dicat: Deus, gratias ago tibi. Sed non erat vacuus, non erat exinanitus, non erat
humilis, sed elatus. Non enim quid sibi deesset, scire, studuit, sed exaggeravit meritum suum: nec erat illa
solida plenitudo, sed tumor. Vacuus proinde rediit, qui plenitudinem simulavit. Nam publicanus ille, qui
exinanivit se ipsum, 0398B quoniam vacuum vas exhibere curavit, gratiam retulit ampliorem (Luc. XVIII, 10,
14). Nos ergo, fratres, si gratiam cupimus invenire, sic de caetero abstineamus a vitiis, ut de praeteritis
quoque peccatis digne poeniteamus. Nihilominus quoque solliciti simus, et devotos nos Deo et vere humiles
exhibere. Hujusmodi nempe animas gratanter respicit pio illo respectu, de quo Sapiens ait: Quoniam gratia
et misericordia Dei est in sanctos ejus, et respectus in electos illius (Sap. IV, 15). Et forte propterea quater
revocat animam quam respicit, dicens: Revertere, revertere, Qunamitis; revertere, revertere, ut intueamur te
(Cant. VI, 12): quo videlicet nec in peccandi consuetudine, nec in conscientia peccatorum; sed nec in tepore
et torpore 0398C ingratitudinis, aut in elationis caecitate persistat. A quo nos quadripartito periculo revocare et
eripere dignetur, qui factus est nobis a Deo Patre sapientia, et justitia, et sanctificatio, et redemptio, Jesus
Christus Dominus noster, qui cum Patre et Spiritu sancto vivit et regnat Deus per infinita saecula saeculorum.
Amen.

19

