nobis est tenebrae sunt, ipsae tenebrae quantae erunt? Facile est cuique nostrum, si sua plenius <alias,
melius> universa et sine dissimulatione vestiget, et judicet sine acceptione personae, attestari per omnia
apostolicae veritati, et libere proclamare: Qui se putat aliquid esse, cum nihil sit, ipse se seducit (Galat. VI,
3). Quid est homo, quia magnificas eum? ait fidelis et devota 0531C confessio; aut quid apponis erga eum cor
tuum (Job. VII, 17)? Quid? Sine dubio vanitati similis factus est homo, ad nihilum redactus est homo, nihil
est homo. Quomodo tamen penitus nihil est, quem magnificat Deus? Quomodo nihil est, erga quem
appositum est cor divinum?
4. Respiremus, fratres, et si nihil sumus in cordibus nostris, forte in corde Dei potest aliud latere de nobis.
O Pater misericordiarum! o Pater miserorum! quid apponis erga eos cor tuum? Scio, scio: ubi est thesaurus
tuus, ibi est cor tuum: Quomodo ergo nihil sumus, si thesaurus tuus sumus? Omnes gentes, quasi non sint, sic
sunt ante te, et tanquam nihilum et inane reputabuntur. Siquidem 0531D ante te, sed non sic intra te. Sic in
judicio veritatis tuae, sed non sic in affectu pietatis tuae. Nimirum vocas ea quae non sunt, tanquam ea quae
sunt. Et non sunt ergo, quia quae non sunt vocas: et sunt, quia vocas. Licet enim non sint quantum ad se,
apud te tamen sunt, utique, juxta Apostolum, non ex operibus justitiae, sed ex vocante (Rom. IX, 12). Sic
nimirum, sic consolaris in tua pietate quem in veritate tua humiliasti, ut magnifice dilatetur in tuis, qui merito
angustiatur in visceribus suis. Siquidem universae viae tuae misericordia et veritas, requirentibus
testamentum tuum et testimonia tua (Psal. XXIV, 10); testamentum utique pietatis, et testimonia veritatis.
5. Lege, homo, in corde tuo; lege intra te ipsum 0532A de te ipso testimonia veritatis: etiam hac communi
luce judicabis te indignum. Lege in corde Dei testamentum, quod firmatum est in sanguine Mediatoris: et
invenies quam longe aliud spe possidere, quam re tenere videris. Quid est, inquit, homo, quia magnificas
eum? Magnus utique, sed in illo: siquidem magnificatus est 1080 ab illo. Aut quomodo non magnus apud
illum, cui tam magna cura est de eo? Ipsi enim cura est de nobis, ait apostolus Petrus (I Petr. V, 7). Et
Propheta: Ego autem mendicus sum et pauper, Dominus sollicitus est mei (Psal. XXXIX, 18). Plane
artificiosa connexio utriusque considerationis, qua velut uno momento descendens pariter et ascendens, et se
pauperem et mendicum, et Deum pro se sollicitum vidit. Angelicum 0532B est istud, ascendere et descendere
simul. Videbitis, ait, angelos ascendentes et descendentes super Filium hominis (Joan. I, 51). Neque enim
talis aliqua vicissitudo in eorum ascensionibus et descensionibus est. Simul et mittuntur in ministerium
propter eos qui haereditatem capiunt salutis, et assistunt vultui majestatis: Deo misericorditer providente ut et
nobis sit consolatio, et eis tribulatio nulla. Alioquin quando aequanimiter paterentur ab illo vultu gloriae, in
quem semper prospicere desiderant propter nos, vel ad modicum separari? Denique ipsam audi in Evangelio
Veritatem. Angeli eorum, ait, haud dubium quin parvulorum, in coelis semper vident faciem Patris (Matth.
XVIII, 10); sic videlicet parvulorum custodiae deputati, ut non privati ullo modo beatitudine 0532C sua. Hinc
est quod Joannes sanctus civitatem Jerusalem descendentem vidit, stantem non potuit intueri. Et adverte quod
descendentem dixerit, non cadentem. Cecidit enim quondam non minima pars civitatis illius, sed ea quidem
minime sancta, quippe cui gravissimus casus fuit, quod totius inimica facta est sanctitatis.
6. Verum hanc equidem ruinam et terribilem casum Joannes videre non potuit, quia necdum erat; sed vidit
Verbum quod in principio erat, vidit principium quod apostolis loquebatur: Videbam Satanam tanquam
fulgur cadentem de coelo (Luc. X, 18). Itaque pars illa quae cecidit, a Deo reparanda est, cum implebit
ruinas, et reaedificabit muros Jerusasalem, 0532D non tamen ex his qui ceciderunt. Haec autem quae
descendens apparuit, jam parata erat, sicut secutus adjunxit: A Deo paratam (Apoc. XXI, 2). Siquidem quod
descendunt, non cadunt angeli sancti, divina praeparatio facit: a quo nimirum haec ipsa eis et voluntas
praeparata est, et facultas. Unde non solum administratorios, sed et missos in ministerium Apostolus quoque
testatur (Hebr. I, 14). Quidni mittat angelos, pro quibus et ipse a Patre voluit mitti? Quidni pro eis inclinet
coelos, pro quibus ipse quoque coelorum rex inclinavit se, ita ut digito in terram scriberet? (Joan. VIII, 6.)
Domine, inclina coelos tuos (parum est), et descende (Psal. CXLIII, 5). Quid ultra? Ut quibus condescendit,
faciat etiam coascendere sibi. Caeterum, ut jam diximus, angelicus 0533A ascensus et descensus caret
vicissitudine; nos autem modo hac, modo illac versari necesse est, quod nec supra diutius stare liceat, nec
expediat infra longius demorari. Ascendunt, ait, usque ad coelos, et descendunt usque ad abyssos: anima
eorum in malis tabescebat (Psal. CVI, 26). Utquid hoc? Propterea sane anima eorum in malis interim plus
tabescit, quam delectetur in bonis, quod haec in re, illa vero tantum in spe videantur haberi. Quis poterit
salvus esse, dicunt discipuli Salvatori? Et ille: Apud homines hoc impossibile est, sed non apud Deum
(Matth. XIX, 25, 26). Haec tota fiducia nostra, haec unica consolatio nostra, haec tota ratio spei nostrae.
7. Sed de possibilitate jam certi, de voluntate quid agimus? Quis scit si est dignus amore an odio? 0533B
Quis novit sensum Domini? aut quis consiliarius ejus fuit? (Rom. XI, 34.) Hic jam plane fidem nobis
subvenire necesse est, hic oportet succurrere veritatem <alias pietatem>: ut quod de nobis latet in corde
Patris, nobis per ipsius Spiritum reveletur, et Spiritus ejus testificans persuadeat spiritui nostro quod filii Dei
sumus. Persuadeat autem vocando et justificando gratis per fidem, in quibus nimirum velut medius quidam
transitus est ab aeterna praedestinatione ad futuram magnificationem. Propterea sane geminam illam
considerationem, alteram quidem judicii et veritatis, alteram vero non incongrue vocari credimus fidei et
pietatis. Nec mirabere in humanis qualitatibus tam dissimilia reperiri, si solerter advertas quanta et in ipsa
89

