0375

11

IN NATALI SANCTI BENEDICTI ABBATIS. SERMO.

0375D 1. Convenientibus vobis in unum ad audiendum verbum salutis, magnus mihi timor est, fratres mei,
ne quis forte minus digne illud recipiat, et non sicut recipiendum est verbum Dei. Scio enim terram, quae
saepius supervenientem in se receperit imbrem, si fructum non fecerit, reprobam fore, et proximam maledicto
(Hebr. VI, 7, 8). Et ego utique, si possem, 0376D benedictiones vobis dare mallem, et non maledictiones. Imo
vero ipsam benedictionem coelestis utique Patris nostri, non meam (quam tamen ipso quidem dignante
accipitis per os meum) opto vobis benedictionem manere semper, nec in maledictionem posse mutari.
2. Celebramus hodie magistri nostri gloriosi Benedicti 0377A natale: pro eo vobis et de eo solemnis ex more
sermo debetur. Cujus dulcissimum nomen, cum omni vobis jucunditate amplectendum est et honorandum;
quoniam ipse dux noster, ipse magister et legifer noster est. Delector quidem et ego in ipsius memoria, licet
non meo sine rubore beati hujus patris nomen audeam memorare. Est enim mihi de ipsius imitatione
vobiscum saeculi abrenuntiatio, et monasticae professio disciplinae; sed singulariter sine vobis cum eo
participo nomen abbatis. Abbas fuit, et ego. O abbas, et abbas! Nomen unum, sed in altero sola magni
nominis umbra. Ministerium unum, sed heu me! quam dissimiles ministri, quantum ministratio ipsa
dissimilis! Vae mihi, si tam longe a te fuero, o beate Benedicte, in futuro, 0377B quam a tuae vestigiis
sanctitatis longe esse reperior in praesenti. Sed non mihi haec apud vos perorare necesse est. Scio quod
scientibus me loquar: tantum peto, ut pudorem hunc, et hunc timorem meum fraterna compassione levetis.
3. Quando tamen omnino dispensatio mihi credita est, etsi non habeo apud me quod vobis apponam,
quaeram a beato Benedicto tres panes, quibus vos pascam. Reficiat vos sanctitas ejus, justitia ejus, pietas
ejus. Recolite, dilectissimi, quod non omnes qui in processione Domini fuerunt, sua illi prostraverint
vestimenta. In illa, inquam, processione, quam annuente Domino in proximo sumus celebraturi, quando
venienti Domino ad passionem, et sedenti super asellum populi occurrerunt, non omnes 0377C vestimenta sua
prosternebant in via, sed caedebant aliqui ramos de arboribus (Matth. XXI, 1-9). Non erat hoc magnum, quod
gratis acceperant, gratis dabant. Verumtamen ne ipsi quidem penitus otiosi fuerunt, sed nec a processione
leguntur exclusi. Fratres mei, pium Christi jumentum, qui cum Propheta dicere potestis, Ut jumentum factus
sum apud te, et ego semper tecum (Psal. LXXII, 23); vos quibus insidet Christus, quoniam, anima justi sedes
est sapientiae; et Apostolus praedicat 968 Christum Dei virtutem, et Dei sapientiam (I Cor. I, 24): si non
habeo vestes quas pedibus vestris prosternam, tentabo vel ramos caedere de arboribus, ut tantae processioni
vel parum aliquid non desit ministerii mei.
0377D 4. Arbor fuit beatus Benedictus, grandis atque fructifera, tanquam lignum quod plantatum est secus
decursus aquarum (Psal. I, 3). Ubi sunt decursus aquarum? Profecto in vallibus; quia inter medium montium
pertransibunt aquae. Quis enim non videat etiam torrentes montium ardua declinare, et mediam ad
humilitatem semper devertere vallis? Sic profecto, sic Deus superbis resistit, humilibus autem dat gratiam
(Jacobi IV, 6). Securus hic fige pedem, quicunque es jumentum Christi, super hunc ramum innitere, semitam
vallis incede. Nimirum in monte sibi sedem constituit serpens antiquus, mordens 0378A ungulas equi, ut cadat
ascensor ejus retro: propterea vallem magis elige ad ambulandum, vallem elige ad plantandum. Neque enim
vel in serendis arboribus montana solemus eligere, quod frequenter arida sint et petrosa. In vallibus pinguedo
est: ibi proficiunt plantae, ibi plena spica, ibi centesimus oritur fructus, juxta illud, Et valles abundabunt
frumento (Psal. LXIV, 14). Audis quia ubique vallis laudatur, ubique humilitas praedicatur. Ibi ergo plantare,
ubi decursus aquarum; quia ibi copia gratiae spiritualis; et aquae quae super coelos sunt, laudant nomen
Domini, id est, coelestes benedictiones faciunt ut laudetur. Stemus in hac, charissimi, et plantati stemus, ut
non arescamus. Non moveamur quocunque flatu, sicut scriptum est: Si spiritus habentis potestatem 0378B
super te irruerit, locum tuum ne deseras (Eccle. X, 4). Nulla enim tentatio vobis praevalebit, si non in
magnis et in mirabilibus super vos ambuletis, sed permaneatis radicibus firmis in humilitate radicati atque
fundati. Sic plantatus secus decursus aquarum sanctus iste confessor Domini, fructum suum dedit in tempore
suo.
5. Sunt enim qui fructum non faciunt: sunt qui faciunt, sed non suum: sunt qui faciunt suum, sed non in
tempore suo. Sunt, inquam, arbores infructuosae, ut quercus et ulmus, et silvestres aliae arbores; sed
hujusmodi nemo plantat in horto suo, quia non faciunt fructum: et si quem faciunt, non humano esui aptus
est, sed porcino. Tales sunt filii hujus saeculi, agentes in comessationibus et ebrietatibus, 0378C in crapula et
voracitate, in cubilibus et impudicitiis. Haec namque porcorum cibus sunt, quos Judaeus verus prohibetur
comedere (Deut. XIV, 8), Christianus scilicet, qui his non debet adhaerere. Sicut enim caro porcina cum
comeditur, nostrae adhaeret carni, ut jam sit una caro; sic transgressor praecepti Dominici spurcos sibi sociat
spiritus, et adhaerendo eis unus cum eis efficitur daemon. Nam et idcirco in sacrificiis prohibetur animal illud
offerri, quod spurcos spiritus immundosque designet; qui relicta omni munditia, solis sibi in spurcitiis
complacentes, vitiorum et criminum semper coeno delectantur involvi. Unde et in Evangelio, legio illa
maledicta, dum ejiceretur ab homine, tanquam 0378D simile sibi animal porcos postulat, nec negantur (Marc.
V, 1-13). His fructum ferunt arbores infructuosae, ad quarum radices securis posita jam videtur.

10

