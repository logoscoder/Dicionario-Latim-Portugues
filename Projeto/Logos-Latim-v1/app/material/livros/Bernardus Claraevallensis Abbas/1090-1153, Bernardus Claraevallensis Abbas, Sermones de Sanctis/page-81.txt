si 0516A quid triste sensit, propter hoc sensit, quod nobis minus consensit de necessitate corporis sui. Sed
qualis erat in consiliis? Purus utique et discretus: quod ego tanto melius novi, quanto saepius tetigi pectus
ejus. Non solus autem novi hoc; novit et universitas vestra. Quis denique multitudine vel magnitudine
tentationum percussus, non audivit ab ore ejus et radicem tentationis, et curationis remedium? Ita enim
percurrebat omnes angulos conscientiae infirmantis, ut credere posset qui confitebatur, eum vidisse omnia,
omnibus interfuisse.
5. Quantae autem charitatis erat? Sic se induerat viscera pietatis, ut omnes excusaret, pro omnibus
intercederet, nescientibus illis pro quibus loquebatur; non personarum acceptor, sed necessitatum. 0516B Erat
ergo humilis corde, dulcis sermone, strenuus opere, fervens charitate, in commisso fidelis, in consilio
circumspectus et prudens. Compositus erat super omnes homines, quos viderim in diebus istis; unus et idem
perseverans omni tempore, et omni hora. Plane in semitis Domini Jesu posuit vestigia, nec retraxit pedem,
donec cursum itineris consummaret. Ille fuit pauper, pauper et iste fuit. Vixit ille in laboribus, et hic in
laboribus multis. Crucifixus est ille, et iste multis et magnis crucibus affixus, stigmata Domini Jesu tulit in
corpore suo, adimplens ea quae deerant passionum Christi etiam in carne sua. Resurrexit ille, et iste resurget.
Ille ascendit in coelum, et iste creditur ascensurus. 0516C Ascensurus plane, cum rex gloriae propter nos
descendet, sicut prius ascenderat, ut notam faciat potentiam suam: cum non minoris excellentiae sit
descendere per aera, quam per aerem ascendisse. Sic enim olim angeli praedixerunt; quia hic Jesus qui
assumptus est a nobis in coelum, sic veniet, quemadmodum vidistis eum euntem in coelum (Act. I, 11). Ne
laudaveris hominem in vita sua, dicit Scriptura (Eccli. XI, 30), pro eo quod non est secura laudatio nisi post
mortem. Hoc et ego in eo studiose servavi, qui dum adviveret, in hujusmodi non aperui os meum; ne forte
possemus vel ego adulationis notam, vel ille culpam incurrere vanitatis. Ex hoc sane neutrum jam timetur;
nec ego eum video, et ille forsitan me non audit. Sed etsi audiat, non movetur 0516D hominum verbis, fortius
inhaerens atque felicius Verbo Dei. Nihil proficiet inimicus 1069 in eo, et vanitatis suggestor non apponet
nocere ei.
6. Ecce jam coram te est, Pater dulcissime, fons ille puritatis, quem tanto ardore animi sitiebas: ecce
immersus es in illam divinae pietatis abyssum, cujus memoriam abundantiae suavitatis tam devote eructare
solebas. Quis enim tam devotus praedicator pietatis divinae, quis humanae puritatis commendator tam
studiosus, quis utriusque rei tam affectuosus amator erat? aut cui aliquando quinque verba locutus 0517A es, in
quibus non vera puritas resonaret, in quibus non sancta Dei pietas audiretur? Non ergo super te doleo, cui
desiderium animae tuae tribuit Deus: mihi potius ademptum doleo fidele consilium, auxilium grande, virum
unanimem, hominem secundum cor meum. In me haec omnia mala reciderunt. In me transierunt irae tuae,
Domine Jesu, et terrores tui conturbaverunt me. Elongasti a me amicum et proximum, et notos meos a
miseria extrahens, me in miseriis reliquisti. Abstulisti mihi germanos carne, germaniores spiritu, et in tuis
negotiis, et in saecularibus secundum te sapientes. Sustulisti hinc alios atque alios, qui onus meum portabant,
onus grande, quod mihi imposuisti. Unus mihi et prope solus Humbertus supererat e tantis necessariis meis,
0517B eo suavior amicus, quo antiquior: et hunc tulisti, quoniam tuus erat. Ego, ego solus ad verbera relinquor,
ego morior in singulis, et omnes fluctus tuos induxisti super me. Utinam quem flagellas, occidas semel, et
non miserum hominem tot et tantis mortibus serves! Verumtamen non contradico sermonibus sancti; sed qui
coepit, ipse me conterat: et haec mihi consolatio sit, quod affligens dolore, non parcat. Ego in flagella paratus
sum, si forte pius Pater in beneficia flagella commutet. Unde et verba mea non murmure plena sunt, sed
dolore. Non ploro Humbertum: neque enim ille plorandus est, qui vocatus est ad mensam divitis; sed super
me et super vos ploro, super domum istam, super caeteros fratres nostros, qui omnes ab ejus ore consilium
0517C exspectabant. Sic et Salvator crucem suam, tanquam latro suum laqueum, portans, cum mulieres, quae
eum a Galilaea secutae fuerant, super se lamentantes respiceret, conversus ad eas dixit: Filiae Jerusalem,
nolite flere super me, sed super vos ipsas flete, et super filios vestros (Luc. XXIII, 28). Etenim ea quae de me
sunt, finem habent (Luc. XXII, 37). Quae videtis mihi praeparari, temporalia sunt; quae non videtis, aeterna.
Si temporalia sunt, transitoria sunt; si transitoria sunt, et mortalia sunt: et transeundi vel moriendi
argumentum hoc solum est, quia videri possunt. Temporalia fuerunt quae in Humberti morte conspeximus:
sed jam obtinet gaudium et laetitiam in perpetuas aeternitates.
7. Non est ergo lugendus nobis, cui nec luctus, 0518A nec dolor est. Sed nec pro nobis, quibus ille sublatus
est, murmurandum: magis gratias agamus, quod tandiu concessus est nobis. Siquidem, ut ego arbitror,
decennium jam decursum est, quod non vixit nisi nobis, et pro nobis: atque hic timor meus est, ne ideo
translatus sit, quia non eramus jam digni consortio illius. Quis scit tamen si idcirco sublatus fuerit, ut nos suis
intercessionibus protegat apud Patrem? Utinam ita sit! Si enim tantae charitatis erat dum esset nobiscum, ut
omnia quae ad corpoream necessitatem spectant, libentius mihi quam sibi cederet; quanto magis nunc, cum
illi summae charitati, quae Deus est, inhaeret, majorem habet in me gratiam et charitatem? Sed forsitan nunc
de me et de conversatione mea plenius novit 0518B veritatem; nec compatitur, ut solebat, sed, ut vereor,
indignatur. Quod si etiam propter peccata nostra abstulit eum Deus, utinam idem ipse obtineat, ut nobis hoc
ipsum misericorditer relaxetur, ne poenam super poenam sustineamus!
81

