se humiliat exaltabitur, quid hac humilitate sublimius? Venisse eam mirabatur Elisabeth, et dicebat: Unde
hoc mihi, ut veniat mater Domini mei ad me? (Luc. I, 43.) Sed jam magis miretur, quod instar utique Filii et
ipsa non ministrari venerit, sed ministrare. Merito proinde cantor ille divinus in ipsius admiratione
praecinens, aiebat: Quae est ista quae ascendit sicut aurora consurgens, pulchra ut luna, electa ut sol,
terribilis ut castrorum 0443A acies ordinata? (Cant. VI, 9.) Ascendit plane supra humanum genus, ascendit
usque ad angelos, sed et ipsos quoque transcendit, et coelestem omnem supergreditur creaturam. Nimirum
supra angelos hauriat necesse est, quam refundat hominibus aquam vivam.
10. Quomodo, inquit, fiet istud, quoniam virum non cognosco? Vere sancta corpore et spiritu, et
integritatem carnis habens, et propositum integritatis. Respondens autem angelus, dixit: Spiritus sanctus
superveniet in te, et virtus Altissimi obumbrabit tibi (Luc. I, 34, 35). Ne me interrogaveris, inquit; supra me
est, et non potero ad illud. Spiritus sanctus, non angelicus, superveniet 1016 in te; et virtus Altissimi
obumbrabit tibi, non ego. Ne steteris vel 0443B intra angelos, Virgo sancta; sublimius aliquid tuo sibi
ministerio propinandum terra sitiens praestolatur. Paululum cum pertransieris eos, invenies quem diligit
anima tua. Paululum, inquam, non quia non incomparabiliter superemineat, sed quod inter eum et ipsos
medium nihil invenias. Transi ergo virtutes et dominationes, cherubin quoque et seraphin, ut ad eum
pervenias, de quo vociferantur ad invicem: Sanctus, sanctus, sanctus Dominus Deus sabaoth (Isai. VI, 3).
Quod enim ex te nascetur Sanctum, vocabitur Filius Dei (Luc. I, 35). Fons sapientiae, Verbum Patris in
excelsis. Hoc Verbum mediante te caro fiet: ut qui dicit: Ego in Patre, et Pater in me (Joan. XIV, 10); dicat
nihilominus, quia ego a Deo processi et veni (Joan. VIII, 42). In principio, 0443C inquit, erat Verbum. Jam
scatet fons; sed interim tantum in semetipso. Denique et Verbum erat apud Deum (Joan. I, 1), lucem profecto
habitans inaccessibilem; et dicebat Dominus ab initio: Ego cogito cogitationes pacis, et non afflictionis
(Jerem. XXIX, 11). Sed penes te est cogitatio tua, et quid cogites, nos nescimus. Quis enim cognoverat
sensum Domini? aut quis consiliarius ejus erat? Descendit itaque cogitatio pacis in opus pacis: Verbum caro
factum est, et habitat jam in nobis. Habitat plane per fidem in cordibus nostris, habitat in memoria nostra,
habitat in cogitatione, et usque ad ipsam descendit imaginationem. Quid enim prius cogitaret homo de Deo,
nisi forsitan idolum corde fabricaret?
0443D 11. Incomprehensibilis erat et inaccessibilis, invisibilis et inexcogitabilis omnino. Nunc vero
comprehendi voluit, videri voluit, cogitari voluit. Quonam modo, inquis? Nimirum jacens in praesepio, in
virginali gremio cubans, in monte praedicans, in oratione pernoctans, aut in cruce pendens, in morte pallens,
liber inter mortuos, et in inferno imperans, seu etiam tertia die resurgens, et apostolis loca clavorum victoriae
signa demonstrans, novissime coram eis coeli secreta conscendens. Quid horum non vere, non pie, non
sancte cogitatur? Quidquid horum cogito, Deum cogito. et per omnia ipse est Deus meus. Haec ego meditari
dixi sapientiam, et prudentiam judicavi eructare memoriam suavitatis, quam in hujuscemodi nucleis virga
sacerdotalis 0444A copiose produxit; quam in supernis hauriens, uberius nobis Maria refudit. In supernis plane,
et ultra angelos, quae Verbum ex ipso Patris corde suscepit, ut scriptum est: Dies diei eructat verbum (Psal.
XVIII, 3). Utique dies Pater: siquidem dies ex die Salutare Dei (Psal. XCV, 2). An non etiam Virgo dies? Et
praeclara. Rutilans plane dies, quae procedit sicut aurora consurgens, pulchra ut luna, electa ut sol.
12. Intuere igitur quemadmodum usque ad angelos plenitudine gratiae, supra angelos superveniente Spiritu
sancto pervenit. Est in angelis charitas, est puritas, est humilitas. Quid horum non enituit in Maria? Sed
ostensum est superius, ut quidem a nobis ostendi potuit: supereminentiam prosequamur. 0444B Cui enim
angelorum aliquando dictum est: Spiritus sanctus superveniet in te, et virtus Altissimi obumbrabit tibi:
ideoque et quod nascetur ex te Sanctum, vocabitur Filius Dei? Denique Veritas de terra orta est, non de
angelica creatura: nec angelos, sed semen Abrahae apprehendit. Magnum est angelo ut minister sit Domini;
sed Maria sublimius quiddam meruit, ut sit mater. Fecunditas itaque Virginis supereminens gloria est,
tantoque excellentior angelis facta munere singulari, quanto differentius prae ministris nomen matris accepit.
Hanc invenit gratiam plena jam gratia, ut charitate fervida, virginitate integra, humilitate devota, fieret
nihilominus sine viri cognitione gravida, sine muliebri dolore puerpera. Parum est: quod ex ea natum 0444C
est, Sanctum vocatur, et est Filius Dei.
13. De reliquo, fratres, curandum nobis summopere est, ne Verbum, quod de ore Patris ad nos egressum
1017 est Virgine mediante, vacuum revertatur: sed per eamdem nihilominus Virginem gratiam pro gratia
referamus. Eructemus memoriam, donec praesentiam suspiramus, et suae reddantur origini fluenta gratiae, ut
uberius fluant. Alioquin nisi ad fontem redeant, exsiccantur, et infideles in modico, quod maximum est
accipere non meremur. Modicum plane memoria ad praesentiam, modicum ad id quod cupimus, magnum ad
id quod meremur: longe infra desiderium, sed nihilominus supra meritum. Sapienter proinde sponsa et pro
hoc modico non modice gratulatur <alias, gloriatur>. 0444D Cum enim dixisset: Indica mihi ubi pascas, ubi
cubes in meridie (Cant. I, 6); recipiens exigua pro immensis, et pro pastu meridiano libans sacrificium
vespertinum, minime tamen, ut solet fieri, murmurat aut tristatur, sed gratias agit, et in omnibus sese exhibet
devotiorem. Novit enim quod si fidelis fuerit in umbra memoriae, lucem praesentiae sine dubio obtinebit.
Itaque, qui reminiscimini Domini, ne taceatis, et ne detis silentium. Nimirum qui praesentem habent
Dominum, exhortatione non indigent: et quod ait Propheta alius: Lauda, Jerusalem, Dominum; lauda Deum
43

