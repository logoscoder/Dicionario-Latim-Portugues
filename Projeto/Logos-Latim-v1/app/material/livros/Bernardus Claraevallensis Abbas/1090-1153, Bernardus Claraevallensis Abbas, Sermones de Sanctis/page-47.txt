illa majestatis divinae, cujus habentes primitias angelici spiritus, beata nimirum delectatione fruuntur: sed
tanto avidius nos exspectant, quanto consummationis ejus exspectatione et expetitione sollicitantur.
0450A 5. Quae cum ita sint, pensate, quanta etiam nobis sollicitudine opus est, dilectissimi, ut dignos nos
exhibeamus eorum frequentia, et eo modo conversemur in conspectu angelorum, ne forte sanctos offendamus
obtutus. Vae enim nobis, si quando provocati 1021 peccatis et negligentiis nostris, indignos nos judicaverint
praesentia et visitatione sua, ut jam necesse habeamus et nos plangere, et dicere cum Propheta: Amici mei et
proximi mei adversum me appropinquaverunt, et steterunt; et qui juxta me erant, de longe steterunt, et vim
faciebant qui quaerebant animam meam (Psal. XXXVII, 12, 13); elongatis nimirum eis, quorum praesentia
protegere nos, et propulsare poterat inimicum. Quod si tam necessariam habemus familiaritatem dignationis
0450B angelicae, cavenda nobis eorum offensa, et in his maxime exercendum, quibus eos novimus oblectari.
Sunt enim plurima quae eis placent, et quae in nobis invenire delectat: ut est sobrietas, castitas, paupertas
voluntaria, crebri in coelum gemitus, et orationem cum lacrymis, et cordis intentione. Attamen super omnia
haec unitatem et pacem a nobis exigunt angeli pacis. Quidni maxime delectentur in his, quae formam
quamdam civitatis suae repraesentant in nobis, ut mirentur Jerusalem novam in terra? Dico autem, ut
quomodo civitatis illius participatio est in idipsum (Psal. CXXI, 3), sic et nos idipsum sentiamus, idipsum
dicamus omnes, et non sint in nobis schismata; sed magis omnes simul unum corpus simus in Christo, singuli
autem alter alterius membra.
0450C 6. E contra vero nihil aeque offendit, et ad indignationem provocat eos, quomodo dissensiones et
scandala, si forte inveniantur in nobis. Audiamus siquidem, quid loquatur ad Corinthios Paulus. Cum enim sit
inter vos zelus et contentio, nonne carnales estis, et secundum hominem ambulatis? (I Cor. III, 3.) In Epistola
quoque Judae apostoli legimus sic: Hi sunt qui segregant semetipsos, animales, Spiritum non habentes
(Judae 19). Videre est animam hominis quemadmodum universa corporis membra vivificet cohaerentia sibi.
Separa ergo quodvis a junctura caeterorum, et vide an de caetero illud vivificet. Sic est omnis qui dicit
anathema Jesu (I Cor. XII, 3): 0450D quod nemo dicit loquens in Spiritu Dei, quia anathema separatio est. Sic
est, inquam, omnis qui ab unitate dividitur, nec dubites quin ab eo recesserit spiritus vitae. Digne igitur
contentiosos, et qui separant semetipsos, apostoli carnales vocant et animales, Spiritum non habentes. Dicunt
ergo sancti illi et beati spiritus, ubi scandala invenerint et dissensiones: Quid nobis et generationi huic
Spiritum non habenti? Nam si adesset Spiritus, per eum utique charitas diffunderetur, et unitas non
scinderetur. Et dicunt: Non permanemus cum hominibus istis in aeternum, quia caro sunt. Quae enim
conventio luci ad tenebras? Nos de regno unitatis et pacis sumus, et honines istos in eamdem unitatem et
pacem sperabamus esse venturos. Nunc 0451A autem qua ratione nobis cohaereant, qui dissident a se ipsis?
Videtis quam congruat huic solemnitati evangelica lectio, quae sic deterret nos a scandalo parvulorum,
quandoquidem tam vehementer angelis displicent scandala. Qui scandalizaverit unum de pusillis istis (Matth.
XVIII, 6): durum est quod sequitur. Sed jam praeterit hora, ad missas nobis eundum est. Peto ne sit vobis
molesta dilatio, quae poterit non inutilis fore, si capitulum praesens sermone altero diligentius prosequamur.
31

SERMO II. In illud, «Qui scandalizaverit unum de pusillis istis, qui in me
credunt,» etc. (Matth. XVIII, 6-9).

1. Audistis, fratres, evangelicam lectionem adversus eos, qui pusillos scandalizant, satis terribiliter 0451B
intonantem. Nemini blanditur Veritas, neminem palpat, nullum seducit, aperte denuntians quoniam vae
homini illi, per quem scandalum venit. Bonum erat ei, si natus non fuisset homo ille (Matth. XXVI, 24).
Natus sane denuo, natus ad vitam, natus de Spiritu, qui nimirum carne postmodum consummatur. Expedit ei,
si quis est, qui scandala suscitat in hac domo, in hac sancta, Deo placita, et angelis ejus admodum grata
1022 ac familiari congregatione, ut suspendatur in collo ejus mola asinaria, et pro suavi jugo et levi onere
Salvatoris, gravi mole terrenae cupiditatis humeris ejus imposita, demergatur in profundum maris hujus
magni et spatiosi manibus, quod est sine dubio saeculum nequam. Minus enim damnabile erat ei in saeculo
magis perire, 0451C quam in monasterio. Perire siquidem necesse est hominem, qui charitatem non habet,
etiamsi tradiderit corpus suum ita ut ardeat. Et hoc dixerim, fratres, non quasi minus bene de vobis sentiam,
aut regnare videatur in vobis nequissimum istud vitium; sed ut in ea charitate et unanimitate, et pace in qua
statis in Domino, solliciti sitis perseverare, et abundare magis. Quae est enim spes nostra, et gaudium
nostrum, et corona gloriae? Nonne unitas et unanimitas vestra, in qua gaudeo vos inveniri fraternitatis
amatores, et ante omnia mutuam in vobismetipsis charitatem habentes, quod est vinculum perfectionis?
Propter quod obsecro vos, sic state in Domino, charissimi. In hoc enim cognoscunt 0451D omnes, etiam angeli
sancti, quod Christi estis discipuli, si dilectionem habueritis ad invicem.
2. Denique si tenetis memoria, quam vobis praecedenti sermone tradidimus triplicem angelicae erga nos
charitatis et sollicitudinis causam, potest hinc quoque fraternae dilectionis utilitas magnifice commendari.
Facile siquidem considerare est homini, qui non diligit proximum, nullam ex his, quas tunc diximus,
suppetere causam. Nunquid enim Christi gratia diligemur ab angelis, si de mutuae dilectionis inopia
cognoverint, nequaquam ejus nos esse discipulos? Nunquid diligemur ab eis propter nos ipsos, id est
spiritualis naturae similitudinem <alias. similitudine>, si invenimur non diligere humanae naturae nostrae
47

