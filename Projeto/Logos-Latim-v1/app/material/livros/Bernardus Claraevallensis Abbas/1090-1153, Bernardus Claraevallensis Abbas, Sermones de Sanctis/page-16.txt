14. Tunc vero seorsum pax consolans eas: Vos, inquit, nescitis quidquam, nec cogitatis. Non est qui
faciat bonum hoc, non est usque ad unum. Qui consilium dedit, ferat auxilium. Intellexit rex quid
loqueretur, et ait: Poenitet me fecisse hominem (Gen. VI, 7). Poena, inquit, me tenet, mihi incumbit
sustinere poenam, poenitentiam agere pro homine 0389D quem creavi. Tunc ergo dixit: Ecce venio. Non
enim potest hic calix transire, nisi bibam illum. Et accersito protinus Gabriele: Vade, inquit, dic filiae
Sion: Ecce rex tuus venit (Zach. IX, 9). Festinavit ille, et ait: Adorna thalamum tuum, Sion, et suscipe
regem. Porro venturum regem misericordia et veritas praevenerunt, sicut scriptum est: Misericordia et
veritas praecedent faciem tuam. Justitia thronum praeparat, secundum illud: Justitia et judicium
praeparatio sedis tuae (Psal. LXXXVIII, 15). Pax cum rege venit, ut propheta fidelis inveniretur qui
dixerat: Pax erit in terra nostra cum venerit. Inde est quod nato Domino angelorum chorus canebat: Pax
in terra hominibus bonae voluntatis (Luc. II, 14). Sed et 0390A tunc justitia et pax osculatae sunt, quae
non modice videbantur hactenus dissidere. Prior enim, si qua erat ex lege justitia, non osculum, sed
aculeum magis habebat, urgens magis timore quam provocans dilectione. Sed nec habuit illa
reconciliationem, sicut habet nunc quae ex fide noscitur esse justitia. Alioquin quid erat quod nec
Abraham, nec Moyses, nec caeteri justi temporis illius, in obitu suo pacem illam beatitudinis aeternae
apprehendere, aut regnum pacis poterant introire, nisi quod minime adhuc justitia et pax sese fuerant
osculatae? Ex hoc sane, dilectissimi, ferventiore nobis zelo sectanda justitia est; siquidem justitia et
pax osculatae sunt, et indissolubile amicitiarum iniere foedus: ut cuicunque testimonium justitiae
secum tulerit, hilari vultu jam 0390B et amplexibus laetis excipiatur a pace, in idipsum jam dormiens et
requiescens.

14

977 SERMO II. De septiformi Spiritu in Christo.

1. Considerare est, fratres, in solemnitate hodierna Dominicae Annuntiationis, velut amoenissimam
quamdam planitiem, simplicem nostrae reparationis historiam. Injungitur nova legatio angelo Gabrieli,
et novam Virgo professa virtutem, novae salutationis honoratur obsequio. Antiqua excluditur
maledictio mulierum, novam nova mater accipit benedictionem. Impletur per gratiam quae
concupiscentiam nescit, ut spiritu superveniente Altissimi pariat filium quae virum dedignatur
admittere. Intrat ad nos eadem porta salutis antidotum, qua venenum serpentis ingrediens, 0390C
universitatem generis humani occuparat. Innumeros hujuscemodi flores ex his facile est legere pratis;
sed intueor mediam metuendae profunditatis abyssum. Abyssus plane imperscrutabilis, Incarnationis
Dominicae sacramentum; abyssus impenetrabilis. Verbum caro. factum est, et habitavit in nobis (Joan. I,
14). Quis enim investiget, quis attingat, quis apprehendat? Puteus altus est, et in quo hauriam non est
mihi. Verumtamen solet interdum superposita puteis humectare linteamina vapor exhalans. Propterea
sane licet irrumpere verear propriae conscius infirmitatis, frequenter tamen velut super os hujus putei
expando ad te, Domine, manus meas, pro eo quod anima mea sicut terra sine aqua tibi. 0390D Et nunc
si quid est quod, ascendente deorsum nebula, tenuis ebiberit cogitatio; vobis, fratres, modicum illud
sine invidia communicare curabo, velut expresso linteamine vel exigua refundens coelestis stillicidia
roris.
2. Quaero igitur, qua ratione Filius magis incarnatus sit, quam Pater aut Spiritus sanctus, cum totius
Trinitatis non modo aequalis sit gloria, sed una eademque substantia. Sed quis cognovit sensum
Domini? aut quis consiliarius ejus fuit? Altissimum est mysterium, nec nos oportet temere super
hujuscemodi praecipitare sententiam. Videtur tamen nec Patris, nec Spriritus incarnationem in
pluritate filiorum effugisse confusionem, dum alius Dei, alius filius hominis diceretur. Videtur et illud
0391A congruum, ut his specialiter filius fieret, qui filius erat, ne quid esset ambiguitatis in nomine.
Denique ipsa est Virginis nostrae gloria singularis et excellens praerogativa Mariae, quod filium unum
eumdemque cum Deo Patre meruit habere communem, quam sane periisse constat, si non filius
incarnaretur. Sed nec nobis alia dari posset occasio similis sperandae salutis et haereditatis. Factus
siquidem primogenitus in multis fratribus, qui unigenitus erat, adscisset eos sine dubio in
haereditatem, quos vocarit in adoptionem. Si enim fratres, et cohaeredes. Hic ergo Christus Jesus,
mediator fidelis, sicut in persona una Dei hominisque substantiam copulavit ineffabili sacramento; sic
et in ipsa reconciliatione, consilio usus altissimo, mediam 0391B non deseruit aequitatem, utrique
tribuens quod oportebat, honorem Deo, homini miserationem. Haec enim optima inter offensum
Dominum et reum servum forma compositionis, ut nec honorandi Domini zelo servus opprimatur
austeriori sententia; nec rursum, dum huic immoderatius condescenditur, ille debito fraudetur honore.
3. Audi igitur et diligenter observa angelicam in hujus mediatoris ortu distributionem. Gloria,
inquiunt, in altissimis Deo, et in terra pax hominibus bonae voluntatis (Luc. II, 14). Hujus denique gratia
observationis fideli reconciliatori Christo nec timoris spiritus defuit, quo Patri semper reverentiam
exhiberet, semper ei deferret, semper gloriam ejus 0391C quaereret; nec spiritus pietatis, quo
misericorditer compateretur hominibus. Unde et necessarium habuit spiritum quoque scientiae, per
quem timoris pariter et pietatis distributio fieret inconfusa. Et nota quod in primo illo parentum
nostrorum peccato 978 tres quidem auctores exstiterunt; sed manifeste defuerunt tria tribus. Dico
enim Evam, diabolum et Adam. Non habuit Eva scientiam, quae, ut ait Apostolus, seducta est in
praevaricationem (I Tim. II, 14). Verum haec quidem serpenti non defuit, qui callidior describitur
caeteris animantibus; sed pietatem malignus non habuit, qui ab initio factus est homicida. Adam vero
pius forte videtur, mulierem non contristando; sed timorem Domini dereliquit, voci illius magis
obediens, quam 0391D divinae. Utinam magis timor Domini praevaluisset in eo! sicut de Christo
signanter legitur: Quia replevit eum, non pietatis spiritus, sed timoris (Isai. XI, 3). In omnibus enim et
per omnia pietati proximorum timor Domini praeferendus est, et solus ipse est qui totum sibi

16

