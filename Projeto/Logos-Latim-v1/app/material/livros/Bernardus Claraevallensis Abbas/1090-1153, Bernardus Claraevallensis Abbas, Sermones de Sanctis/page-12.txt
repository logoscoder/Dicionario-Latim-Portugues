Dei super uno peccatore poenitentiam agente. Hinc dicebat Apostolus: Providentes bona non tantum coram
Deo, sed etiam coram hominibus (II Cor. VIII, 0381A 21). Nam Deo omnino noti sumus; sed coram Deo dixit,
id est, coram eis qui vultui ejus semper assistunt. Ipsis enim maxime placet, cum vos vident occulte orantes,
aut ruminantes psalmum aliquem, aut tale aliquid facientes. Sic seminate et vos, sic fructificate, charissimi.
Seminate et vos, quia tam multi ante vos seminaverunt; fructificate, quia vobis seminaverunt. O genus Adam,
quam multi seminaverunt in te, et quam pretiosum semen! quam male peribis, et quam merito, si perierit in te
tantum semen, simul et seminantium labor! Cui perditioni traderis ab agricola, si in te perierint haec
universa? Seminavit in terra nostra tota Trinitas, seminaverunt angeli pariter et apostoli, seminaverunt
martyres, et confessores, et virgines. Seminavit Deus 0381B Pater; quoniam eructavit cor ejus Verbum bonum.
Dominus enim dedit benignitatem, et terra nostra dedit fructum suum. Seminavit et Filius: ipse enim est qui
exiit seminare semen suum. Pater enim non exiit, sed Filius a Patre processit, et venit in mundum; ut qui
prius erat cogitatio pacis in corde Patris, fieret et ipse pax nostra in utero matris. Seminavit et Spiritus
sanctus; quia et ipse venit, et apparuerunt discipulis dispertitae linguae tanquam ignis. Ita tota Trinitas
seminavit: Pater scilicet pacem de coelo, Filius veritatem, Spiritus sanctus charitatem.
11. Angeli quoque seminaverunt, quando cadentibus aliis ipsi steterunt. Dixit enim Lucifer ille, non jam
lucifer, sed tenebrifer et vesperus: Sedebo in monte testamenti, similis ero Altissimo (Isai. XIV, 13, 14). 0381C
O impudens et imprudens! Millia millium ministrant ei, et decies centena millia assistunt (Dan. VII, 10); et tu
sedebis? Cherubin, ait propheta, stabant (Isai. VI, 2; Ezech. X, 3), et non sedebant; quid laborasti, ut jam
sedeas? Omnes administratorii sunt spiritus, missi in ministerium propter eos qui haereditatem capiunt
salutis; et tu sedebis? quid seminasti, ut jam metas? Non est tuum, non est tuum hoc, sed quibus paratum est
a Patre. Quid eis invides? Profecto ipsi sedebunt; ipsi, inquam, vermiculi terrae judicantes sedebunt, et tu non
modo non stabis, sed judicandus astabis. Nescitis, ait Apostolus, quia et angelos judicabimus? (I Cor. VI,
31.) Ipsi utique qui ibant et flebant, mittentes semina sua, venientes 0381D autem venient cum exsultatione
portantes manipulos suos (Psal. CXXV, 6). Duo manipuli sunt quos quaeris, honoris scilicet et quietis.
Sessionem affectas et altitudinem; sed non sic, impie, non sic: non colliges, quia non seminasti. Qui
seminaverunt laborem et vilitatem, metent honorem pariter et quietem. Pro confusione enim sua duplici et
rubore <alias, labore>, in terra sua duplicia possidebunt. Unde et dicebat quidam: Vide humilitatem meam, et
laborem meum (Psal. XXIV, 18). Hodie utique audistis in Evangelio promittentem Dominum et dicentem
971 discipulis: Sedebitis super sedes, judicantes duodecim tribus Israel (Matth. XIX, 28). Ecce quies
sessionis, et honor judicii. Nam et ipse Dominus ad haec noluit pervenire, nisi per humilitatem 0382A et
laborem. Unde et morte turpissima condemnatus est, interrogatus tormentis, et opprobriis saturatus: utique ut
inimicus induatur confusione, ipse pariter et omnes qui imitantur eum, et praetergrediuntur viam. Ipse est, o
inique, ipse est qui sessurus est in sede majestatis suae similis Altissimo, et coaltissimus ei. Hoc utique
cogitaverunt angeli sancti, qui cadente maligno apostasiae illius non consenserunt, nobis relinquentes
exemplum, ut quemadmodum ipsi elegerunt ministrare, sic et nos faciamus. Nam etiam qui laborem fugiunt
et honorem captant, illum se noverint imitari, qui sessionem altitudinemque quaesivit: et si non satis terret
eos illius culpa, terreat vel vindicta. Omnia enim in contrarium devenerunt, ut formatus sit ad illudendum ei,
et ignis 0382B aeternus praeparatus sit illi. Ad haec vitanda prudentiam nobis seminaverunt sancti angeli, qui
prius eam aliis cadentibus tenuerunt.
12. Sed et apostoli hanc ipsam seminaverunt nobis, quando recedentibus his qui sapientiam hujus mundi
sequebantur, quae stultitia est apud Deum; et prudentiam carnis, quae mortem operatur, et inimica est Deo;
ipsi Domino adhaeserunt. Scandalizati enim illi audientes de sacramento carnis et sanguinis, ultra non ibant
cum eo. Discipuli vero interrogati, an et ipsi vellent abire, responderunt: Ad quem ibimus? verba vitae
aeternae habes. Necesse habemus, fratres, hanc prudentiam imitari; quia multi adhuc ambulant cum Jesu,
donec veniatur ad edendam 0382C ejus carnem et bibendum sanguinem illius, ad communicandum scilicet
passionibus ejus (hoc enim et verbum illud et ipsum sacramentum significat): extunc autem scandalizantur et
abeunt retro dicentes, quia durus est hic sermo (Joan. VI, 67, 68, 69, 61). Nos cum apostolis prudentes simus,
et dicamus: Domine, ad quem ibimus? verba vitae aeternae habes, Non discedimus a te, vivificabis nos. Non
in solo pane vivit homo, sed in omni verbo quod procedit de ore Dei (Matth. IV, 4). Non solus mundus habet
delectationem, sed multo major est in verbis tuis. Unde et Propheta ait: Quam dulcia faucibus meis eloquia
tua! super mel ori meo (Psal. CXVIII, 103). Ad quem igitur eamus? verba vitae aeternae habes, Domine; et
ea sunt super omnia quae mundus habere 0382D potest. Non solum ipsa vita, sed et promissio vitae aeternae et
exspectatio justorum, laetitia est, et tanta laetitia, ut omne quod concupiscitur, ei non valeat comparari. Hanc
igitur prudentiam nobis apostoli sancti seminaverunt. Martyres vero manifestum est fortitudinem seminasse.
Porro confessores seminaverunt justitiam, quam in omni vita sua secuti sunt; hoc enim interest inter martyres
et confessores, quod inter Petrum simul omnia relinquentem, et Abraham substantiam mundi in bonos usus
expendentem; sic enim illi consummati in brevi expleverunt tempora multa, isti vero longa et multimoda
traxere martyria. Virgines sanctae planum est quia temperantiam seminarunt, quae sic libidinem calcaverunt.

12

