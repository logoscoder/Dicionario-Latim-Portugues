coelestia non assurgat. Unde et sapientia hujus mundi stultitia est apud Deum (I Cor. III, 19); et a maligno
qui superatur, ei et servus addicitur. Porro in corde suscipitur misericordia, 0368B in corde habitat Christus, in
corde loquitur pacem in plebem suam, et super sanctos suos, et in eos qui convertuntur ad cor.
6

961 SERMO II. De oridine et modo processionis Christi in templum.

1. Gratias Redemptori nostro, qui tam copiose praevenit nos in benedictionibus dulcedinis, sacramentis
infantiae suae gaudia nostra multiplicans. Celebratis siquidem paulo ante Nativitate, Circumcisione et
Apparitione ejus, festus hodie nobis oblationis ipsius dies illuxit. Hodie namque sistitur Creatori terrae
fructus sublimis; hodie placabilis et Deo placens hostia virgineis manibus offertur in templo, portatur a
parentibus, a senibus exspectatur. Offerunt Joseph et Maria sacrificium laudis, sacrificium 0368C matutinum;
Simeon et Anna suscipiunt. Ab his quatuor celebrata processio est, quae per quatuor orbis climata
solemnibus hodie gaudiis ad memoriam revocatur. Quia ergo festivam hodie et nosipsi, praeter caeterarum
consuetudinem solemnitatum, acturi sumus processionem, non inutile arbitror modum ipsius et ordinem
diligentius intueri. Processuri sumus bini et bini, candelas habentes in manibus, ipsas quoque succensas, nec
quolibet igne, sed qui prius in ecclesia sacerdotali benedictione fuerit consecratus. Ad haec futuri sunt in
processione nostra novissimi primi, et primi novissimi: et cantabimus in viis Domini, quoniam magna est
gloria Domini.
0368D 2. Merito sane bini et bini procedimus: sic enim ob commendationem fraternae charitatis et socialis
vitae missos a Salvatore discipulos Evangelia sacra testantur (Luc. X, 1). Turbat processionem, si quis
solitarius incedere curat: nec sibi soli nocet, sed etiam caeteris est molestus. Hi sunt qui segregant
semetipsos, animales, spiritum non habentes, nec solliciti servare unitatem spiritus in vinculo pacis. Jam vero
sicut non est bonum esse hominem solum, sic in conspectu Domini vacuum apparere est prohibitum (Exod.
XXIII, 15). Cum enim arguantur 0369A otiositatis ipsi quoque quos nemo conduxit (Matth. XX, 6): qui jam
conducti sunt, si otiosi inventi fuerint, quid merentur? Fides quippe sine operibus mortua est (Jac. II, 26).
Ipsa denique opera nostra in fervore agenda sunt, et in desiderio cordis, ut sint lucernae ardentes in manibus
nostris. Alioquin timendum est, ne forte tepidos nos evomere incipiat, qui in Evangelio loquitur, dicens:
Ignem veni mittere in terram, et quid volo nisi ut ardeat? (Luc. XII, 49.) Hic plane sacer et benedictus est
ignis, quem Pater sanctificavit et misit in mundum, et cui benedicitur in ecclesiis, sicut scriptum est: In
ecclesiis benedicite Deo Domino (Psal. LXVII, 27). Habet enim etiam adversarius noster, utpote perversus
divinorum operum aemulator; habet, inquam, ignem suum 0369B et ipse, ignem concupiscentiae carnalis;
ignem invidiae et ambitionis, quem Salvator in nobis non accendere, sed exstinguere venit. Denique si quis
alienum hunc ignem in divino offerre praesumpserit sacrificio, etiamsi patrem habeat Aaron, morietur in
iniquitate sua
3. Porro super haec quae de sociali vita et fraterna dilectione, de bonis operibus, et fervore sancto dicta
sunt; humilitatis virtus maxima, maximeque necessaria est, ut honore praeveniamus invicem: nec modo
priores, sed et ipsos juniores sibi quisque praeponat: quae nimirum humilitatis perfectio est, et justitiae
plenitudo. Et quoniam hilarem datorem diligit Deus (II Cor. IX, 7), et fructus charitatis est gaudium in Spiritu
sancto; cantemus, ut dictum est, 0369C in viis Domini, quoniam magna est gloria Domini (Psal. CXXXVII, 5):
cantemus Domino canticum novum, quia mirabilia fecit (Psal. XCVII, 1). In quibus omnibus si quis forsitan
proficere dissimulat, et proficisci de virtute in virtutem; noverit quisquis hujusmodi est, in statione, non in
processione se esse, imo vero et in regressione; quoniam in via vitae non progredi, regredi est, cum nihil
adhuc in eodem statu 962 permaneat. Porro profectus noster in eo consistit, ut saepius me dixisse memini, ut
nunquam arbitremur nos apprehendisse, sed semper extendamur ad anteriora, incessanter conemur in melius;
et imperfectum nostrum divinae misericordiae obtutibus jugiter exponamus.
7

SERMO III. De puero, Maria et Joseph.

0369D

1. Purificationem beatae Mariae Virginis hodie celebramus, quae secundum legem Moysi facta est,
transactis a Nativitate Domini quadraginta diebus. In lege enim scriptum erat, ut mulier quae suscepto semine
peperisset filium, immunda esset septem diebus, et octava die circumcideretur puer: dehinc ablutioni et
purificationi intenta, abstineret ab ingressu templi triginta tribus diebus: quibus expletis, offerret filium
Domino cum muneribus (Lev. XII). Sed quis non advertat in ipso sententiae hujus initio, liberam omnino
matrem Domini ab hoc praecepto? Putas enim quia dicturus Moyses mulierem, quae peperisset filium,
immundam esse, non timuerit super 0370A per matre Domini blasphemiae crimen incurrere, et idcirco
praemiserit, suscepto semine? Alioquin nisi parituram praevidisset sine semine Virginem, quae necessitas
erat de suscepto semine fieri mentionem? Patet itaque quod lex ista matrem Domini non includit, quae non
suscepto semine filium peperit, sicut praedictum erat per Jeremiam, quia novum faceret Dominus super
terram. Quaeris quod novum? Mulier, inquit, circumdabit virum (Jerem. XXXI, 22). Non ab altero viro
virum suscipiet, non humana lege concipiet hominem; sed intra viscera intacta et integra virum claudet: ita
5

