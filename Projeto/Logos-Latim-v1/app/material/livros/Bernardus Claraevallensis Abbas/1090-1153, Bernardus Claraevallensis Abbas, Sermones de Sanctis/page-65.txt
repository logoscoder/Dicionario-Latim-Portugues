plebium, non tamen a sanctis meditationibus feriatum, non orandi studio, non ipso otio contemplandi. Sermo
illi in tempore otii aut serius, aut nullus. Aspectus ejus aut officiosus, aut demissus, et cohibitus intra se.
Nempe (quod non mediocri laudi inter sapientes ducitur) oculus ejus in capite ejus (Eccle. II, 14), nusquam
avolans, nisi cum virtuti paruisset. Risus aut indicans charitatis, aut provocans: rarus tamen et ipse. Equidem
interdum eductus, excussus nunquam: qui ita nuntiaret cordis laetitiam, ut ori gratiam non minueret, sed
augeret. 0488B Tam modestus, ut levitatis non posset esse suspectus: tantillus tamen, ut hilarem vultum ab
omni tristitiae naevo vel nubilo vindicare sufficeret. O munus perfectum! o holocaustum pingue! o
obsequium gratum mente et manu! Quam bonus odor Deo in orationibus otiosi! quam bonus hominibus in
sudoribus occupati!
5. Pro hujusmodi ergo dilectus a Deo et hominibus, non immerito hodie Malachias in consortium
angelorum recipitur, re adeptus, quod nomine dicebatur. Et quidem ante angelus erat non minus puritate,
quam nomine; sed nunc felicius gloriosi in eo interpretatio nominis adimpletur, quando pari cum angelis
gloria et felicitate laetatur. Congratulemur itaque, fratres, congratulemur, ut dignum est, 0488C patri nostro;
quia et pium est, defunctum plangere Malachiam; 1048 et pium magis, Malachiae congaudere viventi.
Nunquid non vivit? Et beate. Nimirum visus est oculis insipientium mori, ille autem est in pace. Denique jam
concivis sanctorum et domesticus Dei, psallit pariter, et agit gratias, dicens: Transivimus per ignem et
uquam, et induxisti nos in refrigerium (Psal. LXV, 12). Transivit plane viriliter, et feliciter pertransivit.
Verus Hebraeus pascha celebravit in spiritu, et nobis transiens loquebatur: Desiderio desideravi hoc Pascha
manducare apud vos. Transivit per ignem et aquam, quem nec tristia frangere, nec detinere mollia potuerunt.
Laetemur, quod angelus noster ascendit ad 0488D cives suos, pro filiis captivitatis legatione fungens, corda
nobis concilians beatorum, vota illis intimans miserorum. Laetemur, inquam, et exsultemus, quia coelestis
illa curia ex nobis habet, cui sit cura nostri, qui suis nos protegat meritis, quos informavit exemplis, miraculis
confirmavit.
6. Sanctus pontifex, qui in spiritu humilitatis hostias pacificas coelis frequenter invexerat, hodie per
semetipsum introivit ad altare Dei, ipse hostia et sacerdos. Migrante sacerdote, sacrificii ritus in melius
mutatus est; fons lacrymarum siccatus est, holocaustum omne conditur in laetitia et exsultatione. Benedictus
Dominus Deus Malachiae, qui tanti pontificis ministerio visitavit plebem suam, et nunc assumpto eo in
sanctam civitatem, tantae 0489A recordatione suavitatis nostram non desinit consolari captivitatem, Exsultet in
Domino spiritus Malachiae, quod levatus pondere corporeae molis, nulla jam faeculenta vel terrena materia
praegravatur, quominus tota alacritate ac vivacitate corpoream omnem et incorpoream transiens creaturam,
pergat totus in Deum, et adhaerens illi, unus sit cum eo spiritus in aeternum.
7. Domum istam decet sanctitudo, in qua tantae frequentatur memoria sanctitatis. Sancte Malachia, serva
eam in sanctitate et justitia, misertus nostri, qui inter tot et tantas miserias memoriam abundantiae suavitatis
tuae eructamus. Magna est super te divinae dispensatio pietatis: qui te parvum fecit in oculis tuis, magnum in
suis; qui magna fecit per 0489B te, salvans patriam tuam, magna fecit tibi, introducens te in gloriam suam.
Festivitas tua, quae merito tuis virtutibus votiva impenditur, tuis nobis efficiatur meritis et precibus salutaris.
Gloria sanctitatis tuae, quae a nobis frequentatur, continuatur ab angelis, sic erit nobis digne jucunda, si fuerit
et fructuosa. Liceat nobis aliquas, te migrante, retinere reliquias de fructibus spiritus, quibus onustus ascendis
qui in tuo hodie tam delicioso convivio congregamur.
8. Esto nobis, quaesumus, Malachia sancte, alter Moyses, vel alter Elias, impertiens et tu de spiritu 0490A
tuo nobis: ipsorum siquidem in spiritu et virtute venisti. Vita tua, lex vitae et disciplina: mors tua, mortis
portus, et porta vitae; memoria tua, dulcedo suavitatis et gratiae; praesentia tua, corona gloriae in manu
Domini Dei tui. O oliva fructifera in domo Dei! o oleum laetitiae ungens et lucens, fovens beneficiis,
coruscans miraculis! fac nos ejus, qua frueris, lucis suavitatisque participes. O odoriferum lilium, in
aeternum ante Dominum germinans, et florens, et spargens ubique vivificum suavitatis odorem, cujus apud
nos memoria in benedictione est, apud superos praesentia in honore! da canentibus te tantae plenitudinis
participio non fraudari. O luminare magnum, et lux in tenebris lucens, signorum radiis et meritorum
illuminans carcerem, laetificans civitatem! 0490B fuga de cordibus nostris, virtutum splendoribus tenebras
vitiorum. O stella matutina, eo caeteris clarior, quo Diei <alias, Deo> vicinior, similior soli! dignare praeire
nobis, ut et nos in lumine ambulemus, quasi filii lucis, et non filii tenebrarum. O aurora diescens super
terram, sed superiores coeli plagas lux meridiana perlustrans! recipe nos in consortio luminis, quo
illuminatus et late foris luces, et intus suaviter ardes, praestante Domino nostro Jesu Christo, qui cum Patre
1049 et Spiritu sancto regnat Deus per omnia saecula saeculorum. Amen.

65

