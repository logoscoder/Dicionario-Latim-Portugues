ministerium, et magisterium adepti sunt sanctitatis. Et tu ergo fac similiter, quoniam propter te Scriptura
loquitur, viros illos esse misericordiae: utique propter multam misericordiam, quam consequi meruerunt.
5. Potes tamen in hoc verbo etiam illud non inconvenienter accipere, viros misericordiae fuisse apostolos,
id est plenos misericordia, seu viros misericordiae, id est misericorditer datos Ecclesiae universae. Scimus
enim quod viri isti nec sibi vixere, nec sibi mortui sunt, sed ei qui pro ipsis mortuus 0414B est; magis autem
nobis omnibus propter illum. Quantum enim proderit nobis eorum justitia, quando ipsa quoque, sicut 995
ostensum est, tantum profuere peccata? Pro nobis facit eorum vita, eorum doctrina, etiam et mors ipsa.
Etenim in conversione continentiam, in praedicatione sapientiam, in passione sua patientiam nobis beati
apostoli contulerunt. Quartum usque hodie conferre non cessant misericordia pleni, quod est sanctarum
fructus orationum. Quamvis et in ipsa eorum vita adhuc invenias quod annumeres, fiduciam scilicet, quam
nobis miraculorum exhibitione praebuerunt. Et quis enumeret quam multa nobis per eos beneficia
provenerunt? Bene ergo de eis Scriptura loquitur: Quoniam hi 0414C sunt viri misericordiae; et addidit:
Quorum justitiae oblivionem non acceperunt (Eccli. XLIV).
6. Vis ut nec tua accipiat oblivionem? A triplici cave periculo: et florebit in aeternum ante Dominum.
Legis enim: Quia tepidus es, incipiam te emovere ex ore meo (Apoc. III, 16); legis: Si averterit se justus a
justitia sua, etc., omnium justitiarum ejus non recordaber (Ezech. XVIII, 24); legis quibusdam dicendum in
judicio: Non novi vos (Matth. VII, 23); illis sine dubio, qui receperunt mercedem suam. Ergo omnis justitia
tepida, omnis transitoria, omnis vendita, erit in oblivione coram Deo. Sed non ita apostolorum justitiae. Quod
ex eo satis apparet, quod sequitur: Cum semine eorum permanent bona. Manent enim usque hodie in nobis
apostolorum vestigia; 0414D et eorum religio, quia ex Deo est, non potest dissolvi. Vestes Israelitici populi
quadraginta annis in deserto perseveraverunt integrae (Deut. VIII, 4); multo magis apostolorum vestes super
jumentum Salvatoris impositae. Cum semine, inquit, eorum. Quod est semen, quia secutus adjungit:
Haereditas sancta nepotes eorum? Idem profecto et semen sunt, et nepotes. Meministis credo: scientibus
enim legem loquor: meministis, inquam, legalis mandati, ut suscitet frater superstes semen fratri defuncto
sine semine (Gen. XXXVIII, 8; Deut. XXV, 5). Quis sine semine? Singulariter, ait, sum ego donec transeam
(Psal. CXL, 10). Ideoque resurgens: Vade, inquit, dic fratribus meis (Joan. XX, 17). Ac si dicat: Fratres sunt,
faciant quod fratres. Ergo per Evangelium 0415A ipsi nos genuerunt; non tamen sibi, sed Christo, quia per
Evangelium Christi. Hinc est quod moleste tulit Paulus quosdam eorum dici, a quibus geniti fuerant per
Evangelium, indignans adversus eos qui dicebant: Ego sum Pauli, ego sum Cephae, 0416A ego Apollo (I Cor. I,
12; I Cor. III, 4); Christi magis omnes et fieri volens, et dici. Itaque semen apostolorum sumus per
praedicationem; sed per adoptionem et haereditatem semen Christi, et apostolorum nepotes.

28

