est voluntas Creatoris: quare sic, ipse novit; nobis sufficit obedire, quia vita nostra in voluntate ejus. Itaque
facile seducta est mulier et promissioni credere, et acquiescere persuasioni. Vir autem non seductus est (I
Tim. II, 14), sed subversus mulieris amore. Optaret enim semper servare mandatum, quod sibi utile noverat,
si non mulier ei aliud suaderet. Nec aliquam in servando mandato visus est pati difficultatem; sed quae bona
0508D voluntas erat, non habuit fortitudinem, quia non habuit fervorem.
10. Fortis quippe est ut mors, non patientia aut spes, sed dilectio (Cant. VIII, 6); non timor aut ratio, sed
spiritus fortitudinis est. Dicit patientia: Sic oportet fieri, quia timore urgetur. Dicit voluntas bona: Sic expedit,
et sic agendum est; quia spei attrahitur ratione. Charitas vero quae inflammatur a spiritu, neque: Sic oportet,
dicit, neque: Sic expedit; sed: Sic volo, inquit, sic cupio, sic desidero vehementer. Videtis quanta sublimitas,
videtis quanta securitas, quantaque suavitas charitatis. Felix anima, quae ad hunc charitatis pervenerit statum!
Nec sane desperandum nobis, quandoquidem ejus, qui ad hunc pervenit gradum, ob hoc maxime 0509A
memoria celebratur, ut ipsius et invocemus auxilium, et provocemur exemplo. Plus dico, et ex nobis
nonnullos videre mihi videor in hoc gradu. Si dicis beatum Andream apostolum esse, nec posse te, qui
pusillus es, ejus sequi vestigia; pudeat certe vel eos qui tecum sunt, non imitari. Nemo repente fit summus;
ascendendo, non volando apprehenditur summitas scalae. Ascendamus igitur, velut duobus quibusdam
pedibus, meditatione et oratione. Meditatio siquidem docet quid desit; oratio ne desit obtinet. Illa viam
ostendit, ista deducit. Meditatione denique agnoscimus imminentia nobis pericula; oratione evadimus,
praestante Domino nostro Jesu Christo, qui cum Patre et Spiritu sancto vivit et regnat in saecula saeculorum.
Amen.
46

SERMO II. De quatuor cornibus crucis.

0509B

1. Beati Andreae apostoli solemnitas hodie celebratur: quam si pia sollicitudine perscrutemur, multa
invenimus in ea quae aedificent animas nostras. In ipso siquidem conversionis suae initio magnum nobis
perfectae obedientiae praestat exemplum. Quod quidem Christianis omnibus necessarium, nobis tamen est
charius amplectendum, qui nimirum specialiter ex ipsa professione nostra tenemur obedientiae debitores.
Sapiens nummularius <alias, mercator> est, imo ipsa Sapientia, cui necesse habemus reddere hunc
obedientiae nummum; nec suscipiet eum, nisi et integer inveniatur, et sine aliqua falsitate. Nam si
discutimus, si dijudicamus, et in hoc 0509C quidem praecepto obedimus, sed non in illo; fractus est nummus;
non suscipiet eum Christus, a quo nimirum tenemur nummi, non fracti, sed integri debitores. Omnes enim
obedientiam simpliciter, et sine ulla exceptione promisimus. Quod si quis obediat quidem, sed simulatorie et
ad oculum, murmuret autem in abscondito: falsus est nummus ejus; plumbum habet, non argentum, et
iniquitas sedet super talentum plumbi. Dolose agit, sed in conspectu Dei, quoniam Deus non irridetur.
2. Vis audire perfectae obedientiae formam? Vidit Dominus, ait evangelista, Petrum et Andream mittentes
rete in mare; et ait illis: Venite post me, faciam vos fieri piscatores hominum. Faciam, inquit, 0509D de
piscatoribus piscatores, imo praedicatores. At illi continuo, nihil dijudicantes aut haesitantes, non solliciti
unde viverent, non considerantes quonam modo rudes homines et sine litteris praedicatores fieri possent;
nihil denique interrogantes, sine omni mora relictis retibus et navi secuti sunt eum (Matth. IV, 18-20).
Agnoscite, fratres, quoniam propter vos singulis annis in Ecclesia 1064 recitantur; ut discentes verae
obedientiae formam, castigetis corda vestra in obedientia charitatis. Haec nimirum est quae sola commendat
obedientiae nummum, hoc illius argentum est probatum atque purgatum. Sola enim est charitas, quae
obedientiam gratam facit et acceptabilem Deo. Hilarem quippe datorem diligit Deus (II Cor, IX, 7). Et item:
Si tradidero, inquit, corpus 0510A meum ita ut ardeam, charitatem autem non habuero, nihil mihi prodest (I
Cor. XIII, 3).
3. Vultis ut de ipsa quoque beati hujus apostoli passione, quam nimirum hodie celebramus, loquamur
aliquid ad laudem Christi, et ad aedificationem vestram? Audistis certe, cum pervenisset beatus Andreas ad
locum ubi crux parata erat, quomodo confortatus sit in Domino; et per Spiritum, quem una cum caeteris
apostolis in igneis linguis acceperat, verba vere ignea loqueretur. Videns enim paratam eminus crucem,
nequaquam, ut exigere videtur mortalis infirmitas, facies ejus expalluit, nequaquam sanguis ejus gelatus est;
non stetere comae, aut vox faucibus haesit; non contremuit corpus, non mens ejus turbata est; non recessit, ut
assolet, intellectus. 0510B Ex abundantia cordis os locutum est, et charitas quae fervebat in corde, quasi
scintillas quasdam ardentissimas emittebat in voce. Quid enim beatus Andreas, cum sibi paratam, ut dixi,
crucem eminus cerneret, loquebatur? «O crux,» inquit, diu desiderata, et jam concupiscenti animo
praeparata! securus et gaudens venio ad te; ita ut et tu exsultans suscipias me, discipulum ejus, qui pependit
in te; quia amator tuus semper fui, et desideravi amplecti te.» Obsecro, fratres, homo est qui loquitur haec?
an non est homo, sed angelus, aut nova aliqua creatura? Homo plane similis nobis, passibilis. Nam
passibilem eum passio ipsa testatur, qua appropinquante tam laetabundus exsultat. Unde ergo in homine nova
haec exsultatio, et laetitia hactenus 0510C inaudita? Unde in tanta fragilitate tanta constantia? Unde in homine
tam spiritualis mens, tam fervens charitas, animus tam robustus? Absit ut a se ipso tantam ei credamus inesse
virtutem! Donum perfectum est, descendens a Patre luminum, ab eo utique qui facit mirabilia magna solus.
77

