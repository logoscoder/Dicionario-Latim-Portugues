eis nostra devotione praestatur. Plane quod eorum memoriam veneramur, nostra interest, non ipsorum. Vultis
scire quantum interest nostra? Ego in me, fateor, ex hac recordatione sentio desiderium vehemens
inflammari, et desiderium triplex. Vulgo dicitur: Quod non videt oculus, cor non dolet. Oculus meus,
memoria mea; et cogitare de sanctis, quodam modo eos videre est. Sic nempe portio nostra in terra
viventium, nec modica sane portio: si tamen, ut decet, memoriam affectio comitetur. Sic, inquam,
conversatio nostra in coelis est; verumtamen 0478B non sic nostra, sicut illorum. Ipsorum enim substantia ibi
est, nostra autem desideria; ipsi per praesentiam, nos per memoriam ibi sumus. Quando et nos addemur ad
patres nostros? quando essentialiter praesentabimur eis? Hoc enim primum desiderium, quod in nobis
sanctorum memoria vel excitat vel incitat magis, ut eorum tam optabili societate fruamur, et mereamur
concives et contubernales esse spirituum beatorum, misceri coetui patriarcharum, cuneis prophetarum,
senatui apostolorum, martyrum exercitibus numerosis, confessorum collegiis, virginum choris; in omnium
denique colligi et collaetari communione sanctorum.
6. Singulorum quippe recordationes, quasi scintillae 0478C singulae, imo quasi ardentissimae faces, devotos
accendunt animos, ut eorum et conspectum sitiant <alias, sentiant> et complexum: adeo ut plerumque etiam
inter eos esse se reputent, mode ad omnes simul, modo ad hos vel ad illos tota aviditate et vehementia corda
vibrantes. Alioquin quid istud negligentiae, quid pigritiae, imo quid vecordiae est, ut non crebris suspiriis et
ferventissima affectione abrumpere hinc, et in illa tam felicia agmina jaculari animos studeamus? Vae nobis
a duritia cordis nostri! vae a peccato gentium, quas Apostolus memorat sine affectione fuisse! (Rom. I, 31.)
Praestolatur nos Ecclesia illa primitivorum, et negligimus; desiderant nos sancti, et parvipendimus;
exspectant nos justi, et dissimulamus. Excitemur aliquando, fratres; resurgamus 0478D cum Christo, quaeramus
quae sursum sunt, quae sursum sunt sapiamus. Desideremus desiderantes nos, properemus ad praestolantes
nos, exspectantes nos votis praeoccupemus animorum. Ecce enim nihil in hac nostra communione securitatis,
nihil perfectionis, nihil quietis: et tamen hic quoque quam bonum et quam jucundum, habitare fratres in
unum? Quidquid enim, sive interius, sive exterius, molestum occurrit, ipso utique tam germanorum consortio
fratrum, cum quibus est nobis cor unum et anima una in Deum, tolerabilius invenitur. Quam dulcior erit,
quam delectabilior, quam beatior unio ubi nulla suspicio esse poterit, nulla dissensionis occasio; ubi omnes
perfecta charitas indissolubili foedere colligabit, ut sicut Pater et 1041 0479A Filius unum sunt, sic et nos
unum simus in ipsis!
7. Non tantummodo societas, sed etiam felicitas nobis est optanda sanctorum, ut quorum desideramus
praesentiam, gloriam quoque ferventissimis studiis ambiamus. Neque enim perniciosa haec ambitio, aut illius
affectatio gloriae ullatenus periculosa est. Nam quod dicimus: Non nobis, Domine, non nobis, sed nomini tuo
da gloriam (Psal. CXIII, 1); hujus temporis vox est, quando et ipsi angeli clamant: Gloria in excelsis Deo, et
in terra pax hominibus bonae voluntatis (Luc. II, 14) Noli me tangere, ait: nondum enim ascendi ad Patrem
meum (Joan. XX, 17). Verbum gloriae est. Nempe Filius sapiens gloria Patris. Noli ergo, ait gloria, noli me
tangere. Noli interim quaerere gloriam, fuge potius: 0479B et vide omnino ne me tetigeris, donec perveniamus
ad Patrem, ubi sit gloriatio omnis jam secura. Ibi in Domino laudabitur anima mea, audiant mansueti, et
laetentur. Nunquid non videtur audisse dicentem: Noli me tangere; nondum ascendi ad Patrem meum, quae
in Cantico clamat: Fuge, dilecte mi, fuge? (Cant. VIII, 14). Hoc est enim quod supra meminimus: Non nobis,
Domine, non nobis, sed nomini tuo da gloriam. Unde et in hymno hodie nos canimus: «Des pacem famulis,
nos quoque gloriam per cuncta tibi saecula,» juxta angelicam scilicet distributionem.
8. Quia enim tentatio est vita hominis super terram, merito in terra homini, non gloria, sed pax 0479C est
quaerenda: pax cum Deo, pax cum proximo, pax in seipso. O custos hominum! quare me posuisti contrarium
tibi, et factus sum mihimetipsi gravis? (Job VII, 20.) Vicina nimirum lucta et intestina seditio, bellum non
civile, sed domesticum, spiritus adversus carnem, et caro adversus spiritum concupiscens. Unde hoc, nisi
quia posuisti me contrarium tibi? Tu enim vera libertas, tu vita, tu gloria, tu sufficientia, tu beatitudo; ego
pauper, et miser, et miserabilis, confusus et humiliatus usquequaque, mortuus propter peccatum, venundatus
sub peccato. Denique tu perfecta et sancta voluptas, et requies spirituum beatorum, posuisti me ab initio
contra Eden (quod voluptatem sonat) in labore utique et aerumna. Attamen dicis: Convertimini ad me in toto
0479D corde vestro. Liquet quia sumus aversi, quos ut revertamur hortaris: liquet quia contrarii, quos revocas
ut convertamur. Sed quomodo? In jejunio, inquit, et fletu, et planctu (Joel. II, 12). Mira res! Itane in jejunio
tu versaris, et in fletu degis, et in planctu habitas? Procul a te omnia ista: procul ipse ab his vehementer.
Nimirum regnum tuum in Jerusalem, quam satias adipe frumenti; nec ibi luctus aut clamor, sed nec ullus
dolor, magis autem gratiarum actio, et vox laudis. Justi, inquit, epulentur in conspectu Dei, et delectentur in
laetitia et exsultatione (Psal. LXVII, 3). Quomodo ergo in jejunio, et fletu, et planctu convertemur ad ipsum?
An vero justus eum in laetitia et exsultatione; qui vero nondum justus est, nonnisi in jejunia, et fletu, et 0480A
planctu reperiet? Ita plane; sed justus qui jam conspectum meruerit, non qui adhuc vivat ex fide. Nimirum
quod ait Dominus: Cum ipso sum in tribulatione (Psal. XC, 15), ad eum pertinet qui per fidem ambulat; non
autem qui ad faciem jam pervenit. Equidem utrisque est caput unum, sed non uno modo membris omnibus
exhibetur. Quibusdam enim ostenditur caput hirsutum spinis, inclinatum in cruce, ut humilientur pariter,
60

