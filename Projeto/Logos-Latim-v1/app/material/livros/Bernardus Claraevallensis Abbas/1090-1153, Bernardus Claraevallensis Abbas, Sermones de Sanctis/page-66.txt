0489

41

IN FESTO S. MARTINI EPISCOPI. SERMO. De exemplis obedientiae.

0489C 1. Puto, sermonem a nobis expetit tam vester iste conventus, quam adventus, harum honorabilium
personarum, quas de longinquo gratulamur adesse. Sane audirem eos ipse libentius: sed quoniam eligunt,
imo et exigunt magis ut loquar, mihi si non licet audire eos, eis necesse est obaudire. Et quidem vivus est
nobis sermo tam multa mansuetudo eorum, qua videlicet meritis sanctiores, dignitate superiores, sapientia
locupletiores, non modo ad visitandos, sed etiam ad audiendos nos dignati sunt declinare. Efficax eruditio, et
omni digna acceptione doctrina. Siquidem non verbo et lingua, sed opere et veritate nos admonent imitatores
suos esse, sicut ipsi sunt Christi; et discere quod ab ipso utique didicerunt, mites esse, et humiles corde. Sic
Maria Elisabeth 0489D petiit (Luc. I, 39, 40), conjugatam virgo, ancillam domina; praecursoris matrem, judicis
mater; Dei Genitrix, servuli genitricem. Sic postmodum Jesus etiam ipse Joannem adiit, et adiit baptizandus,
utpote quem decebat implere omnem justitiam (Matth. III, 13, 15). Vos quoque, reverendi Patres, deteriorem
vobis non facitis partem vestram <alias, deteriorem nobis facitis partem nostram>: ad audiendum quippe
quam ad loquendum velociores, etiam inter ipsos qui vestro magis eguerant documento. Nam nos quidem,
quia omnem non possumus implere justitiam, vel nonnullam vobis exhibere curamus, justum esse non
ignorantes inferiorem superioribus obedire.
0490C 2. Sed unde loquemur? Qui de terra est, de terra loquitur, ait vox illa clamantis (Joan. III, 31). De
terra ergo loquamur, quia de terra subsistimus, et in terra. Audite, quique terrigenae et filii hominum: vobis
dicimus, et de vobis. In terra orimur, in terra moramur, in terra morimur, revertentes in eam unde sumus
assumpti. Hic nobis angustus introitus, mora brevis, sola mors certa. Cogitur totus Adam judicium portare
quod meruit. Dilatatus est vehementer, multiplicatus est, et replevit terram. Attamen velit, nolit,
quantumcunque recalcitret, universus adhuc fert sententiam quam excepit: Terra inquit, es, et in terram ibis
(Gen. III, 19). Gravis equidem sententia, sed non sine grandis misericordiae temperamento. Dura admodum,
sed si merita 0490D penses, indulgentiae plena. Siquidem non minus juste peccanti diceretur: Terra es, sed ex
hoc sub terram ibis. Justus foret etiam tunc justus Dominus, et laudabilis nimis. Dignus plane qui laudaretur,
sed non ego idoneus qui laudarem. Alioquin tunc quoque nihilominus vere dicerem, si tamen dicere possem:
Justus es, Domine, et rectum judicium tuum (Psal. CXVIII, 137). At non infernus confitebitur tibi, neque
mors laudabit te; sed nos qui vivimus, benedicimus Domino. Pepercisti ergo creaturae tuae, pepercisti gloriae
nominis tui, ut descendentem de Jerusalem, minime tamen usque in Jericho patereris abduci. Semivivus
adhuc relictus in via semilaudare possum (Luc. X, 30): ubi totus 0491A vixero, ibi totus erumpam in laudem, et
dicent omnia ossa mea: Domine, quis similis tibi (Psal. XXXIV, 10)? Propter hoc nempe cum iratus fuisses,
misericordiae meministi, non damnans hominem in loco perditionis, sed in loco afflictionis humilians. Quid
causaris, homo? quid sententiam quereris duriorem? Terrae addictus es, factus e terra, ut ipsa tibi sit patria,
quae materia fuit.
3. Sed audire, inquies, velim: Quia spiritus es, et ad spiritum ibis. Siquidem etiam spiritus sum, quod ad
animam pertinet; nec portionem hanc mei dubitaverim potiorem. Audivi sane ab Apostolo, quia Dominus
spiritus est (II Cor. III, 17), et ab ipso Domino, quia spiritus est Deus (Joan. IV, 24). Nec modo spiritus, sed
et spirituum Pater. Utquid 0491B ergo tenet me mater carnis, quia caro ex parte; 1050 spirituum Pater non
recipit, cum ex parte sim spiritus? Scio, scio, agit hoc non tam substantia ipsa, quam culpa. Sicut enim
peccatores spiritus inter coelum et terram ventosum hoc medium tenent, unde et potestates hujus aeris
nominantur (Ephes. II, 2); sic peccata nostra inter nos et Deum separant, inter Creatorem Patremque
spirituum, et spiritualem utique creaturam. Traxit animam corpus in regionem suam, et ecce praevalens
opprimit peregrinam. Factum est nempe talentum plumbi, non aliunde tamen, nisi quia sedet iniquitas super
illud. Corpus enim aggravat animam, sed utique quod corrumpitur (Sap. IX, 15); corrumpitur autem, imo
0491C etiam, Apostolo teste, mortuum est propter peccatum (Rom. VIII, 10). Itaque licet quodam modo
coelum sit homo, coelestibus sine dubio spiritibus similis, simul et forma; substantia quidem quoniam
spiritualis, forma vero quia rationalis est: minime tamen jam levare eum duo ista sufficiunt, ut mereatur
audire: Quia coelum es, et in coelum ibis. Frustra glorietur de libertate arbitrii, quae in mente est: captivus
ducitur in legem peccati, quae in carne est. Nam etsi forsitan videretur duplex funiculus posse alteri aeque
duplici praevalere, ut videlicet quem sibi terra gemino quodam jure tanquam patria pariter et materia
vindicat, ob geminam nihilominus, quae praedicta est, substantiae scilicet et formae similitudinem, coelum
quoque recipiat ut coelestem: sed 0491D jam triplicatus inferior ille et deorsum trahens peccato equidem
accedente funiculus, nisi illinc quoque occurrerit gratia, non rumpetur. Sane ubi illa adfuerit, haud dubium
quin solvatur facile gravis iste quo trahimur, imo quem trahimus, funiculus iniquitatis. Haec enim inter nos et
Deum non separans intervenit, sed reparans et conjungens.
4. Itaque ibo mihi ad montem gratiae, et colles miserationum, quarum thesauros omnes repositos audio
penes Christum. Ibo ad eum qui est plenus gratiae et veritatis, si forte accipiam aliquid de plenitudine illa,
imo si forte accipiar in plenitudinem illam: ut cum caeteris aliquando membris occurram in mensuram aetatis
plenitudinis Christi. Nemo quippe ascendit in coelum, nisi qui descendit 0492A de coelo (Joan. III, 13).

66

