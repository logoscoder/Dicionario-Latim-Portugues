cornu crucis excipienda. Quod si adulatur, si quasi consulentis animo venenum propinat fraternae
detractionis, et odium seminare conatur, si denique iniquum aliquid tanquam justum persuadere tentat, a
dextris est mihi iste; sed Judas est, osculo me prodit, et dextro cornu crucis negotium perambulans in tenebris
necesse est propulsari. Sed ecce daemonium meridianum, superbiae scilicet spiritus, qui nimirum in
splendore majori virtutum acrius insurgere solet. Haec autem quam perniciosa sit, saepius vobis intimare
curamus. Initium quippe omnis peccati, et causa totius perditionis, superbia est. Propterea 0513A quisquis es
qui salutem tuam operari studes, adversus hanc super caput tuum cornu crucis habere memento, ut non
eleveris in superbiam, non exaltetur cor tuum, non ambules in magnis, neque in mirabilibus super te; sed tela
ea, quae de sublimi veniunt, supereminens capiti tuo cornu crucis excipiat. Sane hoc solum est, cui salutis
pariter et regni titulus inscribitur; quia solus qui se humiliat, salvari et exaltari meretur.
8. Jam ut breviter repetam, quatuor haec cornua sunt continentia, patientia, prudentia et humilitas. Felix
anima, quae in hac cruce gloriatur, in hac cruce triumphat! tantum ut perseveret in ea, et 0514A nullis valeat
tentationibus dejici. Oret igitur quisquis in hac cruce est, oret cum beato Andrea. Dominum et magistrum
suum, ne patiatur eum de cruce deponi. Quid enim malignus ille non audeat, quid non praesumat impius
attentare? Quod Aegeae manibus de discipulo, hoc Judaeorum linguis facere cogitaverat et de magistro. In
utroque tamen sera poenitentia ductus, victus et confusus abscessit. Utinam abeat similiter et a nobis, eo
vincente, qui et in se, et in discipulo triumphavit! Faciat ipse, ut mereamur et nos in hac nostra qualicunque
cruce poenitentiae, quam pro ipsius nomine tulimus, feliciter consummari, qui est super omnia Deus
benedictus in saecula. Amen.

79

