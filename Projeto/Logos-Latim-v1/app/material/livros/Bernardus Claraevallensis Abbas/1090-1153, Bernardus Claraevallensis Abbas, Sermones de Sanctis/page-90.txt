ejus substantia 0533C convenisse videtur diversitas 1081 naturarum. Quid enim spiritu vitae sublimius? quid
vero humilius limo terrae? Quam profecto tam discohaerentium in homine cohaerentiam rerum ipsos quoque
sapientes saeculi hujus arbitror non latuisse, cum hominem definirent, animal rationale mortale. Mirabilis
siquidem copula rationis et mortis, mira societas discretionis et corruptionis. Sic nimirum, sic in moribus, sic
in affectibus, sic in studiis hominum non minor, forte et amplior contrarietas invenitur: ut si totam, sicut est,
pravitatem seorsum intuearis, ac rursum quidquid boni videtur inesse consideres singillatim, plenum censeas
esse miraculo, quod tam adversa convenerint. Inde homo nunc quidem 0533D Bar-Jona, nunc vero Satana
meretur audire. Nolite mirari hoc. Recolite ex Evangelio, cui dictum sit (et utrumque in veritate, nam
utrumque ab ipsa Veritate dictum) prius quidem: Beatus es, Simon Bar-Jona; nec multo post: Vade retro,
Satana. Unus ergo utrumque, etsi non utrumque ex uno. Illud enim ex Patre, istud ex homine, ipse tamen
utrumque erat. Unde Bar-Jona? Quia non caro nec sanguis, sed Pater ei quod locutus est revelavit. Unde
Satanas? Quia sapuit quae erant hominum, non quae Dei (Matth. XVI, 17, 23). Jam si utraque consideratione
diligenter inspexerimus nos quid sumus, imo in una, quam nihil, in altera quam magnificati: quippe pro
quibus etiam sollicitudinem gerat tanta majestas, et cor suum apposuerit erga 0534A nos: puto temperata
videtur gloriatio nostra, sed forsitan magis aucta est, solidata tamen, ut non in nobis, sed in Domino
gloriemur, quibus nimirum in hoc solo respirare est, ut dicamus, Si decreverit salvare nos, continuo
liberabimur.
8. Ex hoc jam in illa superiori specula vel paululum immorantes, quaeramus domum Dei, quaeramus
templum, quaeramus civitatem, quaeramus et sponsam. Neque enim oblitus sum, sed cum metu et reverentia
dico: Nos sumus. Nos, inquam, sumus, sed in corde Dei; nos sumus, sed ipsius dignatione, non dignitate
nostra. Non usurpet quod Dei est, ut non apponat homo magnificare se ipsum: alioquin quod illius erat
faciens Deus, exaltantem se humiliabit. Quod etsi nos puerili animositate gratis salvari 0534B volumus, merito
non salvamur. Excludit miseriae dissimulatio miserationem, nec dignatio locum habet, ubi fuerit praesumptio
dignitatis: provocat vero compassionem humilis confessio passionis. Sane haec sola facit ut nos ipse tanquam
dives paterfamilias alat in fame, et sub eo panibus abundantes inveniamur. Proinde domus ejus, cui nunquam
deest alimonia vitae. Et memento quod domum suam domum orationis esse definiat (Matth. XXI, 13); quia
et hoc prophetico satis videtur testimonio convenire, qui ab ipso nos, in orationibus utique, cibandos pane
lacrymarum, et in lacrymis potum asserit accepturos (Psal. LXXIX, 6). Caeterum juxta eumdem Prophetam,
sicut supra quoque meminimus, domum istam decet sanctitudo (Psal. XCII, 5): ut videlicet 0534C poenitentiae
lacrymas puritas continentiae comitetur, et quae jam domus est, fiat subinde etiam templum Dei. Sancti
estote, inquit, quia ego sanctus sum Dominus Deus vester (Levit. XI, 44). Et apostolorum: Nescitis quia
corpora vestra templum sunt Spiritus sancti, et Spiritus sanctus habitat in vobis? Si quis templum Dei
violaverit, disperdet eum Deus (I Cor. III, 16, 17).
9. Nunquid tamen vel ipsa jam sanctimonia sufficit? Pax quoque necessaria est, Apostolo teste, qui ait:
Pacem sectamini cum omnibus, et sanctimoniam, sine qua nemo videbit Deum (Hebr. XII, 14). Haec est quae
facit unius moris habitare fratres in unum, novam utique regi nostro, vero pacifico, aedificans civitatem, quae
et ipsa Jerusalem nominetur, quod 0534D est visio pacis. Ubi enim sine foedere pacis, sine observantia legis,
sine disciplina et regimine acephala multitudo congregata fuerit, non populus, sed turba vocatur: non est
civitas, sed confusio; Babylonem exhibet, de Jerusalem habet nihil. Sed quemadmodum fieri posse videbitur,
ut rex tantus 1082 in sponsum transeat, civitas promoveatur in sponsam? Sola hoc potest, quae nihil non
potest, charitas fortis ut mors. Quomodo non facile istam levet, quae illum jam inclinavit? Verum hinc tibi
nullatenus consulenda prior illa, quam diximus, consideratio tui: hic quam potissimum fidei magnanimitas
exercetur. Denique et ipse ait: Desponsavi te mihi in fide, desponsavi te in judicio et justitia (ejus, non tuam
intellige), desponsavi te in misericordia et miserationibus 0535A (Osee II, 20, 19). Si non fecit ille quod
sponsus, si non tanquam sponsus amavit, si non zelatus est tanquam sponsus, noli acquiescere sponsam te
arbitrari.
10. Itaque, fratres mei, si per abundantem refectionem magni patrisfamilias domus esse probamur, si
templum Dei per sanctificationem, si civitas summi regis per socialis vitae communionem, si sponsa
immortalis sponsi per dilectionem, puto, jam non est quod dicere verear nostram esse solemnitatem. Nec
miremini quod in terris agitur haec celebritas, siquidem agitur et in coelis. Nempe si (ut Veritas ait, et non
potest non esse verum) super uno peccatore poenitentiam agente gaudium est in coelis, etiam angelis Dei
(Luc. XV, 10), non est dubium 0535B quin sit eis hodie gaudium multiplex super tam multo peccatore
poenitentiam agente. Adhuc amplius vultis audire? Etiam gaudium Domini, fortitudo nostra (II Esdr. VIII,
10). Collaetemur ergo angelis Dei, congaudeamus Deo, et in gratiarum actione praesens solemnitas agatur,
quia quanto nobis domestica, tanto amplius debet esse devota.
54

SERMO VI. De reverentia sacris locis debita.

1. Domestica nobis celebritas dedicatio domus nostrae; magis autem domestica nostra ipsorum dedicatio
est. Nostra siquidem illa aspersio, nostra illa benedictio, nostra consecratio fuit, quae per manus sanctorum
celebrata pontificum, etiam hodie anniversario reditu votivis laudibus ad memoriam revocatur. 0535C Nunquid
90

