abominandam. Clamavit, inquit, voce magna: Lazare, veni foras; magna utique voce, non tam sono clamosa,
quam pietate et virtute magnifica.
5. Sed quo devenimus? Nunquid non supra coelos Virginem prosequebamur euntem? Et ecce cum 0427D
Lazaro descendimus in abyssum. A splendore virtutis ad fetorem quatriduani proclivis decurrit oratio. Cur
hoc, nisi quia pondere proprio ferebamur; et trahebat nos materia, tanto uberior utique, quanto familiarior?
Fateor imperitiam meam, pusillanimitatem propriam non abscondo. Non est equidem quod me magis
delectet, sed nec quod terreat magis, quam de gloria Virginis matris habere sermonem. Ut enim sileam
interim ineffabile privilegium meritorum, et praerogativam 1005 penitus singularem, tanto eam devotionis
affectu amplectuntur, honorant, suscipiunt, ut dignum est, universi, ut licet de ea loqui gestiant omnes; tamen
quidquid dicitur de indicibili, eo ipso quod dici potuerit, minus gratum sit, minus placeat, minus acceptetur.
Quidni minus 0428A sapiat, quidquid de incomprehensibili gloria comprehendere potuerit mens humana? Ecce
enim si in ea laudavero virginitatem, mihi multae virgines post eam videntur offerri. Si humilitatem
praedicavero, invenientur forte vel pauci, qui, docente Filio ejus, mites facti sunt et humiles corde (Matth.
XI, 29). Si magnificare voluero misericordiae ejus multitudinem, sunt aliqui misericordiae viri, etiam et
mulieres. Unum est, in quo nec primam similem visa est, nec habere sequentem, gaudia matris habens cum
virginitatis honore. Optimam, inquit, partem elegit sibi Maria (Luc. X, 42). Optimam plane, quia bona
fecunditas conjugalis, melior autem castitas virginalis; prorsus autem optima est fecunditas virginea, seu
fecunda virginitas. Mariae privilegium 0428B est, non dabitur alteri, quia non auferetur ab ea. Singulare est, sed
continuo etiam indicibile invenitur, ut nemo assequi possit, sic nec eloqui quidem. Quid si et illud adjicias,
cujus mater? Quae jam poterit lingua, etiamsi angelica sit, dignis extollere laudibus Virginem matrem;
matrem autem non cujuscunque, sed Dei? Duplex novitas, duplex praerogativa: duplex miraculum, sed digne
prorsus aptissimeque conveniens. Neque enim filius alius virginem, nec Deum decuit partus alter.
6. Verumtamen non hoc tantum, si diligenter attendas, sed caeteras quoque virtutes singulares prorsus
invenies in Maria, quae videbantur esse communes. Quae enim vel angelica puritas virginitati illi audeat
comparari, quae digna fuit Spiritus 0428C sancti sacrarium fieri, et habitaculum Filii Dei? Si rerum pretia de
raritate pensamus, quae prima in terris angelicam proposuit ducere vitam, super omnes est. Quomodo, inquit,
fiet istud? quoniam virum non cognosco. Immobile propositum virginitatis, quod nec angelo filium
promittente aliquatenus titubavit. Quomodo, inquit, fiet istud? Neque enim eo modo, quo fieri solet in
caeteris. Virum penitus non cognosco, nec filii desiderio, nec spe prolis.
7. Quanta vero et quam pretiosa humilitatis virtus cum tanta puritate, cum innocentia tanta, cum
conscientia prorsus absque delicto, imo cum tanta gratiae plenitudine? Unde tibi humilitas, et tanta humilitas,
o beata? Digna plane quam respiceret 0428D Dominus, cujus decorem concupisceret rex, cujus odore
suavissimo ab aeterno illo paterni sinus attraheretur accubitu. Vide enim quam manifeste sibi concinant
Virginis nostrae canticum, et nuptiale carmen: nimirum cujus uterus, sponsi thalamus fuit. Audi Mariam in
Evangelio: Respexit, inquit, humilitatem ancillae suae (Luc. I, 34, 48). Audi eamdem in epithalamio: Cum
esset rex, inquit, in accubitu suo, nardus mea dedit odorem suum (Cant. I, 11). Nardus quippe herba humilis
est, et pectus purgat: ut manifestum sit humilitatem nardi nomine designari, cujus odor et decor invenerit
gratiam apud Deum.
8. Sileat misericordiam tuam, Virgo beata, si quis est, qui invocatam te in necessitatibus suis sibi
meminerit defuisse. Nos quidem servuli tui 0429A caeteris in virtutibus congaudemus tibi, sed in hac potius
nobis ipsis. Laudamus virginitatem, humilitatem miramur; sed misericordia miseris sapit dulcius,
misericordiam amplectimur charius, recordamur saepius, crebrius invocamus. Haec est enim quae totius
mundi reparationem obtinuit, salutem omnium impetravit. Constat enim pro universo genere humano fuisse
sollicitam, cui dictum est: Ne timeas, Maria, invenisti gratiam (Luc. I, 30), utique quam quaerebas. Quis ergo
misericordiae tuae, o benedicta, longitudinem et latitudinem, sublimitatem et profundum queat investigare?
Nam longitudo ejus usque in diem novissimum invocantibus eam subvenit universis. Latitudo ejus replet
orbem terrarum, ut tua quoque misericordia plena 0429B sit omnis terra. Sic et 1006 sublimitas ejus civitatis
supernae invenit restaurationem, et profundum ejus sedentibus in tenebris et in umbra mortis obtinuit
redemptionem. Per te enim coelum repletum, infernus evacuatus est, instauratae ruinae 0430A coelestis
Jerusalem, exspectantibus miseris vita perdita data. Sic potentissima et piissima charitas et affectu
compatiendi, et subveniendi abundat effectu, aeque locuples in utroque.
9. Ad hunc igitur fontem sitibunda properet anima nostra: ad hunc misericordiae cumulum tota
sollicitudine miseria nostra recurrat. Ecce jam quibus potuimus votis ascendentem te ad Filium deduximus, et
prosecuti sumus saltem a longe, Virgo benedicta. Sit deinceps pietatis tuae ipsam, quam apud Deum gratiam
invenisti, notam facere mundo; reis veniam, medelam aegris, pusillis corde robur, afflictis consolationem,
periclitantibus adjutorium et liberationem sanctis tuis precibus obtinendo. In hac quoque die solemnitatis et
laetitiae 0430B dulcissimum Mariae nomen cum laude invocantibus servulis per te, regina clemens, gratiae
suae munera largiatur Jesus Christus Filius tuus Dominus noster, qui est super omnia Deus benedictus in
saecula. Amen.
35

