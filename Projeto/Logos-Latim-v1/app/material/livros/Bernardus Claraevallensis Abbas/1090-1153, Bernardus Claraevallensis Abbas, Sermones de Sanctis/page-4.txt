0365

4
5

IN PURIFICATIONE B. MARIAE.
SERMO I. De triplici misericordia.

1. Hodie templi Dominum in templum Domini Virgo mater inducit; Joseph quoque sistit Domino, non
suum, sed ejus filium dilectum, in quo ei bene complacuit. Agnoscit Simeon justus quem exspectabat; Anna
quoque vidua confitetur. Ab his quatuor primo hodierna processio celebrata est, quae postmodum
exsultatione universae terrae in omni loco et ab omni gente celebraretur. Nec sane mirum, si 0365D tunc parva
fuit, quandoquidem parvus erat qui suscipiebatur. Nullum ibi locum peccator habuit: omnes justi, omnes
sancti, omnes fuere perfecti. Sed nunquid hos tantum salvabis, Domine? Crescat corpus, crescat et miseratio.
Homines et jumenta salvabis, Domine, cum multiplicaveris misericordiam tuam, Deus (Psal. XXXV, 7, 8).
In secunda jam processione praeeunt turbae, turbae sequuntur; nec virgo portat, sed asellus. Neminem itaque
dedignatur, nec ipsos qui computruerunt tanquam jumenta in stercore suo: non dedignatur, inquam, sed si
apostolica vestimenta non desint, si doctrina eorum, si morum justitia, si obedientia, si charitas cooperiat
multitudinem peccatorum, ex hoc jam processionis suae gloria non 0366C censebit indignos. Magis vero et
ipsam, quae tam paucis collata videtur, nobis quoque ab ipso invenire est reservatam. Quidni reservaret
posteris, quam et praerogavit antiquis?
2. David, rex et propheta, exsultavit ut videret diem istum: vidit, et gavisus est. Alioquin si non viderat,
unde psallebat: Suscepimus, inquit, Deus misericordiam tuam in medio templi tui? (Psal. XLVII, 10.)
Suscepit hanc misericordiam Domini David, suscepit Simeon, suscepimus et nos, et quicunque 0366D sunt
praeordinati ad vitam: siquidem Christus heri, et hodie, et in aeternum. In medio enim templi misericordia
est, non in angulo aut diversorio, quia non est acceptio personarum apud Deum. In communi posita est,
offertur omnibus, et nemo illius expers, nisi qui renuit. Derivantur aquae tuae foras, Domine Deus:
nihilominus tamen fons tuus tibi proprius est, et non bibit alienus ex eo. Qui tuus est, non videbit mortem,
donec viderit Christum Domini, ut securus dimittatur in pace. Quidni dimittatur in pace, qui Christum
Domini habet in pectore? Ipse enim est pax nostra, qui per fidem habitat in cordibus 960 nostris. Tu
quomodo hinc exibis, anima misera, quae ducem itineris Jesum ignoras? Ignorantiam enim Dei quidam
habent. 0367A Unde hoc? Nempe quia Lux venit in mundum, et dilexerunt homines magis tenebras quam
lucem. Et Lux, inquit, in tenebris lucet, et tenebrae eam non comprehenderunt (Joan. 1, 5). Ac si dicat: Et in
plateis derivantur aquae, et alienus non bibit ex eis; et misericordia in medio templi est: nemo tamen accedit
<alias, nec tamen accedunt> ex his quos manet aeterna damnatio. Medius vestrum stat, o miseri, quem vos
nescitis: ut morientes, antequam videritis Christum Domini, non in pace dimittamini; sed potius rapiamini a
rugientibus praeparatis ad escam.
3. Suscepimus, Deus, misericordiam tuam in medio templi tui. Longe est haec gratiarum actio a voce illa
gementis: Domine, in coelo misericordia tua, et 0367B veritas tua usque ad nubes (Psal. XXXV, 6). Quid
enim? videturne tibi in medio fuisse misericordia, cum apud solos coeligenas spiritus haberetur? At ubi sane
minoratus est Christus paulo minus ab angelis, factusque est Dei et hominum mediator, ac velut lapis
angularis pacificavit per sanguinem suum quae in coelis sunt, et quae super terram; ex hoc plane jam
suscepimus, Deus, misericordiam tuam in medio templi tui. Eramus enim et nos natura filii irae, sed
consecuti sumus misericordiam. Cujus irae filii, et quam misericordiam consecuti? Nempe filii ignorantiae,
ignaviae, captivitatis: et consecuti sumus sapientiam, virtutem, redemptionem. Ignorantia mulieris seductae
excaecaverat nos; mollities viri abstracti et illecti a propria concupiscentia enervaverat 0367C nos; malitia
diaboli expositos juste a Deo captivaverat nos. Sic ergo nascimur universi, primum quidem viae civitatis
habitaculi prorsus ignari; deinde imbecilles et ignavi, ut, etsi nota nobis esset via vitae, propria tamen
praepediremur et detineremur inertia; postremo captivi sub pessimo crudelissimoque tyranno, ut licet
prudentes essemus atque robusti, ipsa tamen miserae servitutis opprimeremur conditione. Nunquid non
misericordia et miseratione multa opus habet tanta miseria? Aut certe si jam salvi facti sumus ab hac triplici
ira per Christum, qui factus est nobis sapientia a Deo Patre, et justitia et sanctificatio, et redemptio (I Cor. I,
30): quanta nobis vigilantia opus est, dilectissimi, ne 0367D forte, quod absit! inveniantur nostra novissima
pejora prioribus, si denuo contingat iram incendere, utpote qui non natura jam, sed propria voluntate filii irae
sumus?
4. Amplectamur itaque misericordiam, quam in medio templi suscepimus, et cum beata Anna non
dimoveamur a templo. Templum enim Dei sanctum est, quod estis vos, ait Apostolus (I Cor. III, 17). Prope
est haec misericordia, prope est verbum in ore vestro et in corde vestro. Denique in cordibus vestris per
fidem habitat Christus. Hoc templum 0368A ejus, et haec sedes ejus: nisi forte excidit vobis quoniam anima
justi sedes sapientiae est. Quod ergo frequenter, imo et semper admonere cupio fratres meos, obsecro et
nunc, ambulemus non secundum carnem in carne, ne displiceamus Deo. Non simus amici hujus saeculi, ne
Dei constituamur inimici. Resistamus quoque <alias, ergo> diabolo, et fugiet a nobis, ut libere jam
ambulemus in spiritu, et in corde sit conversatio nostra. Siquidem corpus quod corrumpitur, aggravat, et
enervat, et effeminat animam; et terrena inhabitatio sensum multa cogitantem deprimit (Sap. IX, 15), ut ad
4

