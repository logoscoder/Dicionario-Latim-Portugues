manifestius dicat: Utinam esset in eis spiritus sapientiae, et intelligentiae, atque consilii! Utinam haec in
nobis inveniantur, fratres, ut suaviter omnia nostra per sapientiam disponamus, ut intellectu praeterita peccata
damnemus, ut provideamus futura consilio! Utinam sapiamus ad praesentis vitae moderationem! utinam
intelligamus 0412B ad praeteritae correctionem! utinam devota in Deum fide provideamus, ut felicem
habeamus, ipso miserante, consummationem! Hic enim est funiculus triplex, quo trahimur ad salutem;
ordinata conversatio, rectum judicium, fides devota.
21

SERMO III. De lectione libri Sapientiae: «Hi sunt viri misericordiae.» (Eccl.
XLIV, 10, 11.)

1. Merito, fratres, apostolis sanctis attribuit mater Ecclesia, quod in Sapientiae libris legitur: Hi sunt viri
misericordiae, quorum justitiae oblivionem non acceperunt: cum semine eorum permanent bona. Sunt enim
hi plane viri misericordiae, sive quia misericordiam consecuti, sive quia misericordia pleni, seu quia
misericorditer a Deo nobis donati sunt. Et 0412C vide quam misericordiam consecuti sunt. Paulum interroga de
se ipso, vel magis sponte confitentem ausculta. Qui fui blasphemus, et persecutor, et iniquus; sed
misericordiam consecutus sum (I Tim. I, 13). Quis enim non audivit quanta mala fecerit sanctis in
Jerusalem? nec solum in Jerusalem, sed et per totam Judaeam insaniae ferebatur habenis, ut Christi membra
laniaret in terris. Denique hac furia vectus ibat, sed praeventus a gratia est. Ibat spirans minarum et caedis in
discipulos Domini, et discipulus Domini factus est, cui ostenderetur quanta eum oporteret pro nomine ipsius
pati. Ibat dirum toto corpore virus exhalans, et subito in electionis vas mutatus est, ut jam cor illius eructaret
verbum 0412D bonum, verbum pium, et diceret: Domine, quid me vis facere? (Act. IV.) Haec utique, haec
mutatio dexterae Excelsi. Merito proinde loquebatur: Fidelis sermo et omni acceptione dignus, quoniam
Dominus Jesus venit peccatores salvos facere quorum primus ego sum (I Tim. I, 15). Hoc ergo apud beatum
Paulum fiduciae et consolationis accipite, fratres, ut ad Dominum jam conversos non nimis cruciet
praeteritorum, conscientia delictorum; sed tantum humiliet vos, sicut et ipsum. Ego sum, inquit, minimus
apostolorum, qui non sum dignus vocari apostolus, quia persecutus sum Ecclesiam Dei (I Cor. XV, 9). Ita et
nos humiliemur sub potenti manu Dei, et fiduciam habeamus, 994 quia et nos misericordiam consecuti
sumus, abluti sumus, sanctificati sumus. Et hoc quidem omnibus nobis 0413A quoniam omnes peccavimus, et
egemus hac gloria Dei.
2. Verum apud beatum Petrum aliud habeo quod apponam, eo carius, quo rarius; et quo singularius, eo
sublimius. Nam peccavit Paulus, sed ignorans fecit in incredulitate sua: Petrus cum cecidit, apertos habebat
oculos. Porro ubi abundavit delictum, ibi superabundavit et gratia. Eorum siquidem qui peccant antequam
Deum noverint, antequam miserationes ejus experti sint, antequam portaverint jugum suave et onus leve,
priusquam devotionis gratiam, et consolationes acceperint Spiritus sancti; eorum, inquam, copiosa redemptio
est. Et tales omnes nos fuimus. At eorum qui post conversionem suam peccatis et vitiis implicantur, ingrati
acceptae gratiae, et post missam manum ad aratrum retro 0413B respiciunt, tepidi et carnales facti, aut post
agnitam viam veritatis retro eunt apostatae manifesti: eorum utique perpaucos invenias, qui post haec redeant
in gradum pristinum, sed magis in sordibus positi sordescant adhuc. Super quos propheta deplorat: Quomodo
obscuratum est aurum, mutatus est color optimus? et: Qui nutriebantur in croceis, amplexati sunt stercora
(Thren. IV, 1, 5).
3. Nec tamen si quis hujusmodi est, desperamus de eo, tantum ut resurgere velit cito. Quanto enim diutius
permanebit, tanto evadet difficilius. Beatus vero qui tenebit, et allidet parvulos Babylonis ad petram: etenim
si creverint, vix poterunt superari. Filioli, haec dico ut non peccetis. Sed et si quis peccaverit, 0413C
Advocatum habemus apud Patrem, qui potest quod nos minime possumus: tantum qui cecidit, non adjiciat in
malum ut profundius cadat, sed magis ut resurgat, confidens quod nec ei negabitur venia, si tamen ex corde
confiteatur peccata sua. Si enim is, de quo loquimur, Petrus post tam gravem lapsum ad tantam rediit
eminentiam sanctitatis; quis de caetero desperet, si tantum egredi voluerit a peccatis? Attende quod scriptum
est: Egressus foras, flevit amare (Matth. XXVI, 75). In egressu confessionem oris, in amaro fletu
compunctionem cordis intellige. Et attende, quod tunc primum recordatus est verbi quod dixerat Jesus: tunc
primum cordi fuit verbum, quo praedicta fuerat ejus infirmitas, cum evanuit praesumpta temeritas. Vae tibi,
qui post lapsum 0413D fortiorem te nobis exhibes. Utquid tam rigidus es in tuam ipsius perniciem? Inclinare
potius, ut melius erigaris, et ne prohibeas frangi quod distortum est, ut possit melius solidari. Quid indignaris
increpanti gallo? tibi potius indignare. Pluviam voluntariam, ait Psalmista, segregabis, Deus, haereditati
tuae, et infirmata est. Bona infirmitas, quae segregatur haereditati, quae medicum non repellit. Induratos
enim, tanquam vas figuli in virga ferrea conteret: et haereditas infirmata est, ait, tu vero perfecisti eam (Psal.
LXVII, 10).
4. Audistis certe quam misericordiam consecuti sint apostoli nostri, ut jam nemo ex vobis super peccatis
praeteritis ultra quam necesse sit confundatur, in cubili conscientiae suae compunctus. Quid 0414A enim? forte
peccasti in saeculo; nunquid amplius Paulo? Quod si et ipsa in religione; nunquid plus Petro? Attamen illi in
toto corde poenitentiam agentes, non modo salutem, sed et sanctitatem consecuti sunt; etiam et salutis
27

