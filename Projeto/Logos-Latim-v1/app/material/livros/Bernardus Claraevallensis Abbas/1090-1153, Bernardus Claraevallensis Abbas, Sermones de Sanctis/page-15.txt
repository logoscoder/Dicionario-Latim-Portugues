miserum affligebant: pax et misericordia zeli hujus expertes judicabant magis esse parcendum. Sunt
etenim collactaneae hae duae sibi, quemadmodum et priores. Unde et factum est ut perseverantibus
illis 0387C in ultione, et praevaricatorem hinc inde caedentibus, et praesentes 975 molestias futuri
cumulantibus comminatione supplicii, illae secederent in cor Patris, redeuntes ad Dominum qui illas
dedit. Solus siquidem ipse cogitabat cogitationes pacis, cum afflictionis plena omnia viderentur.
Siquidem non cessabat pax, non ei misericordia dabat silentium, sed pio quodam susurrio paterna
pulsantes viscera loquebantur: Nunquid in aeternum projiciet Deus? aut non apponet ut complacitior sit
adhuc? Nunquid obliviscetur misereri Deus? aut continebit in ira sua misericordias suas? (Psal. LXXVI, 8,
10). Et quamvis diu multumque visus sit dissimulare Pater miserationum, ut interim satisfaceret zelo
justitiae et veritatis; non 0387D tamen infructuosa fuit supplicantium importunitas, sed exaudita est in
tempore opportuno.
10. Forte enim interpellantibus tale dicatur dedisse responsum: Usquequo preces vestrae? Debitor
sum et sororibus vestris, quas accinctas videtis ad faciendam vindictam in nationibus; justitiae et
veritati. Vocentur, veniant, et super hoc verbo pariter conferamus. Festinant ergo legati coelestes, et
ut viderunt miseriam hominum et crudelem plagam, ut propheta loquitur, Angeli pacis amare flebant
(Isai. XXXIII, 7). Qui enim fidelius quaererent aut rogarent quae ad pacem sunt, quam angeli pacis?
Sane ex deliberatione communi ascendit veritas ad constitutam diem, sed ascendit usque ad nubes:
necdum plane lucida, sed subobscura et obnubilata adhuc 0388A zelo indignationis. Factumque est ut
legimus in Propheta: Domine, in coelo misericordia tua, et veritas tua usque ad nubes (Psal. XXXV, 6).
Medius autem Pater luminum residebat, et utraque pro parte sua utilius quod habebat loquebatur.
Quis putas illi colloquio meruit interesse, et indicabit nobis? quis audivit, et enarrabit? Forte
inenarrabilia sunt, et non licet homini loqui. Summa tamen controversiae totius haec fuisse videtur.
Eget miseratione creatura rationalis, ait Misericordia, quoniam misera facta est, et miserabilis valde.
Venit tempus miserendi ejus, quia jam praeteriit tempus. Econtra Veritas: Oportet, inquit, impleri
sermonem quem locutus es, Domine. Totus moriatur Adam necesse est cum omnibus qui in eo erant,
qua die vetitum pomum in 0388B praevaricatione gustavit. Utquid ergo, ait Misericordia, utquid me
genuisti pater citius perituram? Scit enim Veritas ipsa quoniam misericordia tua periit, et nulla est, si
non aliquando miserearis. Similiter autem e contrario et illa loquebatur: Quis enim nesciat quod si
praedictam sibi praevaricator sententiam mortis evaserit, periit, nec permanebit jam in aeternum
veritas tua, Domine?
11. Ecce vero unus de cherubin <additur alias, id est magni consilii Angelus> ad regem Salomonem
suggerit esse mittendas; quoniam Filio, inquit, datum est omne judicium (Joan. V, 22). Et in ejus ergo
conspectu Misericordia et Veritas obviaverunt sibi, eadem quae supra meminimus verba querimoniae
repetentes. Fateor, ait Veritas, zelum bonum Misericordia 0388C habet, sed utinam secundum
scientiam. Nunc autem quid praevaricatori potius quam sorori judicat esse parcendum? At tu, inquit
Misericordia, neutri parcis, sed tanta indignatione saevis in praevaricatorem, ut involvas pariter et
sororem. Quid mali merui? Si quid habes adversum me, dicito mihi: sin autem, quid me persequeris?
Grandis controversia, fratres, et intricata nimium disceptatio. Quis non illic diceret: Bonum nobis erat
si natus non fuisset homo iste? Sic erat, dilectissimi, omnino sic erat: non videbatur quomodo simul
possent erga hominem Misericordia et Veritas conservari. Cumque adjiceret Veritas in ipsum quoque
Judicem partis suae injuriam retorqueri < alias, merita retorquere>, dicens 0388D cavendum omnino ne
fieret irritum verbum Patris, ne sermo vivus et efficax qualibet occasione evacuaretur: Parcite,
quaeso, ait Pax, parcite verbis hujusmodi. Non nos talis altercatio decet: virtutum est inhonesta
contentio.
12. Porro Judex inclinans se, digito scribebat in terra. Erant autem verba Scripturae, quae Pax ipsa
legit in auribus omnium (ea siquidem propius assidebat): Haec dicit, Perii, si Adam non moriatur; et
haec dicit: 976 Perii, nisi misericordiam consequatur. Fiat mors bona, et habet utraque quod petit.
Obstupuere omnes in verbo sapientiae et forma compositionis pariter atque judicii: siquidem
manifestum fuit nullam eis querimoniae occasionem relinqui; siquidem fieri posset quod utraque
petebat, ut et 0389A moreretur, et misericordiam consequeretur. Sed id quomodo fiet, inquiunt? Mors
crudelissima, et amarissima est, mors terribilis, et ipso horrenda auditu. Bona fieri quanam ratione
poterit? At ille: Mors, inquit, peccatorum pessima, sed pretiosa fieri potest mors sanctorum. Annon
pretiosa erit, si fuerit janua vitae, porta gloriae? Pretiosa, inquiunt. Sed quomodo fiet istud? Fieri, ait,
potest, si ex charitate moriatur quis, utique qui nihil debeat morti. Neque enim detinere poterit mors
innoxium, sed forabitur, ut scriptum est, maxilla Leviathan (Job XL, 19), et destruetur paries medius,
solveturque chaos magnum, quod inter mortem vitamque firmatum est. Nimirum charitas fortis ut
mors, imo et fortior morte, si fortis illius intraverit atrium, alligabit 0389B eum, et diripiet utique vasa
ejus, sed et ipso transitu suo ponet profundum maris viam, ut transeant liberati.
13. Bonus visus est sermo, utpote fidelis, et omni acceptione dignus. Sed ubi poterit ille innocens
inveniri, qui mori velit non ex debito, sed ex voluntate; non ex malo merito, sed ex beneplacito suo?
Circuit Veritas orbem terrae; et nemo mundus a sorde, nec infans, cujus est unius diei vita super
terram (Job. XIV, 4, 5, juxta LXX). Sed et Misericordia coelum omne perlustrat, et in angelis quoque, ne
dixerim pravitatem, minorem tamen invenit charitatem. Nimirum haec victoria alii debebatur, quo
majorem charitatem nemo haberet, ut animam suam poneret pro servis inutilibus et indignis. Nam
0389C etsi ipse jam non dicit nos servos, hoc ipsum immensae dilectionis est, et eximiae dignationis.
Nos autem etsi omnia quae praecepta sunt nobis faceremus, quid aliud dicere deberemus, nisi quod
servi inutiles sumus? (Luc. XVII, 10.) Sed quis eum super hoc convenire praesumeret? Redeunt ad
constitutam diem veritas et misericordia, anxiae plurimum, non invento quod desiderabant.

15

