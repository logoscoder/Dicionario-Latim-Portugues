non sine admiratione: Quae est ista, quae ascendit de deserto deliciis affluens? (Cant. VIII, 5.) Ac si
manifestius dicant: Quanta est haec? aut unde ei ascendenti utique de deserto affluentia tanta deliciarum?
Nec enim pares inveniuntur deliciae vel in nobis, quos in civitate Domini laetificat fluminis impetus, qui a
vultu gloriae voluptatis torrente <alias, gloria> potamur. Quae est ista, quae de sub sole, ubi nihil est nisi
labor et dolor, et afflictio spiritus, ascendit deliciis spiritualibus affluens? 0425D Quidni delicias dixerim,
virginitatis decus cum munere fecunditatis, humilitatis insigne, distillantem charitatis favum, misericordiae
viscera, plenitudinem gratiae, praerogativam gloriae singularis? Ascendens igitur de deserto regina mundi,
etiam angelis sanctis, ut canit Ecclesia, speciosa facta est et suavis in deliciis suis. Desinant tamen deserti
hujus mirari delicias, quia Dominus dedit benignitatem, et terra nostra dedit fructum suum (Psal. LXXXIV,
13). Quid mirantur de terra deserta Mariam ascendere deliciis affluentem? Mirentur potius pauperem
Christum de coelestis regni plenitudine descendentem. Longe enim ampliori miraculo dignum videtur, Dei
Filium paulo minus ab angelis minorari, quam Dei matrem super angelos exaltari. Illius siquidem 0426A
exinanitio, facta est repletio nostra: illius miseriae, mundi deliciae sunt. Denique cum dives esset, propter nos
pauper factus est, ut nos ejus inopia ditaremur (II Cor. VIII, 9). Sed et crucis ignominia, credentium facta est
gloria.
2. Adhuc autem et ad monumentum properat vita nostra, ut quatriduanum reducat a monumento: et eum,
de quo vobis hodie (si bene meminit charitas vestra) sermo debetur, Lazarum quaerit, ut quaeratur, et
inveniatur a Lazaro. In hoc enim est charitas, non quasi nos dilexerimus Deum, sed quia ipse prior dilexit
nos. Age igitur, Domine, quaere quem amas, ut et amantem facias, et quaerentem. Quaere ubi posuerunt
eum: jacet enim clausus, ligatus, oneratus. Jacet in ergastulo conscientiae, tenetur 0426B vinculis disciplinae, et
tanquam lapide superposito premitur et opprimitur onere poenitentiae, maxime quod desit interim fortis ut
mors dilectio, et charitas omnia sustinens; et in his omnibus jam fetet, Domine: quatriduanus est enim. Credo
jam multorum ingenia praevolant, ut intelligant quem velim dicere Lazarum: eum sine dubio, qui nuper
peccato mortuus fodit sibi parietem, ut videat abominationes multas (Ezech. VIII, 8, 9), et malas pravi et
inscrutabilis cordis sui, et juxta prophetam alium ingressus est in petram, absconditus fossa humo a facie
furoris Domini (Isai. II, 10).
3. Sed quid est: Domine, jam fetet; quatriduanus est enim? Forte enim fetorem istum, et quatuor dies 0426C
istos non continuo quivis intelligat. Ego primam arbitror timoris diem, qua nimirum irradiante cordibus
nostris 1004 peccato morimur, et quodam modo sepelimur in conscientiis nostris. Secunda, ni fallor, agitur
in labore certaminis. Solet nempe inter primordia conversionis acrius insurgere tentatio pravae consuetudinis,
et vix exstingui possunt jacula ignita diaboli. Tertia nihilominus doloris esse videtur; dum recogitat quis
annos suos in amaritudine animae suae, et nec tam laborat declinando futura, quam praeterita plangendo
deplorat. Miraris quod hos dixerim dies? Sed tales sepulturae debentur, dies nebulae et caliginis, dies luctus
et amaritudinis. Sequitur dies pudoris, non dissimilis tribus: quando jam horribili confusione operitur anima
miseranda, 0426D dum nimis considerat quae et quanta deliquerit, et in oculis cordis tetras versat imagines
peccatorum. Animus hujusmodi nihil dissimulat, sed dijudicat, sed aggravat, sed exaggerat universa: non sibi
parcit durus judex in semetipsum. Utilis quidem exacerbatio, et digna miseratione crudelitas, facile sibi
divinam concilians gratiam, dum pro eo mens aemulatur etiam contra se ipsam. Verumtamen, Lazare, veni
foras, ne in tanto fetore diutius immoreris. Caro putida putredini proxima est; et qui confunditur vehementius
et tabescit, prope est ut desperet. Propterea, Lazare, veni foras. Abyssus abyssum invocat: abyssus luminis et
misericordiae, abyssum miseriae et tenebrarum. Major illius bonitas quam iniquitas tua: et ubi peccatum
abundat, superabundare 0427A gratiam facit. Lazare, inquit, veni foras (Joan. XI, 39, 43). Ac si manifestius
dicat: Quousque conscientiae tuae caligo te detinet? quandiu in cubili tuo gravi corde compungeris? Veni
foras, procede, respira in lucem miserationum mearum. Hoc enim est quod in propheta legisti: Infrenabo os
tuum laude mea, ne pereas (Isai. XLVIII, 9). Evidentius quoque propheta alius de se ipso: Ad me ipsum,
inquit, anima mea turbata est; propterea oro memor tui (Psal. XLI, 7).
4. Jam vero quid sibi vult quod ait: Tollite lapidem, et post pauca, solvite eum? (Joan. XI, 39, 44.) Nunquid
post visitationem gratiae consolantis cessabit agere poenitentiam, quoniam appropinquavit regnum coelorum;
aut abjiciet disciplinam, si forte irascatur 0427B Dominus, et pereat de via justa? Absit hoc! Tollatur lapis, sed
poenitentia maneat, non jam premens et onerans, sed vividam et robustam mentem roborans magis atque
confirmans: nimirum cujus cibus sit, quem antea nesciebat, Domini facere voluntatem. Sic et disciplina non
jam constringit liberum, secundum illud: Justis non est lex posita (I Tim. I, 9); sed voluntarium regit, et
dirigit in viam pacis. Super hac Lazari suscitatione manifestius psallit propheta: Non derelinques animam
meam in inferno; quia, ut dixisse me memini secundo hujus festivitatis die, infernus quidam et carcer
animae, rea conscientia est. Nec dabis sanctum tuum (non suum ipsius, sed tuum utique, quem ipse
sanctificas) videre corruptionem. Corruptione siquidem proximus erat quatriduanus, 0427C qui coeperat jam
fetere. Prope erat ut penitus dissolveretur, et veniens in profundum malorum contemneret impius; sed
praeventus voce virtutis, et ab ea vivificatus gratias agit dicens: Notas mihi fecisti vias vitae, adimplebis me
laetitia cum vultu tuo (Psal. XV, 10, 11). Ad ipsius siquidem contemplationem evocasti et eduxisti ab inferno
animam meam: dum anxiaretur super me spiritus meus, intuens conscientiae propriae faciem nimis
34

