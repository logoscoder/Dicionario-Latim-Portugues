6. Absit autem ut talem quis putet ubertatem domus 1078 illius, et torrentem voluptatis, et si qua sunt alia
quae nec oculus vidit, nec auris audivit, nec in cor hominis ascendit, quae praeparavit Deus diligentibus se!
Ne ergo audire velis, o homo, quod auris hominis non audivit; nec ab homine quaeras quod humanus nec
oculus videt, nec animus capit. Ne tamen hinc penitus taceamus, nostram hanc patriam a longe salutantes,
triplicem quamdam odorari videmur, potentiae scilicet, et magnificentiae, et gloriae repromissionem.
Siquidem homo erat, et filius captivitatis hujus, qui dicebat: Introibo in potentias Domini (Psal. LXX, 16).
Caeterum 0529C nos scire possumus quid sit infirmitate carere, tanquam infirmitate circumdati: quid vero sit
virtute indui, et potentiam introire, nec modo potentiam, sed et multam potentiam, forte et omnipotentiam,
interim scire non possumus. Clamat etiam testis fidelis, quia quos justificavit, illos et magnificavit (Rom.
VIII, 30). At magnificentiam, eam praesertim quam procedere deceat a magnitudine, cujus nec finis, nec
numerus est, utinam nostrae interim exiguitati liceat exspectare; nam aestimare non licet. Jam vero ne ipsius
quidem vereri necesse est, aut habere suspectam gloriae promissionem: feliciter tunc et fiducialiter hauries
gloriam, a cujus interim appetitu tantis comminationibus deterreris. Erit 0529D enim tunc unicuique laus a Deo,
secura certe et sempiterna, finis pariter et discriminis expers; et, ut scriptum est: Jucunda, decoraque
laudatio (Psal. CXLVI, 1). Eia ergo, fratres, viriliter interim in tabernaculis militemus, ut suaviter deinde in
atriis requiescamus, ut novissime in domo sublimiter gloriemur, cum momentaneum hoc et leve tribulationis
nostrae, supra modum in sublime, aeternum pondus gloriae operabitur in nobis, cum in Domino laudabimur
tota die, in veritate utique, non in vanitate.
53

SERMO V. De gemina consideratione sui.

1. Etiam hodie, fratres, solemnitatem agimus, et praeclaram. Atque id quidem facile dixerim: sed si 0530A
pergitis quaerere cujus sancti, illud forte jam non ita. Quoties enim apostoli, seu martyris, vel confessoris
alicujus memoria celebratur, haud difficile est dicere cujus, utputa sancti Petri, et Stephani gloriosi, aut sancti
Patris nostri Benedicti, vel alicujus caeterorum magnorum principum magnae curiae coeli. Nunc vero nullius
eorum solemnitas agitur: agitur tamen nonnulla solemnitas. Nec modo nonnulla, sed non parva. Et si jam
vultis audire, festivitas est domus Domini, templi Dei, civitatis regis aeterni, sponsae Christi. Nemo sane
ambigit sanctam esse sponsam Sancti sanctorum, et omni celebritatis honore dignissimam. An vero domum
Dei sanctam esse quis dubitet, de qua legitur: Domum tuam decet sanctitudo? (Psal. XCII, 5.) Sic 0530B et
sanctum est templum ejus, mirabile in aequitate (Psal. LXIV, 5, 6): sed et civitatem sanctam Joannes sese
vidisse testatur: Vidi, inquit, sanctam civitatem Jerusalem novam descendentem de coelo a Deo, paratam
tanquam sponsam, ornatam viro suo (Apoc. XXI, 2). In quibus sane verbis aperire jam coepi quod adhuc,
fateor, dissimulare volebam. Dico autem quod eadem sponsa, quae civitas est, sed et templum quoque, et
domus nihilominus sit. Neque id mirum, praesertim cum similiter unus sit, qui se ei et sponsum dignatur, et
regem, et Deum, et patremfamilias exhibere.
Necdum tamen vobis arbitror satisfactum, donec evidentius quae domus hujus patrisfamilias, quod hoc
templum Dei, quae civitas regis istius, quaenam 0530C denique hujus tam gloriosi sponsi sponsa dici et esse
meruerit, addiscatis <alias audiatis>. At ego super hoc quidem non parum vereor loqui quid sentiam, ne
quem vestrum, quod absit! aut minus fideliter, aut minus humiliter audire contingat: ne quis forsitan ab hoc
auditorio aut elatus prae magnitudine gloriae, aut incredulus exeat prae pusillanimitate spiritus sui. Opto
enim semper vos et fideles et humiles inveniri, quod utrumque 1079 summopere sit necessarium ad salutem.
Solis namque humilibus ipse dat gratiam, cui etiam sine fide placere impossibile est. Opto igitur et omnibus
modis cupio ut et parvulos et magnos, imo, ut plus miremini, et nihil et aliquid, etiam 0530D grande <alias,
nihil aliud quam grande> aliquid ei vos exhibere curetis. Neque enim sine magno animo bona illa tam magna
capere, aut vim facere poteritis regno coelorum: non plus quam idem coelorum regnum intrare, nisi conversi
fueritis et efficiamini sicut parvuli (Matth. XVIII, 3). Non sum homo profundi sensus, nec possum vobis
quod non gustaverim eructare. Dicam tamen quid interdum in me sentiam actitari, ut si quis forte sibi utile
judicaverit, imitetur. Quia enim olim persuasum est mihi ut miserear animae meae, placiturus exinde Deo
meo (Eccli. XXX, 24), frequenter de ea recogito: utinam autem semel, semperque <alias, magis semper>
liceret! Erat quando id actitari minime libebat, nempe quod minus (si tamen minus, et non 0531A magis
minime) diligerem eam. Quomodo enim amat quis, cujus mortem amat? Quod si, ut verum est et
indubitabile, mors animae iniquitas est, absolutam proinde liquet esse sententiam, quod iniquitatem qui
diligit, odit animam suam (Psal. X, 6). Oderam ergo eam, et odissem adhuc, nisi hoc mihi quodcunque
amoris ejus initium is qui prior eam dilexerat contulisset.
3. Ipsius proinde beneficio nonnunquam de ea cogitans, videor mihi in ea, fateor, velut duo quaedam
contraria invenire. Si ipsam, prout in se est et ex se, juxta rei veritatem intueor, nihil de ea verius sentire
possum, quam ad nihilum esse redactam. Quid modo necesse est singulas ejus miserias numerare, quam sit
onerata peccatis, offusa tenebris, 0531B irretita illecebris, pruriens concupiscentiis, obnoxia passionibus,
impleta illusionibus, prona semper ad malum, in vitium omne proclivis, postremo totius confusionis et
ignominiae plena? Nimirum si ipsae quoque justitiae nostrae omnes, ad lumen veritatis inspectae, velut
pannus menstruatae inveniuntur (Isai. LXIV, 6); injustitiae deinceps quales reputabuntur? Si lumen quod in
88

