amaritudine animae meae (Isai. XXXVIII, 15). Porro justitia et misericordia perfecte proximo cohaeremus,
dum quidquid nolumus nobis fieri, aliis non faciamus per justitiam; et quaecunque volumus ut faciant nobis
homines, et nos faciamus illis per misericordiam. Jam reconciliati nobis, reconciliati etiam proximo,
fiducialiter per munditiam cordis reconciliamur Deo. Beati vero, qui de sua reconciliatione non ingrati, et pro
fratribus 0461D suis pie solliciti, eos quoque, quantum praevalent, et sibi, et Deo reconciliare laborant. Quibus
enim laudibus dignum, quanto amplectendum putas affectu fratrem illum, qui sine querela conversans inter
fratres, tota sollicitudine cavet, ne quid in eo sit quod ab aliis portari oporteat; et quidquid in aliis est
onerosum, patientissime portat? qui singulorum scandala sua reputat; qui cum Apostolo loquitur: Quis
scandalizatur, et ego non uror? quis infirmatur, et ego non infirmor? (II Cor. XI, 29.) Beati pacifici,
quoniam filii Dei vocabuntur. Non est enim Deus dissensionis, sed pacis: ideoque filios pacis, Dei quoque
filios dignum est appellari.
15. Jam quae sequitur octava beatitudo, martyrum est praerogativa: cujus nobis tolerantiae nec 0462A tempus
videtur esse, nec virtus. Honoratur nunc justitia magis quantum in facie est: aut nulli, aut pauci pro ea
sustinent persecutionem. Felices tamen, si qui sunt, quoniam ipsorum est regnum coelorum, ut <alias, ubi>
eos nemo persequatur. Quod si multiplex fuerit tribulatio, tunc quoque multiplicius exsultandum, non
intuentibus quae videntur incommoda; sed praemia, quae non videntur. Quae enim videntur, temporalia sunt;
quae autem non videntur, aeterna. Beati, inquit, eritis cum vos oderint homines, et cum separaverint vos, et
ejecerint, et dixerint omne malum adversum vos mentientes, propter me. Gaudete in illa die, et exsultate:
ecce enim merces vestra copiosa est in coelis, copiosior longe quam sit labor in terris. Verumtamen 0462B quid
sibi vult, quod eadem promissio facta est pauperibus et martyribus, nisi quia vere martyrii genus paupertas
voluntaria est? Beatus vir, ait Propheta, qui post aurum non abiit nec speravit in thesauris pecuniae. Quis est
hic, et laudabimus eum? 1030 Fecit enim mirabilia in vita sua (Eccli. XXXI, 8, 9). Quid mirabilius, aut
quod martyrium gravius est, quam inter epulas esurire, inter vestes multas et pretiosas algere, paupertate
premi inter divitias, quas offert mundus, quas ostentat malignus, quas desiderat noster ipse appetitus? An non
merito coronabitur qui sic certaverit, mundum abjiciens promittentem, irridens inimicum tentantem, et, quod
gloriosius est, de semetipso triumphans, et crucifigens concupiscentiam prurientem? Denique 0462C propterea
pauperibus pariter et martyribus regnum coelorum promittitur, quia paupertate quidem emitur, sed in
passione pro Christo absque omni dilatione percipitur.
34

SERMO II. De statu sanctorum ante resurrectionem.

1. Quia Sanctorum omnium festivam hodie, dilectissimi, omnique dignissimam devotione memoriam
celebramus, operae pretium puto de communi eorum felicitate, in qua beata jam requie perfruuntur, et futura
quam praestolantur consummatione, adjuvante Spiritu sancto sermonem facere charitati vestrae, ita sane, ut
non opinionis propriae conjecturas, sed divinorum librorum sequar auctoritatem; 0462D ne prophetare videar de
corde meo, sed innitar, quoad potero, testimoniis Scripturarum. Erit enim, praestante Domino, triplex
sermonis hujus utilitas, quatenus agnita, vel ex parte aliqua, felici retributione sanctorum, abundantiori
deinceps sollicitudine ipsorum inhaerere vestigiis, ac ferventiori desiderio ad eorum suspirare consortia,
propensiori quoque devotione eorumdem nos commendare patrociniis studeamus. Fidelis quippe sermo, et
omni acceptione dignus, ut quos solemni veneratione prosequimur, etiam simili conversatione sequamur:
quos beatissimos praedicamus, ad eorum beatitudinem tota aviditate curramus: quorum delectamur
praeconiis, sublevemur eorum patrociniis. Nec sane parum fructuosa invenitur 0463A memoria festiva
sanctorum, languorem, teporem, erroremque depellens: cum eorum intercessione juvetur infirmitas nostra,
consideratione beatitudinis excitetur negligentia nostra, ignorantia quoque nostra ipsorum erudiatur exemplis.
Propterea cum perfecte eruditos vos ad imitanda sanctorum vestigia, hodierna sancti Evangelii lectione, et
ipsius Domini sermone non dubitem, erecta nimirum ante oculos vestros scala, per quam universus, quem
hodie veneramur, sanctorum chorus ascendit; nec ignorem implorandis eorum suffragiis totum paulo minus
noctis et diei hujus religiosa devotione tempus expensum: jam de eorum felicitate loqui vel exiguum aliquid
attentabo, quod donaverit ipse, qui eos et magnificat jam et glorificat, quos vocavit 0463B prius atque
justificavit.
2. Legimus in Propheta: Convertere, anima mea, in requiem tuam, quia Dominus benefecit tibi; quia
eripuit animam meam de morte, oculos meos a lacrymis, pedes meos a lapsu (Psal. CXIV, 7, 8); et in alio
psalmo: Anima nostra sicut passer erepta est de laqueo venantium (Psal. CXXIII, 7). Multa quoque similia
in divinarum reperisse mihi videor serie Scripturarum verba hominum, qui liberatos se esse non sine multa
admiratione laetantur, verba perfectae securitatis et felicitatis immensae, vocem gratiarum actionis et
laetitiae, quam pro meo sapere his qui luteas adhuc domos inhabitant, et in sudore vultus sui comedunt
panem suum, omnino non arbitror convenire. Quis enim eorum gloriabitur 0463C castum se habere cor? quis
audeat gloriari contritum esse laqueum, liberatos pedes suos a lapsu, reclamante nimirum Apostolo, et
dicente: Qui stat, videat ne cadat? (I Cor. X, 12.) Unde et de semetipso: Infelix, inquit, ego homo, quis me
liberabit de corpore mortis hujus? (Rom. VII, 24.) Et alio in loco: Fratres, inquit, ego me non arbitror
comprehendisse. Unum autem, quae retro sunt oblitus, et in ea quae ante me sunt extentus, sequor ad
53

