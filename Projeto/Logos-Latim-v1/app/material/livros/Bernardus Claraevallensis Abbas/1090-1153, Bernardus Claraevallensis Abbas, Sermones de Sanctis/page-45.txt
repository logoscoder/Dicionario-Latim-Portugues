teneritudinem, et memento verbi, quod ait Apostolus, quia habemus thesaurum istum in vasis fictilibus (II
Cor. IV, 7). Quanta enim videntur imminere pericula floribus! Quam facile spinarum aculeis lilium
perforatur! Merito proinde canit dilectus: Sicut lilium inter spinas, sic amica mea inter filias (Cant. II, 2). An
non erat lilium inter spinas, qui dicebat: Cum his qui oderunt pacem, eram pacificus? (Psal. CXIX, 7.)
Caeterum etsi justus germinat sicut lilium, sed non ad lilium sponsus pascitur, nec in singularitate complacet
sibi. Audi denique inter lilia commorantem. Ubi, inquit, duo vel tres congregati fuerint in nomine meo, ibi
sum in 0447B medio eorum (Matth. XVIII, 2). Amat semper media Jesus, diverticula semper et reclinatoria
reprobat Filius hominis, Dei et hominum mediator. Dilectus meus mihi, et ego illi, qui pascitur inter lilia.
Curemus habere lilia, 1019 fratres, exstirpare spinas et tribulos, et inserere lilia festinemus: si quando forte
et ad nos pascendus dignetur dilectus descendere.
18. Apud Mariam utique pascebatur, idque copiosius pro multitudine liliorum. An non lilia virginitatis
0448A decus, humilitatis insigne, supereminentia charitatis? Erunt tamen et nobis lilia, quamvis inferiora valde:
sed ne inter haec quidem dedignabitur pasci sponsus; siquidem eas, quas praediximus, actiones gratiarum
devotionis hilaritas illustraverit, orationem intentionis puritas candidaverit, confessionem indulgentia
dealbaverit, sicut scriptum est: Si fuerint peccata vestra ut coccinum, quasi nix dealbabuntur; et si fuerint
rubra quasi vermiculus, velut lana alba erunt (Isai. I, 18). Caeterum quidquid illud est, quod offerre paras,
Mariae commendare memento, ut eodem alveo ad largitorem gratiae gratia redeat quo influxit. Neque enim
impotens erat Deus, et sine hoc aquaeductu infundere gratiam, prout vellet; sed tibi vehiculum voluit
providere. 0448B Forte enim manus tuae, aut sanguine plenae, aut infectae muneribus, quod non eas ab omni
munere excussisti. Ideoque <alias, itaque> modicum istud quod offerre desideras, gratissimis illis et omni
acceptione dignissimis Mariae manibus offerendum tradere cura, si non vis sustinere repulsam. Nimirum
candidissima quaedam lilia sunt: nec causabitur ille liliorum amator inter lilia non inventum, quidquid illud
sit quod inter Mariae manus invenerit. Amen.

45

