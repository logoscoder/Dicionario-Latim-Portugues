sane ut intrante et exeunte Domino, juxta alium prophetam, porta orientatis clausa jugiter perseveret (Ezech.
XLIV, 2).
2. Putas ergo, non poterat moveri animus ejus, 0370B et dicere: Quid mihi opus purificatione? cur abstineam
ab ingressu templi, cujus uterus nesciens virum, templum factus est Spiritus sancti? cur non ingrediar
templum, quae peperi Dominum templi? Nihil in hoc conceptu, nihil in partu impurum fuit, nihil illicitum,
nihil purgandum: nimirum cum proles ista fons puritatis sit, et purgationem venerit facere delictorum. Quid
in me legalis purificet observatio, quae purissima facta sum ipso partu immaculato? Vere, o beata Virgo, vere
non habes causam, nec tibi opus est purificatione. Sed nunquid filio tuo opus erat circumcisione? Esto inter
mulieres tanquam una earum; nam et filius tuus sic est in numero puerorum. Circumcidi voluit, et non multo
magis velit offerri? Offer filium tuum, 0370C Virgo sacrata, et benedictum fructum ventris tui Domino
repraesenta. Offer ad nostram omnium reconciliationem hostiam sanctam, Deo placentem. Omnino
acceptabit Deus Pater oblationem novam, et pretiosissimam hostiam, de qua ipse ait: Hic est Filius meus
dilectus, in quo mihi bene complacui (Matth. III, 17). Sed oblatio ista, fratres, satis delicata videtur, ubi
tantum sistitur Domino, redimitur avibus, et illico reportatur. Veniet, quando non in templo offeretur, nec
inter brachia Simeonis, sed extra civitatem inter brachia crucis. Veniet, quando non redimetur alieno, sed
alios redimet sanguine proprio, quia redemptionem eum misit Deus Pater populo suo. Illud erit sacrificium
vespertinum, istud est matutinum. Istud quidem jucundius, sed illud 0370D plenius. Istud enim tempore
nativitatis, illud jam in plenitudine aetatis. De utroque tamen potes accipere quod propheta praedixit: Oblatus
est, quia ipse voluit (Isai. LIII, 7). Nam et modo oblatus est, non quia opus habuit, non quia sub legis edicto
fuit, sed quia ipse voluit; et in cruce nihilominus oblatus est, non quia meruit, non quia Judaeus potuit, sed
quia ipse voluit. Voluntarie sacrificabo 963 tibi, Domine, quia voluntarie oblatus es pro mea salute, non pro
tua necessitate.
3. Sed quid. fratres, nos offerimus, aut quid retribuimus illi pro omnibus quae retribuit nobis? Ille pro
nobis obtulit hostiam pretiosiorem quam habuit, nimirum qua pretiosior esse non potuit: et 0371A nos ergo
faciamus quod possumus, optimum quod habemus offerentes illi, quod sumus utique nosmetipsi. Ille seipsum
obtulit; tu quis es qui te ipsum offerre cuncteris? Quis mihi tribuat, ut oblationem meam dignetur majestas
tanta suscipere? Duo minuta habeo, Domine, corpus et animam dico: utinam haec tibi perfecte possim in
sacrificium laudis offerre! Bonum enim mihi, longeque gloriosius atque utilius est, ut tibi magis offerar,
quam ut deserar mihiipsi. Nam ad meipsum anima mea conturbatur, in te vero exsultabit spiritus meus, si tibi
veraciter offeratur. Fratres, morituro Domino Judaeus mortuas hostias offerebat; sed jam nunc: Vivo ego,
dicit Dominus nolo mortem peccatoris, 0372A sed magis ut convertatur et vivat (Ezech. XXXIII, 11). Non vult
Dominus mortem meam; et non libenter offero illi vitam meam? Haec est enim hostia placabilis, Deo placens
hostia, hostia viva. Sed in oblatione illa Domini tres fuisse leguntur; et in oblatione nostra tria nihilominus a
Domino requiruntur. Fuit in oblatione illa Joseph sponsus matris Domini, cujus filius putabatur; fuit et ipsa
Virgo mater, et puer Jesus qui offerebatur. Sit ergo et in oblatione nostra constantia virilis, sit continentia
carnis, sit conscientia humilis. Sit, inquam, in proposito perseverandi animus virilis, sit in continentia castitas
virginalis, sit in conscientia simplicitas et humilitas puerilis. Amen.

6

