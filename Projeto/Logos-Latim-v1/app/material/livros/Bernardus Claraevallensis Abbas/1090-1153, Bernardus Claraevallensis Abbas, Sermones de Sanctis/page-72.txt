Sapientis, diligenter consideraverit quae sibi apponuntur (Prov. XXIII, 1), ab eo nimirum qui venit non in
aqua solum, sed in aqua et sanguine. Testimonium enim perhibuit qui vidit, quod aperto latere Domini
dormientis in cruce 0501B exierit sanguis et aqua (Joan. XIX, 34, 35).
5. Et nos ergo, fratres, ut vel fideles nos probemus Deo nostro, si martyrium sanguinis nos habemus
(martyrium enim testimonium est), quaeramus vel testimonium aquae, et ne ipsum quidem despiciet Deus.
Tres sunt enim qui testimonium dant in terra: Spiritus, aqua et sanguis (Joan. V, 8). Beati quibus trinum
suppetit testimonium, quoniam funiculus triplex difficile rumpitur (Eccle. IV, 12). Nos si sanguinis
testimonium non habemus, habeamus spiritum et aquam; quoniam sine spiritu nec sanguis, nec aqua
sufficiet: imo vero si spiritus ipse sine aqua aut sanguine invenitur, sufficit testimonium ejus; quoniam
spiritus veritatis est, nec sanguis, nec aqua quidquam proderunt a se ipsis, sed spiritus 0501C est qui testificatur
in illis. Sane tamen aut vix, aut nunquam sine aqua aut sanguine spiritum arbitror inveniri. Propterea,
charissimi, quaeramus vel aquam, qui sanguinem non habemus. Et quoniam hydriarum supra fecimus
mentionem, quaeramus mensuras binas, vel ternas, quas hydriae capiebant. 0502A Nam et Christus triplicem
nobis apponit aquam, et perfectus omnis qui fuerit in nobis sicut ipse, qui videlicet tres metretas habere
potuerit. Propter hoc enim sub distinctione dicitur, binas vel ternas, ut duas ad minus constet necessarias
esse; tertiam non ab omnibus exigendam.
6. Accipe igitur triplicem aquam, quam tibi Salvator apponit. Plorat super Lazarum (Joan. XI, 35) et super
civitatem Jerusalem (Luc. XIX, 41); et haec est aqua prima. Sudat imminente jam passionis hora; et haec est
aqua secunda, non ab oculis tantum, sed a toto corpore manans. Haec autem rubea est, sanguineique coloris,
sicut scriptum est: Et factus est sudor ejus, sicut guttae sanguinis decurrentis in terram (Luc. XXII, 44). Jam
vero tertia est aqua, 0502B quam et praediximus de latere ejus una cum sanguine emanasse. Et tu ergo primam
quidem habes, si rigas 1058 lacrymis tuis conscientiae tuae stratum, et dolore compunctionis praeteritorum
diluis maculas peccatorum. Secundam aquam habes, si in sudore vultus tui vesceris pane tuo, et labore
poenitentiae corpus tuum castigas, ac restringis concupiscentiae flammam. Est autem sanguinei coloris, sive
propter laborem, seu etiam propter ipsum quem exstinguit concupiscentiae ignem. Jam vero si proficere
potes usque ad devotionis gratiam, potaberis aqua sapientiae salutaris; et spiritus Christi, qui super mel dulcis
est, fiet in te fons aquae salientis in vitam aeternam. Et memento hanc esse aquam, quae procedit de latere
dormientis, et sine omni molestia fluit. 0502C Oportet enim jam mortuum esse mundo, qui in hac voluerit
gratia delectari. Ergo, ut breviter repetam, prima quidem a praeteritis delictis abluit conscientiam; secunda, ut
futura caveas, exstinguit concupiscentiam; tertia, si ad eam pervenire merueris, potat animam sitientem.

72

