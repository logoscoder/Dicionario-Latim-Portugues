detinet, si non cogit manere secum, quoniam advesperascit. Rediens enim qui prius ejectus est, mundatam
quidem et ornatam domum in venit, sed vacantem.
5. Relinquitur siquidem mulieri domus sua deserta, quam <alias, quia> Salvatoris hospitio dignam
exhibere neglexit. Quomodo, inquis? Poteritne domus mundata confessione priorum delictorum, et
observatione regularium institutionum ornata, indigna adhuc judicari habitaculo gratiae, Salvatoris ingressu?
Poterit sine dubio, si superficie tenus emundata, et juncis, ut dictum est, strata virentibus, interius plena sit
luto. Quis enim suscipiendum Dominum arbitretur in dealbatis mortuorum sepulcris, quae videntur a foris
speciosa, intrinsecus autem spurcitia et sanies universa replevit? Esto siquidem 0419C ut aliquando tanquam
ipsa superficie delectatus, incipiat velut primum apponere pedem, ei qui hujusmodi est, primam aliquam
visitationis suae gratiam indulgendo: nunquid non resiliet illico cum indignatione? nunquid non aufugiet
clamitans: Infixus sum in limo profundi, et non est substantia? (Psal. LXVIII, 3.) Virtutis enim species, et
non veritas, quasi qualitas est, non substantia. Neque vero ingressum ejus exterioris potest conversationis
tenuis superficies sustinere; quoniam omnia penetrat, et in intimis cordibus ejus habitatio est. Quod si
nequaquam spiritus disciplinae subditum manifeste peccatis corpus inhabitat, fictum utique non modo
declinat, sed et effugit atque elongatur ab eo (Sap. 0419D I, 5). An vero aliud est quam fictio exsecranda, si
peccatum superficie tenus radas, 999 non intrinsecus eradices? Certus esto quoniam pullulabit uberius, et
mundatam, sed vacantem domum cum nequioribus septem, qui ejectus fuerat, hospes <alias, hostis>
malignus intrabit. Reversus enim ad vomitum canis, odibilis erit multo plus quam ante, et fiet filius gehennae
multipliciter, qui post indulgentiam delictorum in easdem denuo sordes inciderit, ut sus lota in volutabro luti.
6. Vis videre mundatam, ornatam et vacantem domum? Hominem intuere qui confessus est, et deseruit
manifesta peccata praecedentia ad judicium, et nunc solas movet manus ad opera mandatorum, 0420A corde
penitus arido, ductus consuetudine quadam, plane quasi vitula Ephraim, docta diligere trituram. Exteriorum
quae ad modicum valent, ne unum iota praeterit aut apicem unum; sed camelum glutit, dum culicem liquat.
In corde enim servus est propriae voluntatis, cultor avaritiae, gloriae cupidus, ambitionis amator; aut haec
omnia, aut singula quaeque intus vitia fovens: et mentitur iniquitas sibi, sed Deus non irridetur. Videas enim
interdum sic palliatum hominem, ut seducat etiam semetipsum, penitus non attendens vermem, qui interiora
depascitur. Manet enim superficies, et salva sibi omnia arbitratur. Comederunt, ait propheta, alieni robur
ejus, et ignoravit (Osee VII, 9). Dicit: Quia dives sum, et nullius egeo: cum sit pauper, et miser, et
miserabilis (Apoc. 0420B III, 17). Nam et inventa occasione ebullire saneim, quae latebat in ulcere, et excisam,
non exstirpatam arborem in silvam pullulare videas densiorem. Quod periculum si volumus declinare,
securim ponamus necesse est ad radices arborum, non ad ramos. Non sola inveniatur in nobis exercitatio
corporalis, ad modicum valens: sed inveniatur utilis ad omnia pietas, et exercitium spirituale.
7. Mulier, inquit, Martha nomine, excepit illum in domum suam; et huic erat soror, nomine Maria. Sorores
sunt, et debent esse contubernales. Occupatur haec circa frequens ministerium, illa Dominicis est intenta
sermonibus. Ad Martham spectat ornatus, sed impletio ad Mariam. Vacat enim Domino, ut non sit domus
vacans. Sed mundationem 0420C cui possimus attribuere? Erit enim, si et hoc invenerimus, domus, in qua
Salvator suscipitur, et munda, et ornata, et non vacans. Demus eam Lazaro, si et vobis ita videtur. Et ei
siquidem fraternitatis jure cum sororibus est domus ista communis. Dico autem Lazarum, quem
quatriduanum, jam jamque fetentem a mortuis excitat vox virtutis, ut videatur satis congrue formam gerere
poenitentis. Intret ergo domum Salvator, et frequenter visitet eam, quam poenitens Lazarus mundat, ornat
Martha, et Maria replet internae dedita contemplationi.
8. Sed forte curiosius quisquam requirat, cur in praesenti evangelica lectione nulla prorsus Lazari mentio
fiat. Arbitror sane ne id quidem a proposita 0420D similitudine dissidere. Virginalem etenim domum intelligi
volens Spiritus, siluit non incongrue poenitentiam, quae malum utique comitatur. Absit enim ut proprii
quidquam inquinamenti domus haec aliquando habuisse dicatur, ut in ea proinde scopa Lazari quaereretur.
Quod si originalem a parentibus maculam traxit; sed minus a Jeremia sanctificatam in utero, aut non magis a
Joanne Spiritu sancto repletam credere prohibet pietas Christiana: nec enim festis laudibus nascens
honoraretur, si non sancta nasceretur. Postremo cum omnimodis constet, ab originali contagio sola gratia
mundatam esse Mariam, quippe cum et nunc in baptismate 0421A sola hanc maculam lavet gratia, et sola eam
raserit olim petra circumcisionis: si, ut omnino pium est credere, proprium Maria delictum non habuit,
nihilominus ab innocentissimo corde etiam poenitentia longe fuit. Sit ergo Lazarus apud eos, quorum necesse
est ab operibus mortuis conscientias emundari: secedat inter vulneratos dormientes in sepulcris, ut in thalamo
virginali inveniantur Martha et Maria tantum. Ipsa est enim 1000 quae Elisabeth gravidae et grandaevae
quasi mensibus tribus humili deservivit officio (Luc. I, 56); ipsa quae verba, quae de Filio dicebantur,
conservabat conferens in corde suo (Luc. II, 19).
9. Neminem ergo moveat, quod suspiciens mulier Dominum, non Maria, sed Martha vocatur: quando 0421B
in hac una et summa Maria et Marthae negotium, et Mariae non otiosum otium invenitur. Omnis quidem
gloria filiae regis ab intus: nihilominus tamen in fimbriis aureis circumamicta est varietate. Non est de
numero fatuarum virginum: prudens est virgo; lampadem habet, sed in vase oleum portat. An forte excidit
vobis evangelica illa parabola, quae fatuas virgines prohibitas narrat ab introitu nuptiarum? (Matth. XXV, 131

