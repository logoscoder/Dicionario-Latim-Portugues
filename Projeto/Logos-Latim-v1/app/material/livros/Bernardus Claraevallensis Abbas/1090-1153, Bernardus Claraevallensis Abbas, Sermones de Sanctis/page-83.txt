0517

48
49

IN DEDICATIONE ECCLESIAE

SERMO I. De quinque sacramentis dedicationis.

0517D

1. Festivitas hodierna, fratres, tanto nobis debet esse devotior, quanto familiarior est. Nam caeteras quidem
sanctorum solemnitates cum ecclesiis aliis habemus communes; haec vero sic nobis est propria, 0518D ut
necesse sit vel a nobis eam, vel a nemine celebrari. Nostra est, quia de ecclesia nostra; magis autem nostra,
quia de nobis ipsis. Miramini forsitan et erubescitis celebrari festa de vobis: sed nolite fieri sicut equus et
mulus, quibus non est intellectus. Quid enim lapides isti potuerunt sanctitatis habere 0519A ut eorum solemnia
celebremus? Habent utique sanctitatem, sed propter corpora vestra. An vero corpora vestra sancta esse quis
dubitet, quae templum sancti Spiritus sunt, ut sciat unusquisque possidere vas suum in sanctificatione? Itaque
sanctae sunt animae propter inhabitantem Spiritum Dei in vobis; sancta sunt corpora propter animas; sancta
est etiam propter corpora domus. Adhuc certe corruptibili tenebatur in carne et in corpore peccati, in quo et
grave adulterii crimen admisit illius anima, qui dicebat: Custodi animam meam, quoniam sanctus sum (Psal.
LXXXV, 2). Mirabilis plane Deus in sanctis suis, non modo in coelestibus, sed etiam in terrenis. Utrobique
sanctos habet, et in utrisque mirabilis est, illos quidem beatificans, istos sanctificans.
0519B 2. An experimentum quaeritis ejus, de qua loquimur, sanctitatis, et sanctorum vobis istorum miracula
desideratis ostendi? Multi certe ex vobis a peccatis et vitiis, in quibus computruerunt tanquam jumenta in
stercore suo, exiere viriliter; et quotidie impugnantibus eis potenter resistunt, juxta Apostolum, qui de sanctis
loquens utique: Convaluerunt, inquit, de infirmitate, fortes facti sunt in bello (Hebr. XI, 34). Quid mirabilius,
quando is qui prius vix per biduum poterat a luxuria, crapula, et comessationibus, et ebrietatibus, et
cubilibus, et impudicitiis, caeterisque similibus et dissimilibus vitiis continere, nunc ab eis continet multis
annis, tota utique vita sua? Quod majus miraculum, quando 0519C tot juvenes, tot adolescentes, tot nobiles,
universi denique quos hic video, velut in carcere aperto tenentur sine vinculis, solo Dei timore confixi; quod
in tanta perseverant afflictione poenitentiae, ultra 1071 virtutem humanam, supra naturam, contra
consuetudinem? Ipsi, credo, videtis quanta jam possemus invenire miracula, si perscrutari singillatim liceret
singulorum exitum de Aegypto, et deserti viam, id est abrenuntiationem saeculi, introitum monasterii, in
monasterio conversationem. Quid vero sunt haec, nisi manifesta inhabitantis in vobis Spiritus sancti
argumenta? Nam habitare in corpore animam probant vitales motus corporis: habitare in anima Spiritum
probat vita spiritualis. Illud ex visu 0519D et auditu dignoscitur: istud ex charitate et humilitate, caeterisque
virtutibus.
3. Vestra est igitur, fratres charissimi, vestra est hodierna festivitas. Vos dedicati estis Domino, vos elegit
et assumpsit in proprios. Tibi, inquit Propheta, derelictus est pauper, orphano tu eris adjutor (Psal. IX, 14).
Quam bene commutastis, dilectissimi, quidquid habere potuistis in saeculo, quando nunc relinquendo ea,
proprii esse meruistis auctoris saeculi, et eum habore propriam possessionem, qui sine dubio portio et
haereditas est suorum. Neque enim, sicut dixerunt filii iniquitatis: Beatus populus cui haec sunt, temporalia
scilicet quae praemiserat, promptuaria eructantia ex hoc in illud, oves fetosae, et similia: non, inquam,
beatus populus cui haec sunt; 0520A sed beatus populus cujus Dominus Deus ejus (Psal. CXLIII, 13, 15).
Videte ergo si non dignum sit ut festum agamus diem quo nos assumpsit in proprios, et investivit se per
ministeriales et vicarios suos, ut fiat sicut ipse jam olim promiserat: Ego, inquiens, in medio eorum ero
eorum Deus (Zach. II, 11): nos autem populus ejus et oves pascuae ejus. Quando enim domus ista per manus
pontificum dedicata est Domino, propter nos sine dubio factum est; non solum qui tunc praesentes fuimus,
sed et quicunque usque in finem saeculi Domino sunt in hoc loco militaturi.
4. In nobis proinde spiritualiter impleri necesse est, quae in parietibus visibiliter praecesserunt. Et si vultis
scire, haec utique sunt: aspersio, inscriptio, 0520B inunctio, illuminatio, benedictio. Haec quidem in hac visibili
domo fecere pontifices; haec Christus assistens pontifex futurorum bonorum invisibiliter quotidie operatur in
nobis. Primo siquidem aspergit nos hyssopo, ut mundemur, lavemur, dealbemur, dicaturque de nobis: Quae
est ista quae ascendit dealbata? (Cant. VIII, 5.) Lavat, inquam, nos in confessione, lavat nos lacrymarum
imbre, lavat sudore poenitentiae; magis autem lavat nos aqua illa pretiosissima, quae de fonto pietatis, id est
ab ejus latere, emanavit. Aspergit nos hyssopo, quae humilis herba est, et pectoris purgativa; aqua sapientiae
salutaris, quae est timor Domini, initium sapientiae et fons vitae; etiam condimentum salis admiscens, ne sit
insipidus timor 0520C sine spe, sine devotione. Non solum autem, sed inscribit digito Dei, in quo ejiciebat
daemonia, haud dubium quin in Spiritu sancto. Inscribit, inquam, legem suam, non jam in lapide, sed in
tabulis cordis carnalibus, propheticam implens promissionem, qua se pollicitus est ablaturum cor lapideum,
et carneum cor esse daturum (Ezech. XI, 19), id est non durum, non obstinatum, non Judaicum, sed pium,
sed mansuetum, sed tractabile, sed devotum. Beatus quem tu erudieris, Domine, et de lege tua docueris eum
(Psal. XCIII, 12). Beati, inquam, qui docti et memores sunt mandatorum ejus, sed ad faciendum ea (Psal.
CII, 18). Alioquin scienti bonum et non facienti, peccatum est illi (Jac. IV, 17); et servus sciens voluntatem
0520D Domini sui et non faciens, plagis vapulabit multis (Luc. XII, 47).
83

