officiosissime ab archangelo salutata est, ut jam tunc in regali solio supra omnes coelestium ordines
legionum exaltatam cernere videretur, et paulo minus adoraturus feminam, qui solebat ab hominibus
hactenus aequanimiter adorari; excellentissimum nobis Virginis nostrae meritum, et singularis gratia
commendatur.
9. Nihilominus fulget etiam novus ille conceptionis modus, ut non in iniquitate, quemadmodum 0434A
caeterae omnes, sed superveniente Spiritu sancto, sola, et de sola sanctificatione Maria conciperet. Nam quod
verum Deum et Dei Filium genuit, ut idem ipse Dei atque hominis filius, unus omnino Deus et homo prodiret
ex Maria, abyssus est luminis: nec facile dixerim, quod vel angelicus oculus ad hujus fulgoris vehementiam
non caliget. De caetero sane et virginitatem carnis et propositum virginitatis, maxime et ipsius quoque
propositi novitas evidenter illustrat: quod videlicet in libertate spiritus legis Mosaicae decreta transcendens,
illibatam Deo corporis simul et spiritus sanctimoniam vovit. Probat enim propositi inviolabile fundamentum,
quod tam constanter promittenti filium angelo respondit: Quomodo fiet istud, quoniam virum non 0434B
cognosco? (Luc. I, 34.) Forte enim propterea primo turbata est in sermone ejus, et cogitabat qualis esset ista
salutatio, quod benedictam sese audisset in mulieribus, quae nimirum benedici in virginibus semper optabat.
Et extunc quidem cogitabat qualis esset ista salutatio <alias, benedictio>, quod jam videretur esse suspecta.
Ubi vero in promissione filii manifestum virginitatis periculum videbatur, non potuit ultra dissimulare quin
diceret: Quomodo fiet istud, quoniam virum non cognosco? Merito proinde et illam meruit benedictionem, et
hanc non amisit; ut longe gloriosior fiat et virginitas ex fecunditate, et ex virginitate fecunditas, ac mutuis
sese radiis illustrare haec duo sidera videantur. Magnum enim est virginem esse; sed virginem matrem 0434C
esse, longe amplius per omnem modum. Jure etiam illud molestissimum taedium, quo reliquae omnes
gravidae mulieres laborare noscuntur, sola non sensit, quae sola sine libidinosa voluptate concepit. Unde et in
ipso suae conceptionis initio, quando potissimum caeterae mulieres miserabilius affliguntur, Maria tota
alacritate montana conscendit, ut Elisabeth ministraret. Sed et ascendit Bethlehem, imminente jam partu,
portans pretiosissimum illud depositum, portans onus leve, portans a quo portabatur. Sic et in partu quam
lucidum est quod nova exsultatione novam edidit prolem, sola inter mulieres a communi maledicto et dolore
parturientium 1010 aliena. Si rerum pretia de raritate pensamus, nihil his 0434D potest rarius inveniri.
Siquidem in omnibus istis nec primam similem visa est, nec habere sequentem. E quibus nos, si ea fideliter
intuemur, sine dubio admirationem concipimus, sed venerationem, sed devotionem, sed consolationem.
10. Caeterum quae restant adhuc, et imitationem requirunt. Non est nobis ante ortum tam multifarie
multisque modis promitti divinitus, coelitus praenuntiari: sed nec ab archangelo Gabriele tam novae
salutationis obsequiis honorari. Minus autem caetera duo communicat nobis: plane secretum suum sibi. Sola
enim est, de qua dicitur: Quod in ea natum est, de Spiritu sancto est (Matth. I, 20): sola cui dicitur: Quod ex
te nascetur Sanctum, vocabitur Filius Dei (Luc. I, 35). Offerantur regi virgines, 0435A sed post eam: nam
primatum sola vindicat sibi. Multo magis autem sola sine corruptione concepit, sine gravamine tulit, sine
dolore filium parturivit. Itaque nihil horum a nobis exigitur; sed exigitur plane nonnihil. Nunquid enim, si
defuerit nobis etiam mansuetudo pudoris, si humilitas cordis, si magnanimitas fidei, si compassio mentis,
negligentiam nostram munerum singularitas excusabit? Gratissima sane gemma in diademate, micans in
capite stella, rubor in facie hominis verecundi. An vero quis putat, quod hac caruerit gratia, quae gratia plena
fuit? Pudibunda fuit Maria: ex Evangelio id probamus. Ubi enim aliquando loquax, ubi praesumptuosa fuisse
videtur? Foris stabat quaerens loqui filio (Matth. XII, 46), nec materna 0435B auctoritate aut sermonem
interrupit, aut habitationem irrupit, in qua Filius loquebatur. In omni denique textu quatuor Evangeliorum, si
bene meminimus, nonnisi quater Maria loquens auditur. Primo quidem ad angelum, sed cum jam semel atque
iterum allocutus eam fuisset: secundo, ad Elisabeth, quando vox salutationis ejus Joannem exsultare fecit in
utero, et ea magnificante Mariam, ipsa magis Dominum magnificare curavit (Luc. I, 34-55): tertio, ad Filium,
cum jam esset annorum duodecim, quod ipsa et pater ejus dolentes quaesissent eum (Luc. II, 48): quarto, in
nuptiis ad Filium et ministros (Joan. II, 3, 5). Et is quidem sermo certissimus index ingenitae mansuetudinis,
et virginalis verecundiae fuit. Aliorum quippe verecundiam suam reputans, 0435C sustinere non potuit, non
potuit vini dissimulare defectum. Ubi sane increpata est a Filio, tanquam mitis et humilis corde, nec illi
respondit, nec tamen desperavit, ministros admonens facere quod diceret eis.
11. Nunquid non ab initio venisse pastores, et primam omnium Mariam invenisse leguntur? Invenerunt, ait
evangelista, Mariam et Joseph, et infantem positum in praesepio (Luc. II, 16). Sic et magi quoque, si recolis,
non sine Maria matre ejus puerum invenerunt (Matth. II, 11), et inducens in templum Domini templi
Dominum, multa quidem a Simeone audivit tam de eo, quam de se ipsa (Luc. II, 34, 35), ad loquendum
tarda, velox ad audiendum. Et quidem Maria conservabat omnia verba haec, conferens 0435D in corde suo
(Luc. 19, 51): sed in his omnibus neque de ipso incarnationis Dominicae sacramento quodcunque verbum
fecisse reperies. Vae nobis, qui spiritum habemus in naribus! Vae qui totum proferimus spiritum, qui, juxta
illud comici, pleni rimamarum effluimus undique (Terent. in Eunucho, I, II, 25). Toties denique Maria filium
audivit, non modo turbis loquentem in parabolis, sed et discipulis seorsum regni Dei mysteria revelantem,
vidit miracula facientem, vidit deinde in cruce pendentem, vidit exspirantem, vidit resurgentem, vidit et
ascendentem: sed in his omnibus quoties verecundissimae virginis, quoties pudicissimae turturis vox
38

