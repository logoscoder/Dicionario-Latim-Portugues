Insufficiens enim est administratio nostra, nisi et nobiscum et pro nobis administratorios illos spiritus in
ministerium mittas, ut haereditatem capiamus salutis. Quid enim si non videmus obsequium, cum experiamur
auxilium? quid si non meremur aspectum, cum sentiamus effectum? Discimus certe vel ex hoc ipso
invisibilia visibilibus praeferenda. Quae enim videntur, temporalia sunt; quae autem non videntur, aeterna (II
Cor. IV, 18). Denique in invisibilibus visibilium causa consistit, ut, secundum Apostolum, Invisibilia Dei per
ea quae 0527B facta sunt, a creatura visibili intellecta conspiciantur (Rom. I, 20). Sic nimirum Judaeos olim,
de invisibili peccatorum indulgentia sanctum Dei blasphemantes, sanitatis corporeae signo visibili confutavit:
Ut sciatis quia Filius hominis potestatem habet in terra dimittendi peccata, (tunc ait paralytico): Surge, tolle
grabatum tuum, et vade in domum tuam (Marc. II, 10).
3. Sic et Pharisaeum illum murmurantem adversus medicum qui salutem operabatur, et succensentem
languidae quae salvabatur, manifestis revicit indiciis, obsequia mulieris enumerans. Errabat siquidem qui
tanquam adhuc peccatricem horrebat, quae divinis inhaerens vestigiis, rigabat fletibus, tergebat crinibus,
osculo premebat, ungebat unguento. Quis 0527C enim crimina jam deleta recenseat, quis tangenti succenseat,
quis eam peccatricem censeat, quae, dum commissa deplorat, odit iniquitatem; dum osculatur pedes Domini,
diligit justitiam; et rursum dum tergit crinibus, exhibet humilitatem; dum ungit unguento, mansuetudinem
praefert? Nunquid possibile est regnare peccatum in animo contrito et spiritu ingemiscenti, aut non multa
charitas operit multitudinem peccatorum? Dimissa sunt ei peccata multa, quoniam dilexit multum (Luc. VII,
38-47). Merito proinde jam non peccatrix juxta tuam, Pharisaee, sententiam, sed sancta discipula Christi
vocabitur, a quo etiam didicit in tam brevi esse mitis et humilis corde. Nimirum hoc est quod in propheta
legisti, sed forsitan neglexisti: Verte impios, 0527D et non erunt (Prov. XII, 7). Sic, charissimi, sic et antiquus
ille accusator fratrum, si, in quibus et vos erubescitis, praeterita peccata vestra 1077 vobis improperet,
Apostolum audite magnifice consolantem vos, et dicentem: Haec quidem fuistis, sed abluti estis, sed
sanctificati estis (I Cor. VI, 11); et illud: Habetis nunc quidem fructum vestrum in sanctificationem, finem
vero vitam aeternam (Rom. VI, 22); et manifestius exprimens: Templum Dei, ait, sanctum est, quod estis vos
(I Cor. III, 17).
4. Nimirum ipse est, cujus reverentiae primam in 0528A hujus sermonis principio reservavimus vocem, dum
quaereremus sanctos, quorum sanctimonia congratulamur devotione solemni. Licet enim parietes hos et dici
sanctos et esse faciat consecratio episcoporum, frequentatio Scripturarum, instantia orationum, reliquiae
sanctorum, visitatio angelorum, minime tamen eorum sanctitas propter se credenda est honorari, quos nec
propter se certum est sanctificari. Quinimo sancta sunt propter corpora domus, corpora propter animas,
animae propter Spiritum inhabitantem. Neque hinc dubitet quis, cum invisibilis ejus gratiae visibile nobis
signum fiat in bonum. Dico autem in eo quod et ipsi instar illius evangelici paralytici surgitis; quod
corporeum hoc grabatum, in quo jacebatis languidi, tam facile tollitis; 0528B quod denique ambulatis in
domum vestram, illam sane domum de qua laetamini, dicentes cum Propheta: In domum Domini ibimus
(Psal. CXXI, 1). O admirabilis domus, et dilectis tabernaculis, et atriis concupiscibilibus praeferenda! Quam
dilecta tabernacula tua, Domine virtutum! concupiscit et deficit anima mea in atria Domini. Verum multo
magis: Beati qui habitant in domo tua, Domine; in saecula saeculorum laudabunt te (Psal. LXXXIII, 2, 5).
Siquidem gloriosa dicta sunt de te, civitas Dei. In tabernaculis enim gemitus est poenitentiae, in atriis gustus
laetitiae, in te satietas gloriae. Haec quidem est infima domus orationis, media exspectationis, tu gratiarum
actionis et laudis. Felix proinde qui hic declinaverit a malo, quod est culpa, et fecerit 0528C bonum: ut illic a
malo, quod est poena, liberetur, et in te recipiat bonum. Hic nimirum primitiae spiritus, illic divitiae, in te
plenitudo: ubi bona illa mensura, conferta, et coagitata, et supereffluens detur in sinus nostros. Hic denique
fiunt sancti, illic securi, in te beati. Hae siquidem primitiae spiritus, quae militantibus interim praerogantur:
sanctitas in conversatione, pietas in intentione, virtus in colluctatione. In sanctitate conversationis,
poenitentiae fructus intellige, et corporalia quaeque divinorum exercitia mandatorum. Et quoniam haec, nisi
simplex fuerit oculus, simplicia esse non possunt, necessario pietas intentionis et puritas cordis exigitur, ne
vel honoris ambitus, vel laudis subrepat 0528D appetitus: sed solus ille desideretur qui solus desiderium replet,
et ad proprii fontis originem omnis quam accepimus gratia revertatur. Memento tamen solam ex omnibus
perseverantiam coronari, nec eam facile posse inter tot discrimina vindicari, nisi multiplicem obtineas in tam
multiplici colluctatione virtutem. Haec in tabernaculis.
5. Porro in atriis, quae post molestos conflictus amoena jucunditate fovendos excipiunt exeuntes , jam
divitiae spiritus erogantur, requies a laboribus, securitas a sollicitudinibus, pax ab hostibus. Ipse enim amodo
jam dicit Spiritus ut requiescant 0529A a laboribus suis, qui tanto fervore otium hactenus interdicere, labores
indicere consuevit. Ipse seorsum a curis faciet, et ab omni sollicitudine sequestrabit, qui modo consilia ponit
in anima sua, et sollicitam facit erga multa turbari. Ipse jam parta victoria in pace in idipsum suaviter dormire
praestabit, qui, dum adhuc leo rugiens fremit, et ad vigilias excitat, et accingit ad pugnam. Verum in his, ut
supra tetigimus, liberatio magis a malo, quam boni muneratio est: nisi quod dura nos nostrae necessitatis
experientia cogit, absentiam mali, boni cumulos aestimare; quemadmodum conscientia graviorum
immunitatem criminum, plenitudinem reputat sanctitatis. Hinc advertere est quam longe agimus a summo
bono, qui carere 0529B culpa, justitiam, carere miseria, beatitudinem judicamus.
87

