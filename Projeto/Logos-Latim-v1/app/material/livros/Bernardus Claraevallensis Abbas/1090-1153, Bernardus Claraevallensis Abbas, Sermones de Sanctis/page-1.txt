0359

1
2

IN CONVERSIONE S. PAULI.

SERMO I. Quomodo ad exemplum ejus converti debemus.

0359D

1. Merito quidem, dilectissimi, conversio Doctoris gentium ab universitate gentium festivis gaudiis
hodie celebratur. Multos enim ab hac radice ramos prodiisse videmus. Conversus Paulus, conversionis
minister factus est universo mundo. Et multos quidem olim in carne adhuc, sed non jam secundum
0360D carnem ambulans, praedicationis officio convertit ad Deum; nunc quoque in ipso felicius vivens,
et apud ipsum, ne adhuc quidem cessat ab hominum conversione: dico autem, exemplo, oratione,
doctrina. Propterea denique conversionis ejus memoria frequentatur, quod et ipsa quoque
memorantibus utilis inveniatur. In hac enim memoria et peccator spem veniae concipit, ut provocetur
ad poenitentiam; et 0361A qui jam poenitet, perfectae conversionis accipit formam. Quis desperet ultra
pro magnitudine cujuslibet criminis, quandoquidem Saulum audiat adhuc spirantem minarum et
caedis in discipulos Domini, subito factum vas electionis? Quis dicat iniquitatis pondere pressus:
Assurgere jam ad studia meliora non valeo; quando in ipso itinere, quo sanguinem sitiens
Christianum, dirum toto pectore virus efflabat, persecutor crudelissimus in fidelissimum repente
mutatus est praedicatorem? Magnifice siquidem in hac una conversione et misericordiae magnitudo,
et efficacia gratiae commendatur.
2. Subito, ait Lucas, circumfulsit eum lux de coelo (Act. IX, 1-8). O vere inaestimabilis divinae dignatio
pietatis! Illustrat coelesti fulgore vel a foris, intus 0361B adhuc luminis incapacem: qui necdum infundi
poterat, divina saltem circumfunditur claritate. Et vox facta est. Lucis et vocis testimonia credibilia
facta sunt nimis, nec dubitare est de veritate, quae sese ingerit per utrasque, oculorum scilicet
auriumque fenestras. Sic nimirum, sic in Jordane quoque supra caput Domini et columba apparuit, et
vox sonuit (Matth. III, 16, 17): sic et in monte, quando transfiguratus est coram discipulis, et claritas
visa est, et vox nihilominus Patris audita (Matth. XVII, 2, 5): Saule, Saule, quid me persequeris? Vere
deprehensus est Saulus: non est dissimulandi locus, non est facultas ulla negandi. In manibus sunt
epistolae crudelissimae legationis, auctoritatis exsecrandae, potestatis iniquae. Quid me persequeris?
inquit. Annon 0361C persequebatur Christum, qui Christi membra trucidabat in terris? An vero persecuti
sunt Christum, qui sacratissimum illud corpus crucis affixere patibulo, et non persequebatur eum qui
adversus corpus ejus, quod est Ecclesia (est enim corpus ejus etiam ipsa), odio furebat iniquo?
Denique si proprium sanguinem dedit in pretium redemptionis animarum, non tibi videtur graviorem
ab eo sustinere persecutionem, qui suggestione maligna, exemplo pernicioso, scandali occasione,
avertit ab eo animas quas redemit, quam a Judaeo qui sanguinem illum fudit?
3. Agnoscite, dilectissimi, et expavescite consortia eorum qui salutem impediunt animarum.
Horrendum 0361D penitus sacrilegium, quod et ipsorum videtur excedere facinus, qui Domino majestatis
manus sacrilegas injecerunt. Videbatur jam cessasse persecutionis 956 tempus; sed, ut palam factum
est, nunquam deest persecutio Christiano, sed neque Christo. Et nunc, quod gravius est, ipsi Christum
persequuntur, qui ab eo utique Christiani dicuntur. Amici tui, Deus, et proximi adversum te
appropinquaverunt et steterunt. Conjurasse videtur contra ae universitas populi Christiani a minimo
usque ad maximum: a planta pedis usque ad verticem non est sanitas ulla: egressa est iniquitas a
senioribus judicibus, vicariis tuis, qui videntur regere populum tuum. Non est jam dicere, Ut populus,
sic sacerdos (Isai. XXIV, 2); quia nec si populus, ut sacerdos. 0362A Heu, heu! Domine Deus, quia ipsi
sunt in persecutione tua primi, qui videntur in Ecclesia tua primatum diligere, gerere principatum!
Arcem Sion occupaverunt, apprehenderunt munitiones, et universam deinceps libere et potestative
tradunt incendio civitatem. Misera eorum conversatio, plebis tuae miserabilis subversio est. Atque
utinam sola hac parte nocerent! Esset forte qui Dominica praemonitus et praemunitus exhortatione,
daret operam ipsorum non exempla imitari, sed observare praecepta, juxta illud: Quae dicunt facite, et
ad opera eorum nolite respicere (Matth. XXIII, 3). Nunc autem dati sunt sacri gradus in occasionem
turpis lucri, et quaestum aestimant pietatem. Copiosissimae siquidem pietatis inveniuntur in
suscipienda, imo accipienda magis 0362B animarum cura: sed haec apud eos cura minor, et de
animarum salute novissima cogitatio est. An vero Salvatori animarum gravior ulla esse poterat
persecutio? Inique agunt et caeteri contra Christum, multique sunt nostris temporibus antichristi.
Merito tamen et crudeliorem eam censet persecutionem pro acceptis beneficiis, et graviorem sentit
pro potestate, quam propriis sustinet a ministris; licet alii quoque multi contra proximorum salutem
multifarie, multisque modis et variis occasionibus agere videantur. Haec videt Christus, et silet; haec
Salvator patitur, et dissimulat. Propterea dissimulemus et nos quoque necesse est, et sileamus
interim, maximeque de praelatis nostris, magistris ecclesiarum. Sic nimirum, sic placet et ipsis, ut
evadant nunc humana judicia, 0362C veniatque semel judicium grave his qui praesunt, et potentes
patiantur tormenta potenter.
4. Vereor, dilectissimi, ne quis forte sit et in nobis Domini persecutor, quia manifesta docuit ratio,
impedire salutem, esse persequi Salvatorem. Quas ego de salute animae meae fratri illi gratias agere
possum, qui mihi propinat detractionis fraternae venenum? Merito detractores Deo odibiles
describuntur (Rom. I, 30), tanquam persecutores. Quid et is qui exemplo suo ad remissius agendum
caeteros provocat, aut singularitate turbat, aut inquietat curiositate, aut impatientia sua et
murmuratione molestat; aut quocunque modo contristat Spiritum Dei qui in eis est, scandalizans
unum de minimis istis credentibus 0362D in eum? nonne et hic manifeste persequitur Christum? Ut ergo
persecutorum et nomen, et crimen longe sit semper a nobis, obsecro vos, dilectissimi, benignos

1

