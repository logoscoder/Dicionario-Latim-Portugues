consortes: imo vero si ex eis quae 0452A inter nos sunt contentionibus, carnales nos magis, quam spirituales
esse constiterit? Denique nunquid diligent nos propter se ipsos, et futuram de nobis civitatis suae
restaurationem, si, quod absit! unum illud, quo solo uniri et coaedificari eis possumus, defuerit glutinum
charitatis? Quomodo sperabunt reaedificandos de nobis perpetuos civitatis illius muros, si cognoverint, si
viderint nos, non lapides esse vivos, qui possint invicem cohaerere; sed magis pulverem, quem projiciat
ventus a facie terrae, quem unius verbi flatus in turbinem excitet, et suspicionis cujuslibet levissima aura
dispergat? Et haec quidem dixisse sufficiat pro eo quod ait Dominus: Si quis scandalizaverit unum de pusillis
istis. Credo enim quod majori sollicitudine deinceps ab hac tam 0452B nequissima peste cavebitis.
3. Jam vero quem non moveat quod sequitur in Evangelio: Si oculus tuus scandalizat te, erue eum?
Nunquid enim corporalem hunc oculum monemur eruere, aut unam ex manibus istis, similiter et unum
abscindere pedem? Absit a nobis hujusmodi carnalis omnino, et nimis ridiculosa cogitatio! Imo vero
postquam ab exterioribus scandalis deterruit nos sermo divinus aspere satis, sicut audistis, consilium dat quid
de eo nobis agendum sit scandalo, quod interius patimur, contrariam invenientes legem in membris nostris.
Ipse enim novit figmentum nostrum, quod ejusmodi scandalum non tam facile a nobis valeat evitari. Porro
tripliciter fieri scandalum istud, quotidiano nobis nosse licet experimento. 0452C Interdum enim est in nobis
spiritualis intentionis oculus simplex, et qui gratiae magis quam noster dicendus sit: sed scandalizat nos
oculus noster, et qui vere a nobis est, dum voluntas nostra aliam minus castam importune ingerit intentionem.
Sed habemus jam super hoc salubre consilium Salvatoris: Erue eum, inquit, et projice abs te. Hoc autem fiet,
si non consentias, si abjicias si resistas. Simili modo de manu ac pede est intelligendum. Cum enim bonis
operibus intentos, ad alia opera trahere voluntas propria conatur, manus nostra est quae scandalizat nos; sed
abscindi debet et projici a nobis, ut non ei consentiamus.
1023 4. Sic etiam proficere in sancta conversatione, 0452D et ascendere per gradus scalae quae Jacob
apparuit, ac juxta quod ait Psalmista, de virtute in virtutem ire (Psal. LXXXIII, 8) desiderantes, saepius
scandalum patimur a pede quodam pusillanimitatis et negligentiae nostrae, qui nimirum descendere magis ac
remissius ire conatur; sed abscindi eum necesse est, ut pes gratiae, qui stat in directo, currere possit sine
offensione, sine scandalo, sine impedimento. Quod autem dicit: Bonum nobis esse ad vitam intrare cum uno
oculo, aut manu, aut pede, quam duos habentes ire in gehennam ignis: eos notat qui voluntatem suam, sive
bona, sive mala sit, aeque sequuntur, et ingrediuntur duabus viis, nunc bona, nunc mala sectantes, secundum
quod variantur desideria sua. Quibus merito utilius fuerat gratiae in 0453A omnibus inhaerere, et ubi obviat
propria voluntas, abscindere et a se ipsis abjicere eam. Est autem cum multo tempore in abscissione propriae
voluntatis nostrae exercitati aliquatenus eam domamus, ut discat jam non superbire, sed magis sine omni
scandalo vel contradictione Deo subjecta sit anima nostra; nec jam abjicere necesse sit oculum nostrum,
nempe qui simplici adhaerens oculo factus est et ipse simplex, aut certe jam non alter est oculus, sed unus
cum eo, Apostolo teste: quoniam qui 0454A adhaeret Domino, unus spiritus est cum eo (I Cor. VI. 17). Quod
autem de oculo dictum est, de manu quoque et pede eodem modo est intelligendum. Cujus enim voluntas ex
affectione et cum desiderio gratiae cohaeret, ut nec concupiscat mala agere, nec bona minora, nec minus
bene, quam gratia suggerit; hic plane perfectus est vir. Sed pax ista potius est felicitatis: abscissio vero
scandalorum, et dentationum victoria, fortitudinis: illa, inquam, gloriae, haec virtutis.

48

