Temperantiae regendas commisit. Cumque Timor retro de vicinia et virtute inimicorum, et tarditate fugae
causaretur: 0759C Vade, inquit Prudentia, retro, Satana, scandalum es nobis. Fortitudo et laus nostra
Dominus, et factus est nobis in salutem. Et ecce Fortitudo, miles Dei egregius, accurrens per campum
Fiduciae, extracto gladio laetitiae: Nolite, inquit, turbari; plures nobiscum sunt quam cum illis. Tunc
Prudentia curiae coelestis assueta consiliis: Cavete, inquit, obsecro, quia haereditas illa, ad quam festinatur
in initio, sicut dicit Salomon noster, in fine benedictione carebit (Prov. XX, 21). Proficiscimini igitur, non
tam festinanter, quam prudenter. Inimici enim non sunt in itinere; sed juxta iter scandalum ponere solent, in
biviis et triviis, et viarum aufractibus. Praecedam itaque; vos autem tenete viam Justitiae, et velociter 0759D
introducemus vos in castra Sapientiae, quae jam non procul sunt a nobis. Sapientia enim est, de qua dicitur:
Concupiscens sapientiam, disce justitiam (Eccli. I, 33).
5. Sic itaque dum viam carpunt, urget Timor, Spes trahit, munit Fortitudo, Temperantia moderatur,
providet et instruit Prudentia, ducit et perducit Justitia. Appropinquat filius regis castris Sapientiae: quae novi
hospitis audito adventu, praeoccupat eum, qui se concupiscit, occurrit et ostendit se in viis hilariter. Fossa
vero profundae Humilitatis castra cingebat: super quam fortissimus et pulcherrimus murus Obedientiae
aedificatus coelos penetrabat, quem bonorum exemplorum historiae undique depictae mirabiliter decorabant.
Aedificatus autem erat 0760A cum propugnaculis: mille clypei ex eo dependebant, omnis armatura fortium.
Porta Professionis omnibus patens; janitor in limine dignos inducens, et indignos abjiciens. Praeco super
portam clamans: Si quis diligit Sapientiam, ad me declinet, et eam inveniet; et eam cum invenerit, beatus est
si tenuerit eam. Huc filius regis, occurrentis sibi Sapientiae ducatu introductus, imo ulnis deportatus, familiae
regiae vallatus obsequiis, ad mediae civitatis arcem perducitur, ubi ipsa aedificavit sibi domum, excidit
columnas septem, subdidit sibi gentes, superborumque et sublimium colla propria virtute calcavit. Ibi
collocatur in lecto Sapientiae, quem ambiunt sexaginta fortissimi ex fortibus Israel, uniuscujusque ensis
super femur 1247 suum. Adest David in 0760B tympano et choro, in chordis et organo; caeterique coelestis
curiae paranymphi, gaudentes et exsultantes magis super uno peccatore poenitentiam agente, quam super
nonaginta novem justis, qui non indigent poenitentia.
6. Et ecce veniens ab aquilone ventus turbinis et ignis involvens totam concussit domum, Sapientiae castra
turbavit. Egressus est enim Pharao cum curribus et equitibus, persequens fugientem Israel (Exod. XIV, 5, 8).
Cogitaverunt etiam unanimiter simul adversus eum, testamentum disposuerunt tabernacula Idumaeorum et
Ismaelitae, Moab et Agareni, Gebal et Ammon et Amalech, alienigenae cum habitantibus Tyrum. Etenim
Assur, ille magnus exterminator diabolus, venit cum illis (Psal. LXXXII, 0760C 6-9). Quid multa? Obsessa
est civitas. Jam surgunt tentationum machinae; urget undique inimicus ille, in insidiis draco, in aperto leo;
cogit socios, ignes injicit, perfodit muros, bella suscitat, insidias submittit, totius urbis minitans excidium.
Intus vero timor et angustiae; et a vehementi et improviso hostium impetu omnes turbati sunt, et moti sunt
sicut ebrius, et omnis sapientia eorum devorata est, et clamaverunt ad Dominum cum tribularentur (Psal.
CVI, 27, 28). Curritur ad arcem Sapientiae; mala nuntiantur; consilium quaeritur. Reversa enim ad se
Prudentia consulit Sapientiam, quid facto opus sit. Illa accelerandum testatur, et quaerendum summi regis
auxilium. Et quis, inquit, ibit nobis? 0760D At Sapientia: Oratio, inquit. Et ne moram faciat in eundo,
ascendat super equum Fidei. Quaesita diu Oratio, et in tanto tumultu vix tandem inventa est. Ascendit super
equum Fidei, proficiscitur per viam coeli, nec cessat, donec intret portas Domini in confessione, atria ejus in
hymnis. Et, sicut familiare mancipium, cum fiducia accedens ad thronum gratiae ejus, exponit necessitatis
suae negotium. Audito rex filii periculo, conversus ad consortem regni sui Charitatem: O, inquit, quem
mittam, et quis ibit nobis? At illa: Ecce ego, inquit, mitte me. Tunc rex: Praevalens, inquit, praevalebis, et
liberabis eum. Egredere; et fac ita. Illico egressam a facie Domini reginam coeli, Charitatem, tota comitatur
militia coelestis; veniensque et descendens in castra, 0761A virtute et laetitia praesentiae suae illico omnia
exhilaravit, commota composuit, turbata pacavit. Reddita est miseris lux, timidis fiducia. Redit coram Spes,
quae pene aufugerat; Fortitudo, quae pene corruerat. Resumit constantiam tota Sapientiae militia. At inimici
civitatem obsidentes: Quaenam est, inquiunt, exsultatio in castris? non fuit tanta exsultatio heri et
nudiustertius. Vae nobis, venit Deus in castra! vae nobis! Fugiamus Israelem: Dominus enim pugnat pro eis.
Sic fugientibus inimicis, gratiae Dei impetus laetificat civitatem Dei, sanctificavit tabernaculum suum
Altissimus. Deus in medio ejus, non commovebitur, adjuvabit eam Deus mane diluculo. Conturbatae sunt
gentes, et inclinata sunt regna; dedit vocem suam, mota est terra. Dominus virtutum 0761B nobiscum:
susceptor noster Deus Jacob (Psal. XLV, 5-8). Suscipiens ergo puerum Dei, puerum suum regina Charitas
evexit ad coelum, Patrique Deo repraesentavit. Cui Pater placidus ac serenus occurrens: Cito, inquit, proferte
stolam primam, et induite illum, et date annulum in manu ejus, et calceamenta in pedibus ejus. Et producite
vitulum saginatum, et occidite illum. Epulari enim et gaudere oportet, quia iste filius meus mortuus fuerat, et
revixit; perierat, et inventus est (Luc. XV, 11-32).
7. Nota hic quatuor in pueri nostri liberatione. Primo poenitentiam, sed fatuam; secundo fugam, sed
temerariam et irrationabilem; tertio pugnam, sed trepidam et meticulosam; quarto victoriam validam et
sapientem: quae omnia in uno quolibet 0761C fugiente de saeculo invenies. Primo enim est egens <alias,
2

