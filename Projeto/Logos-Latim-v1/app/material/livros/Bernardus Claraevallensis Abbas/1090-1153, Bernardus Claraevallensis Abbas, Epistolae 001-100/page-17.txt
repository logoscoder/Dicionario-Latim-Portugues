praesens de talibus interrogare potestis. Nam tanto vir ille in divinis aperiendis mysteriis nobis promptior,
quanto et Deo 0107B proprior esse cognoscitur.
9

EPISTOLA IX. AD EUMDEM JAM ARCHIEPISCOPUM COLONIENSEM. Brunonem
recens creatum archiepiscopum Coloniensem ad timorem inducit.

Dignationis vestrae suscepi scripta devotus, et ad injuncta sollicitus fui; et si profui, vos probabitis. Sed de
hoc satis. Porro in eadem charitate audeo quae sequuntur. Si cunctos qui vocantur ad ministerium, constat
eligi et ad regnum, profecto securus est Coloniensis archiepiscopus. Quod si etiam et Saulem in regno, et
Judam in sacerdotio legitur elegisse non alius quam ipse Deus; et non potest solvi Scriptura quae hoc asserit:
timeat necesse est et Coloniensis archiepiscopus. Si vero (quod verum 0107C est) et illa sententia hodie
quoque viget, quia non multos nobiles, non multos potentes, non multos sapientes elegit Deus (I Cor. I, 26),
nunquid non triplicem quoque habet timendi causam Coloniensis archiepiscopus? Curemus ergo in alto
positi, non altum sapere, sed timere, sed humilibus consentire. Principem, inquit, te constituerunt: esto in
illis tanquam unus ex illis (Eccli. XXXII, 1): et iterum: Quanto major es, tanto humilia te in omnibus (Eccl.
III, 20). Sapiens est qui hoc consulit, quippe haud secus sentiens ab ipsa Sapientia quae ait: Qui major est
vestrum, fiat sicut minor (Luc. XXII, 26). Alioquin judicium durum his qui praesunt (Sap. VI, 6): timeat
potestas. Servus quoque sciens voluntatem domini 0107D sui, et non faciens digna, vapulabit multis (Luc.
0108A XII, 47): timeat qui cognovit litteraturam. Timeat nobilis, quia judex omnium non est acceptor
personarum. Iste profecto necessarii timoris funiculus triplex difficile rumpitur. Durusne videor, quia non
blandior, quod metum incutio, quod amico cupio initium sapientiae? Sic mihi contingat semper beare amicos,
id est, terrendo salubriter, non adulando fallaciter. Ad illud me provocat qui dicit: Beatus homo qui semper
est pavidus (Prov. XXVIII, 14). Ab hoc revocat qui ait: Popule meus, qui te beatificant, in errorem inducunt
(Isai. III, 12).
10

28 EPISTOLA X. AD EUMDEM. Brunonem ad justum corripiendi zelum excitat.

Horrendum punire nefas, etsi duplici ratione incumbat 0108B vobis, tum videlicet pro debito officii, tum
quia et apostolica injungit auctoritas; puto tamen quod non supervacua in re tanta etiam amici commonitio
accedit. Hoc autem est quod amicum et patrem cupimus esse admonitum, ut haec ipsa ultio quae facienda est,
eo quoque zelo quo facienda est, fiat: quatenus non solum praesens facinus mulctum esse videatur, sed etiam
a simili temeritate audiens omnis malignitas compescatur.
11
EPISTOLA XI. AD GUIGONEM PRIOREM, ET CAETEROS CARTUSIAE MAJORIS
RELIGIOSOS. De verae et sincerae charitatis lege, signis, effectis, gradibus, perfectione Patriae
reservata, multa pie disserit.
0108C Inter patres reverendissimis [al. reverentissimis], et inter amicos charissimis, GUIGONI priori
Cartusiensi, caeterisque sanctis qui cum eo sunt, frater BERNARDUS de Clara-Valle, salutem aeternam.
1. Sanctitatis vestrae litteras tam laetus accepi, quam avidus et olim desideraveram. Legi eas, et quas
volvebam in ore litteras, scintillas sentiebam in pectore: quibus et concaluit cor meum intra me, tanquam ex
illo igne, quem Dominus misit in terram (Luc. XII, 49). O quantus in illis meditationibus exardescit ignis, e
quibus hujusmodi evolant scintillae! Vestra illa succensa et succendens salutatio sic mihi, ut verum fatear,
accepta fuit, et est, quasi non ab homine, sed certissime ab illo qui mandat 0108D salutes Jacob, descendere
videretur. Non me sane 0109A arbitror salutatum in via, non in transitu, non veluti ex occasione, ut assolet,
consuetudinis; sed plane ex visceribus, ut sentio, charitatis prodiit haec tam grata et inopinata benedictio.
Benedicti vos a Domino, qui me in benedictionibus dulcedinis tantae praevenire curastis, ut daretur puero
vestro, vobis primum scribentibus, fiducia rescribendi, scribere quidem ad vos jam pridem gestienti, sed non
praesumenti. Verebar nimirum sanctam, quam in Domino habetis, importunis scriptitationibus infestare
quietem, juge illud vestrum sacrumque silentium a saeculo, susurrium cum Deo, vel ad modicum
interrumpere, nostraque ingerere auribus secretis penitus occupatis supernisque eulogiis. Timebam omnino
molestus fieri vel Moysi in monte, vel Eliae 0109B in deserto, aut certe excubanti in templo Samueli, si
divinis intentissimos confabulationibus aliquatenus avocare tentassem. Clamat Samuel, Loquere, Domine,
quia audit servus tuus (I Reg. III, 10): et ego me audiri praesumerem? Timebam, inquam, ne si et David
elonganti se et fugienti, manentique in solitudine, importunus insisterem, indignans excusaret et diceret: Sine
me, non audio te modo; audiam potius quod dulcius ausculto. Audiam quid loquatur in me Dominus Deus;
quoniam loquetur pacem in plebem suam, et super sanctos suos, et in eos qui convertuntur ad cor (Psal.
LXXXIV, 9). Aut certe illud: Declinate a me, maligni, et scrutabor mandata Dei mei (Psal. CXVIII, 115).
Quid enim? egone tam temerarius essem, ut inter sponsi brachia 0109C suaviter quiescentem auderem
suscitare dilectam, quousque vellet ipsa? Putarem illico auditurum me ab illa: Noli mihi molestus esse: Ego
dilecto meo, et dilectus meus mihi, qui pascitur inter lilia (Cantic. II, 16).

17

