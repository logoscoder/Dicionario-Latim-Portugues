0124C
Reverendissimo domino et patri suo HUMBALDO Lugdunensi archiepiscopo, Romanae sedis legato,
frater BERNARDUS Clarae-Vallis abbas, si quid potest peccatoris oratio.
Dominus episcopus Meldensis cum accepit litteras vestras, forte tunc ad nos visitandi gratia veniebat.
Cumque jam e domo nostra rescribere pararet, 0125A suis nostras tanquam vestri familiaris litteras jungere
curavit, suo sperans negotio profuturas. Cui cum non possem negare quod vellet, id solum vestrae
Reverentiae familiariter breviterque intimandum putavi quia si adversus episcopum quaerentem quae sunt
Jesu Christi, homines se ipsos amantes, et quae sua sunt quaerentes audieritis, hoc nec vestrae congruit
dignitati, nec officio.
23

EPISTOLA XXIII. AD ATTONEM TRECENSEM EPISCOPUM. Attonem episcopum, qui in
morbo mortem cogitans, omnia sua distribuerat in pauperes, restitutum valetudini solatur, et laudat.

Pauperi episcopo pauper abbas, paupertatis consequi praemium, quod est regnum coelorum.
0125B 1. Laudarem vos, et jure laudarem, si non me revocaret illa sententia, Neminem laudaveris in vita
sua (Eccli. XI, 30); siquidem rem laude dignam egistis: sed ei laus adscribenda est, a quo accepistis et velle,
et perficere quod merito laudaretur. Deum ergo per vos, et in vobis operantem glorificamus, 0126A qui
tantum ad hoc in vobis voluit glorificari, ut et vos redderet gloriosum. Qui nimirum cum sit mirabilis in
majestate sua, etiam in sanctis suis gloriosus apparere dignatur, ne solus habeat gloriam. Ipse nempe licet sit
sibi sufficiens ad omnem magnificentiam, quaerit tamen gloriam et in sanctis, non ut augeat sibi, sed ut suis
communicet. Novit autem qui sunt ejus: sed nobis non facile innotescunt, nisi cum ipse revelare dignabitur.
Scimus sane de qualibus scriptum est: In labore hominum non sunt, et cum hominibus non flagellabuntur
(Psal. LXXII, 5). Et quia vobis haec ipsa sententia non congruat, nihilominus modo cognoscimus. Scriptum
quoque est: Quem diligit Dominus corripit, flagellat autem omnem filium quem recipit (Prov. III, 12, et Hebr.
XII, 6). Flagellatum 0126B video et emendatum, et aliud suspicer quam unum esse ex filiis? Porro
correctionis vestrae clarum satis insigne tenemus, ipsam nunc paupertatem vestram. Nobilis revera titulus
paupertatis, quam ipse Deus ore commendans prophetico: Ego sum, ait, vir videns paupertatem meam
(Thren. III, 1). 0127A Super omnes regios thesauros hic vos titulus nobilitat amplius, et reddit illustrem.
2. Scio me ex Scriptura commemorasse superius, non esse laudandum hominem in vita sua. Verum
quomodo me possum cohibere a laude illius, qui post aurum abire jam desiit, et sperare contempsit in
pecuniae thesauris? De quali nimirum viro Scriptura sic loquitur: Quis est hic, et laudabimus eum? fecit 40
enim mirabilia in vita sua (Eccli. XXXI, 8, 9). An fortasse non est quidem laudandus homo in vita sua, quae
tentatio est super terram, nec ideo tamen laudandus non est, cum mortuus peccato vivit Deo? Vana quidem
laus et seductoria, qua laudatur peccator, in desideriis animae suae, in quo qui me beatificat, in errorem
inducit: sed non idcirco praedicanda, 0127B et multum commendanda non erit illius vita, qui dicere potest:
Vivo autem jam non ego, vivit vero in me Christus (Galat. II, 20). Cum ergo laudatur homo in quo jam vivit
non ipse, sed Christus, non in sua laudatur sed in Christi vita, ac per hoc non laudatur contra sententiam,
quae prohibet hominem laudari in vita sua.
3. Cur denique dignus meis laudibus non erit, quem sui quoque nominis Deus laude dignatur, dicente
David: Pauper et inops laudabunt nomen tuum? (Psal. LXXIII, 21.) Laudatur Job, quod sua patienter amisit:
et non laudabitur episcopus qui et libenter dimisit, et liberaliter distribuit? Non exspectavit mortem; quando
jam nec dare, nec retinere in sua haberet potestate: quod utique multi faciunt, quorum 0127C videlicet
testamentum nonnisi in mortuis confirmatur: sed adhuc inter spem vitae metumque positus mortis, vivens
libensque dispersit et dedit pauperibus, ut justitia ejus maneret in saeculum saeculi (Psal. CXI, 9). Numquid
et pecunia mensura similiter erat in saeculum saeculi? Bona ergo recompensatio justitiae pro pecunia, quando
pro eo quod teneri non poterat, id restitutum est quod feliciter maneat in aeternum. Melior est enim
incomparabiliter justitia, quam pecunia quod illa ditet et repleat arcam, haec animam. Denique sacerdotes
Dei induuntur justitia, et multo utique decentius et ditius, quam auro vel serico.
4. Sed gratias Deo, qui jam harum rerum in vobis gloriae transitoriae gloriosum est operatus contemptum,
0127D dum de animae periculo saluberrimum incussit metum. O mira circa vos divina clementia! Mortem
intentavit, ne inferret: formidare vos voluit, quam vos noluit experiri. Cum hoc fecit, quid effecit, nisi ne
vestra vobis essent chariora quam vos? Inter medullas artuum febris acuta saeviebat, et tardante sudore,
cruciatus vehemens in dies ingravescebat. 0128A Cumque jam foris membris frigescentibus calor
molestissimus introrsum se colligens, exhausta longa inedia viscera depasceret, pallidae interim mortis ante
oculos tristis versabatur imago. Et ecce tanquam de supernis vox emissa divinitus insonuerit: Ego sum, ego
sum qui deleo, non te, sed iniquitates tuas (Isai. XLIII, 25); mox ubi sacerdos Dei, ut pauper moreretur, sua
omnia pauperibus erogavit, coeperunt subito de intimis desperati jam sudoris inopinati fontes erumpere;
sicque animae pariter et corporis suo ordine salus utraque procedens, liquido monstravit in vobis adimpletum
quod in Scriptura sua pollicetur Deus: Ego occidam, et ego vivere faciam; percutiam, et ego sanabo, et non
est qui de manu mea possit eruere (Deut. XXXII, 39). Percussit carnem, ut anima sanaretur: 0128B occidit
24

