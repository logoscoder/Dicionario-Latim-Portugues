adeo ut vita nostra inferno appropinquaverit. Infelix ego homo, quis me liberabit de corpore mortis hujus?
(Rom. 0112B VII, 24.) quo utique sic premor, ut nisi quia Dominus adjuvit me, paulo minus habitasset in
inferno anima mea (Psal. XCIII, 17). Sub hoc onere gravatus gemebat qui dicebat: Quare posuisti me
contrarium tibi, et factus sum mihimetipsi gravis? (Job VII, 20.) Ubi dixit, Factus sum mihimetipsi gravis,
ostendit quod lex ipse sibi esset, nec alius hoc quam ipse sibi fecisset. Quod autem Deo loquens praemisit,
Posuisti me contrarium tibi; Dei se tamen non effugisse legem indicavit. Hoc quippe ad aeternam justamque
legem Dei pertinuit, ut qui a Deo noluit suaviter regi, poenaliter a se ipso regeretur; quique sponte jugum
suave et onus leve charitatis abjecit, propriae voluntatis onus importabile pateretur invitus.
0112C 6. Miro itaque modo aeterna lex fugitivum suum, et posuit sibi contrarium, et retinuit subjectum:
dum videlicet nec justitiae pro meritis legem evasit, nec tamen cum Deo in sua luce, in sua requie, in sua
gloria remansit; subjectus potestati, et submotus felicitati. Domine Deus meus, cur non tollis peccatum
meum, et quare non aufers iniquitatem meam (Ibid. 21), ut abjecta gravi sarcina propriae voluntatis, sub levi
onere charitatis respirem, nec jam servili timore coercear, nec mercenaria cupiditate illiciar, sed agar spiritu
tuo, spiritu libertatis, quo aguntur filii tui: qui testimonium reddat spiritui meo, quod et ego sim unus ex filiis,
dum eadem mihi lex fuerit quae et tibi; et sicut tu es, ita et ipse 0112D sim in hoc mundo? Hi siquidem qui
hoc faciunt, quod ait Apostolus, Nemini quidquam debeatis, nisi ut invicem diligatis (Rom. XIII, 8), procul
dubio sicut Deus est, et ipsi sunt in hoc mundo; nec servi aut mercenarii 31 sunt, sed filii. Itaque nec filii sunt
sine lege, nisi forte aliquis aliter sentiat propter hoc quod scriptum est: Justis non est lex posita (I Tim. I, 9).
Sed sciendum quod alia est lex promulgata a spiritu servitutis in timore, alia a spiritu libertatis data in
suavitate. Nec sub illa coguntur esse filii, nec sine ista patiuntur. Vis audire quia justis non est lex posita?
Non accepistis, inquit, spiritum servitutis iterum in timore. Vis audire quod 0113A tamen sine lege charitatis
non sint? sed accepistis, ait, spiritum adoptionis filiorum (Rom. VIII, 15). Denique audi justum utrumque de
se fatentem, et quod non sit sub lege, nec tamen sit sine lege. Factus sum, inquit, his qui sub lege erant,
quasi sub lege essem, cum ipse non essem sub lege; his qui sine lege erant, tanquam sine lege essem, cum
sine lege Dei non essem, sed in lege essem Christi (I Cor. IX, 21). Unde apte non dicitur: Justi non habent
legem; aut, Justi sunt sine lege: sed Justis non est lex posita; hoc est, non tanquam invitis imposita, sed
voluntariis eo liberaliter data, quo suaviter inspirata. Unde et pulchre Dominus: Tollite, ait, jugum meum
super vos (Matth. XI, 29). Ac si diceret: Non impono invitis, sed vos tollite si vultis. Alioquin non requiem,
0113B sed laborem invenietis animabus vestris.
7. Bona itaque lex charitas et suavis, quae non solum leviter suaviterque portatur, sed etiam servorum et
mercenariorum leges portabiles ac leves reddit, quas utique non destruit, sed facit ut impleantur, dicente
Domino: Non veni legem solvere, sed adimplere (Matth. V, 17). Illam temperat, istam ordinat, utramque
levigat. Nunquam erit charitas sine timore, sed casto; nunquam sine cupiditate, sed ordinata. Implet ergo
charitas legem servi, cum infundit devotionem; implet et mercenarii, cum ordinat cupiditatem. Porro timori
permixta devotio ipsum non annullat, sed castificat. Poena tantum tollitur, sine qua esse non potuit dum fuit
servilis; et timor manet in saeculum saeculi castus et filialis 0113C (Psal. XVIII, 10). Nam quod legitur,
Perfecta charitas foras mittit timorem (I Joan. IV, 18), poena intelligenda est, quae servili, ut diximus,
nunquam deest timori, illo scilicet genere locutionis, quo saepe causa ponitur pro effectu. Deinde cupiditas
tunc recte a superveniente charitate ordinatur, cum mala quidem penitus respuuntur, bonis vero meliora
praeferuntur, nec bona nisi propter meliora appetuntur. Quod cum plene per Dei gratiam assecutum fuerit,
diligetur corpus, et universa corporis bona tantum propter animam, anima propter Deum, Deus autem propter
se ipsum.
8. Verumtamen quia carnales sumus, et de carnis concupiscentia nascimur, necesse est cupiditas vel
0113D amor noster a carne incipiat: quae si recto ordine dirigitur, quibusdam suis gradibus duce gratia
proficiens, spiritu tandem consummabitur: quia non prius quod spirituale, sed quod animale, deinde quod
spirituale; et prius necesse est portemus imaginem terrestris, deinde coelestis (I Cor. XV, 46-49). In primis
ergo diligit se ipsum homo propter se. Caro quippe est, et nil sapere valet praeter se. Cumque se videt per se
non posse subsistere, Deum sibi quasi necessarium incipit per fidem inquirere et diligere. Diligit itaque in
secundo gradu Deum, sed propter se, non propter ipsum. At vero cum ipsum coeperit occasione propriae
necessitatis colere et frequentare cogitando, legendo, orando, obediendo, quadam hujuscemodi familiaritate
paulatim sensimque 0114A Deus innotescit, consequenter et dulcescit; et sic gustato quam suavis est
Dominus, transit ad tertium gradum, ut diligat Deum, non jam propter se, sed propter ipsum. Sane in hoc
gradu statur, et nescio si a quoquam hominum quartus in hac vita perfecte apprehenditur, ut se scilicet homo
diligat tantum propter Deum. Asserant hoc si qui experti sunt: mihi, fateor, impossibile videtur. Erit autem
procul dubio cum introductus fuerit servus bonus et fidelis in gaudium Domini sui, et inebriatus ab ubertate
domus Dei. Quasi enim ebrius, miro quodam modo oblitus sui, et a se penitus velut deficiens, 32 totus perget
in Deum, et deinceps adhaerens ei unus spiritus erit.
9. Arbitror hoc prophetam sensisse cum diceret: 0114B Introibo in potentias Domini; Domine, memorabor
justitiae tuae solius (Psal. LXX, 16). Sciebat profecto cum introiret in spirituales potentias Domini, exutum
se iri universis infirmitatibus carnis, ut jam nil de carne haberet cogitare, sed totus in spiritu memoraretur
19

