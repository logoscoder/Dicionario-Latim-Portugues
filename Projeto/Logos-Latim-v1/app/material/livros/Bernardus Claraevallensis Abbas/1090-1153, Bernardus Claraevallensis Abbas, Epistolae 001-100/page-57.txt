90
EPISTOLA LXXXIX. AD EUMDEM. Scriptionis brevitatem excusat praetextu sacri temporis,
cui potius silentium competat: item professionis et ruditatis, ut docendi munus usurpare non audeat.
1. Indignaris forsitan, vel, ut temperantius dicam, miraris, quod pro longiori epistola, quam a nobis
speraveras, tam brevem chartulam receperis. Sed memento juxta virum Sapientem, omnia sub coelo tempus
habere: et tempus quidem loquendi, et tempus esse tacendi (Eccle. III, 1, 7). Quando autem suum tempus
silentium habebit, si hos etiam 0220B sacros dies Quadragesimae nostra sibi vindicat confabulatio? Eaque
ipsa tanto occupatior, quanto laboriosior; dum non quidem praesentes alterutrum dicere leviter valemus quae
volumus, sed absentibus necesse est nobis invicem diligenter dictare, quae vel petimus ab invicem, vel
petimur. Dum vero absens cogito, dictito, scriptito, mittoque quod praesens legas; rogo ubi otium, ubi silentii
quies? Sed haec, inquies, omnia facere potes in silentio. Mirum si ex sententia hoc respondeas. Quantus enim
tumultus est in mente dictantium, ubi multitudo perstrepit dictionum, ubi orationum varietas et diversitas
sensuum concurrit; ubi saepe respuitur quod occurrit, et requiritur 0220C quod excidit: ubi quid pulchrius
secundum litteram, quid consequentius juxta sententiam, quid planius propter intelligentiam, quid utilius ad
conscientiam, quid denique, cui, vel post, vel ante ponatur, intentissime attenditur; multaque alia quae a
doctis in hujusmodi curiosius observantur? Et tu in hoc mihi dices esse quietem? tu hoc, etiamsi lingua sileat,
silentium nominabis?
2. Quanquam non solum temporis, sed nec meae 96 professionis est, huic rei operam dare quam postulas,
nec possibilitatis adimplere quod optas. Siquidem vel monachi quod esse videor, vel peccatoris 0221A quod
sum, officium non est docere, sed lugere. Indoctus quoque (quod et vere me fateor esse) si praesumat docere
quod nescit, nihil indoctius agit. Docere itaque nec indocto est in promptu, nec monacho in ausu, nec
poenitenti in affectu. Sed et propter hoc elongavi fugiens, et maneo in solitudine, et cum propheta proposui
custodire vias meas, ut non delinquam in lingua mea (Psal. XXXVIII, 2), quoniam juxta eumdem
Prophetam: Vir linguosus non dirigetur super terram (Psal. CXXXIX, 12); et secundum aliam scripturam:
Mors et vita in manibus (Prov. XVIII, 21). Silentium autem, dicento Isaia, cultus justitiae est (Isa. XXXII,
17); et, Bonum est, ut docet Jeremias, exspectare salutare Dei cum silentio (Thren. III, 26). Ad hunc ergo
justitiae 0221B cultum, hanc omnium virtutum matrem, nutricem, custodem, ne penitus videar negare quod
petiisti; et te, et quicunque tuis similes proficere cupiunt in virtutibus, invito et provoco, etsi non verbo
doctrinae, certe mei silentii exemplo, ut vel silendo doceam te silere, qui loquendo compellis me docere quod
nescio.
3. Sed quid ego facio? Mirum si non rides, quod ego qui multiloquium tantopere damnare videor, in tam
multa verba tam loquaciter jam progredior; et dum cupio tibi commendare silentium, contra silentium per
multiloquium pugno. Guerricum nostrum , de cujus conversatione et poenitentia consolari desideras,
quantum ex fructibus ejus perpendimus, noveris Deo digne conversari, dignosque poenitentiae 0221C facere
fructus. Libellum autem, quem a me exigis, penes me modo non habeo. Quidam enim amicus noster eodem
zelo, quo tu flagitas, diu est quod apud se illum detinet. Sed ne tuae pietatis [al., benignitatis] petitionem
abire patiar omnino frustratam, alium nuper a me editum, in Laudibus Virginis matris, tibi transmitto: quem,
quia ejus exemplar non teneo, rogo ut quantocius ad me remittas; vel, si maturius adveneris, ipse deferas
tecum.
91

EPISTOLA XC. AD EUMDEM. Amori sincero non opus esse prolixis litteris, aut multis verbis:
seque e valetudine propemodum desperata convalescere.

0221D 1. Breves brevibus reddidi litteras, occasionem utique breviter rescribendi de tuarum brevitate
libenter accipiens. Et vere quid juvat veras, et, ut veraciter loqueris, aeternas amicitias vanis atque transitoriis
jactitare verbulis? Quantalibet versuum diversitate, verborum multiplicitate, scriptorum varietate tuam mihi
charitatem ostentare seu commendare coneris, minus certe sentio te exprimere 0222A quam diligis, idemque
tu de me sentiendo non falleris. Cum tuae litterae in manus nostras venerunt, te in corde nostro qui eas
miseras, invenerunt. Has quoque nostras nec me sine te scribere certus sum, nec te sine me confido lecturum.
Laboramus quidem uterque ad alterutrum scriptitando, fatigantur et nuntii alterius ad alterum scripta
portando: sed nunquid spiritus gravantur amando? Cessent igitur quae absque labore non possunt actitari; et
illud frequentetur, quod quanto attentius satagitur, tanto minus constat laborari. Quiescant, inquam, a
dictando ingenia, labia a confabulando, a scribendo digiti, a discurrendo nuntii: non autem quiescant corda
die ac 97 nocte meditari in lege Domini, quae est charitas. A quo negotio quanto 0222B quietiores sumus,
tanto minus quiescimus: quantoque occupatiores sumus in illo, tanto nos quietiores sentimus ex illo.
Amemus, et amemur; in altero nobis, in altero nostris consulentes. Nam quos amamus, in ipsis profecto
requiescimus; a quibus autem amamur, ipsis nos in nobis requiem paramus. Porro amare in Deo, charitatem
habere est: studere vero propter Deum amari, charitati servire est.
2. Sed quid ego facio? Ego promissor brevitatis, jam tenebor prolixitatis exhibitor. Si de fratre Guerrico
desideras, imo quia desideras scire, sic currit non quasi in incertum, sic pugnat non quasi aerem verberans.
Sed quoniam scit neque pugnantis esse, neque currentis, sed miserentis Dei; ipsum 0222C rogat a te orari pro
57

