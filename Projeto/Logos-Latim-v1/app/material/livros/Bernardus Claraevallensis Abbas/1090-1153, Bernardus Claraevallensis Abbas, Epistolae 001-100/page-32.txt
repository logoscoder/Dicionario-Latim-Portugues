44

EPISTOLA XLIV. AD EUMDEM. Unde supra.

0148D
Videtis certe quantum praesumam de vestra benevolentia: 0149A ut nec crebra impetratio preces finiat, et
toties exauditus, rursum accedere precator importunus non verear. Magna quidem praesumptio; sed non
meretur indignationem, quoniam de charitate, non de temeritate descendit. Meminit, nisi fallor, 53 vestra
Paternitas, quod dudum Trecis querelas universas, quas pro Ecclesia Senoina adversus Molismenses
monachos ante habueratis, pro amore Dei et nostro penitus omisistis. Et ecce iidem monachi conqueruntur,
quod nescio quas novas, et, ut ipsi aiunt, indebitas vobis consuetudines in praedicta Ecclesia vindicetis.
Obsecro ergo et ipsas dimitti, confidens me, ne hac quidem vice passurum repulsam: ut qui jam de majoribus
merui non repelli, in obtinendis minoribus non confundar Valete 0149B .
45
EPISTOLA XLV AD LUDOVICUM REGEM FRANCORUM. Cistercienses Ludovicum
regem, Parisiensi episcopo infestum ac injurium, graviter ac libere redarguunt, causam illius apud
pontificem Romanum acturi, si rex a male coeptis non destiterit.
Eximio regi Francorum LUDOVICO, STEPHANUS abbas Cisterciensis, totusque conventus abbatum et
fratrum Cisterciensium, salutem, sospitatem, et pacem in Christo Jesu.
0150A 1. Rex coeli et terrae regnum vobis in terra donavit, donaturus et in coelo, si id quod accepistis,
juste et sapienter administrare studueritis. Hoc est quod vobis optamus, et pro vobis oramus; ut et hic
fideliter, et illic feliciter regnetis. Caeterum vos quonam consilio eisdem nostris pro vobis orationibus (quas,
si recolitis, olim tam humiliter requisistis) modo tam acriter repugnatis? Qua enim jam fiducia manus pro
vobis levare praesumimus ad Sponsum Ecclesiae, quam ita, et sine causa (ut putamus), ausu inconsulto
contristatis? Gravem siquidem adversum vos apud eumdem Sponsum et Dominum suum querimoniam
deponit, dum quem acceperat defensorem, sustinet oppugnatorem. Attenditis jam cui ex hoc infensum vos
redditis? Non utique episcopo Parisiensi 0150B , sed Domino paradisi; et quidem terribili, et ei qui aufert
spiritum principum (Psal. LXXV, 12, 13). Ipse quippe est qui ad episcopos dicit: Qui vos spernit, me spernit
(Luc. X, 16).
2. Haec ita vobis et pro vobis audacter quidem, sed amanter intimare curavimus: monentes et rogantes per
illam invicem amicitiam nostram et fraternitatem, cui vos satis dignanter sociastis, sed nunc ipsam graviter
laesistis, quatenus a tanto malo citius desistatis. Alioquin si non meremur exaudiri, sed contemnimur, et nos
fratres, et amici vestri, et 0151A qui quotidie oramus pro vobis et filiis vestris et regno; ex hoc jam noveritis
parvitatem nostram, in quibus valuerit, non posse deesse Ecclesiae Dei, et ministro ejus, venerabili videlicet
patri et amico nostro episcopo Parisiensi: qui nostram adversus vos humilitatem interpellans, nostras pro se
ad dominum Papam jure fraternitatis litteras requisivit. Verum nos justum ducentes his prius litteris vestram
Excellentiam convenire, praesertim quia idem episcopus per manum omnium Religiosorum 0152A se ad
justitiam offert, si tamen prius (quod quidem eadem ipsa justitia videtur exigere) res ei suae injuste ablatae
restituantur: ejus interim petitioni differendo supersedimus. Et siquidem Deo inspirante placuerit vobis
nostris precibus aurem inclinare, nostro consilio studioque pacem cum episcopo, imo cum Deo reformare;
parati sumus hujus rei gratia fatigari usque ad vos, quocunque vobis placuerit: sin autem, nos amicum audire,
et Dei sacerdoti obedire necesse est. Valete.
46
54 EPISTOLA XLVI. AD DOMINUM PAPAM HONORIUM II. Unde supra. â€”
Conqueruntur apud Pontificem, quod relaxatione interdicti subreptitie obtenta, Rex Galliae jam pridem
pronus ad pacem, factus sit obstinatior.
0153A
Summo Pontifici HONORIO, pauperum Christi abbates, HUGO de Pontiniaco, et BERNARDUS de
Clara-Valle, quidquid potest peccatorum oratio.
Lacrymabilem episcoporum, imo totius Ecclesiae querimoniam, nos quoque ejus filii, si tamen digni,
dissimulare non possumus. Quae vidimus loquimur. Magna siquidem nos necessitas de claustris ad publicum
traxit: ubi et quod loquimur vidimus. Tristes vidimus, tristes et loquimur: honorem Ecclesiae, Honorii
tempore non minime laesum. Jam Regis flexerat 0153B iram humilitas, vel potius constantia episcoporum:
cum ecce a summo Pontifice summa superveniens auctoritas, heu! dejecit constantiam, superbiam statuit.
Scimus quidem id a vobis per mendacium fuisse subreptum (quod ex vestris litteris palam datur adverti), ut
everti tam justum tamque necessarium interdictum juberetis. Sed nunquid non vel tandem deprehenso
mendacio, mentitam se sentiet iniquitas sibi, et non tantae utique majestati? Est autem quod miramur,
quanam ratione judicatum sit de parte, adjudicatum absenti. Quod quidem non temeraria praesumptione
reprehendimus, sed filiali amore paterno cordi suggerimus, quantum ex hoc et superbit impius, et incenditur
pauper. Caeterum 0153C quandiu illum pati, quantumve huic compati debeatis; non est nostrum praescribere
vobis: vos vestra hinc potius, dulcissime Pater, viscera consulite. Valete.
32

