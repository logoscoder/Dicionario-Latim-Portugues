Fateor, aliquantum in illos propter te, mi Fulco, modum nostrae parvitatis excessi; dum tuam de illis cupio
palliare verecundiam, temperare culpam. Omitto ergo illos, ne non tam reprehensioni, quam reprehensori
juste indignentur; nec tam de sua correctione cogitent, quam mihi de praesumptione calumnientur. Non
Ecclesiae principem, sed puerum scholarem objurgare suscepi, qui nesciat indignari, non norit irasci. Nisi
forte et tu sensu, non malitia parvulus, idipsum 0085A mihi calumnieris, et dicas: Imo quid mihi et ipsi? quid
ad illum de peccato meo? Nunquid ego sum monachus? Et ad hoc, fateor, quod respondeam non habeo; nisi
quod confisus sum tum de tua, quam in te credidi, ingenita mansuetudine, tum de Dei charitate, qua et in
principio epistolae excusasse me memini. Ejus zelo tantum tui erroris misertus, tantum tuae miseriae
compassus sum, quatenus supra modum et morem meum de te non meo me intromiserim. Gravis lapsus tuus
ac miserabilis casus provocavit me ut hoc praesumpserim. Quem enim coaetaneorum tuorum me vidisti
arguere? cui vel brevissimas aliquando litteras direxisse? Non tamen quod omnes caeteros sanctos putaverim,
aut nihil in eis reprehensione dignum 0085B invenerim.
9. Cur ergo, inquis, singulariter me reprehendis, cum et in aliis videas quod justius forsitan reprehendere
possis? Ad quod ego: Propter singularitem erroris tui, propter immanitatem peccati tui. Nam etsi 12 plerique
alii perdite vivunt, etsi inordinati et indisciplinati sunt; nondum tamen ordinem aut disciplinam professi sunt.
Sunt quidem peccatores, sed non praevaricatores. Tu vero quantumlibet modeste et honeste vivas; si caste, si
sobrie, si omnino religiose te habeas: Deo tamen minus accepta est tua religio, quam deturpat voti
praevaricatio. Idcirco, charissime, ne te tuis coaetaneis compares, a quibus professio te separat; nec respectu
saecularium de tua tibi forte paulo graviori 0085C continentia blandiaris, cum tibi Dominus dicat: Utinam te
calidum aut frigidum invenissem. Hic ostenditur aperte, quia minus Deo tepidus places, quam si vel quales
illi sunt, frigidus esses. Illos utique Deus patienter exspectat de frigore quandoque ad calorem proficere, te
vero indignans advertit de calore jam in teporem defecisse. Et quia tepidum te inveni, incipiam, inquit, te
evomere ex ore meo (Apoc. III, 15, 16). Et merito, quia tu ad tuum vomitum redisti, quia tu ejus gratiam
evomuisti.
10. Heu! quomodo Christum tam cito fastidis de quo scriptum est: Mel et lac sub lingua ejus? (Cant. IV,
11.) Miror, quod ad gustum cibi dulcissimi nausearis; si tamen gustasti quam dulcis est Dominus. 0085D Aut
certe nondum gustasti, et nescis quid sapit Christus; ideoque non appetis inexpertum: aut si gustasti, et dulce
non sapuit, sanum non habes palatum. Ipse quippe Dei est sapientia, quae ait: Qui comedit me, adhuc esuriet;
et qui bibit me, adhuc sitiet (Eccli. XXIV, 29). Sed quomodo potest esurire vel sitire Christum, plenus
quotidie siliquis porcorum? Non potes bibere simul calicem Christi, et calicem daemoniorum (I Cor. X, 20).
Calix daemoniorum superbia est, calix daemoniorum detractio et invidia est, calix daemoniorum crapula et
ebrietas est; quae cum impleverint vel mentem vel ventrem tuum, Christus in te non invenit locum. Non
mireris quod dico. In domo avunculi tui non potes inebriari 0086A ab ubertate domus Dei. Cur, inquis? Quia
domus deliciarum est. Quomodo ignis et aqua simul esse non possunt, sic spirituales et carnales deliciae in
eodem se non patiuntur. Ubi crapulam ructantis inter pocula senserit Christus, vina sua, dulciora super mel et
favum, menti propinare non dignatur. Ubi curiosa ciborum diversitas, ubi divitis supellectilis discolor
varietas oculos pariter pascit et ventrem, coelestis panis jejunam deserit mentem. Eia laetare, juvenis, in
adolescentia tua, ut decedente pariter cum aetate temporali laetitia, succedat quae te absorbeat aeterna
tristitia. Sed absit hoc ab adolescentulo nostro, avertat hoc Deus a puero suo. Quin potius disperdat Dominus
universa labia dolosa eorum qui tibi tale concilium donant, qui dicunt 0086B tibi quotidie, Euge, euge; et
quaerunt animam tuam. Hi sunt cum quibus habitas, quorum prava colloquia [al. concilia] adolescentis bonos
mores corrumpunt.
11. Sed quamdiu jam non exis de medio eorum? Quid facis in urbe, qui claustrum elegeras? quid tibi cum
saeculo, qui saeculum spreveras? Funes ceciderunt tibi in praeclaris, et tu opibus inhias terrenis? Si vis
habere simul et haec et illa, breviter tibi respondebitur: Memento, fili, quia recepisti bona in vita tua (Luc.
XVI, 25). Recepisti dixit; non, Rapuisti: ne etiam de hoc tibi frustra blandiaris, quod tuis contentus, aliena
non rapias. Verumtamen quae sunt illa tua? Beneficia Ecclesiae? Recte. Quia surgis ad vigilias, vadis ad
missas, horis chorum 0086C nocturnis diurnisque frequentas; bene facis. Sic Ecclesiae praebendam gratis
non accipis. Dignum est ut qui altario deservit, de altario vivat. Conceditur ergo tibi, ut si bene deservis, de
altario vivas; non autem ut de altario luxurieris, ut de altario superbias, ut inde compares tibi frena aurea,
sellas depictas, calcaria deargentata, varia griseaque pellicea a collo et manibus ornatu purpureo diversificata.
Denique quidquid praeter necessarium victum ac simplicem vestitum de altario retines, tuum non est; rapina
est, sacrilegium est. Orabat quidem sapiens tantum victui suo tribui necessaria non superflua (Prov. XXX, 8).
13 Habentes, ait Apostolus, victum et vestitum (I Tim. IV, 8); non, Victum et ornatum. Et quidam alius
0086D sanctus: Si dederit, inquit, mihi Dominus panem ad manducandum, et vestimentum quo operiar (Gen.
XXVIII, 20). Nota, quo operiar. Sic ergo et nos contenti simus vestimentis quibus operiamur, non quibus
lasciviamus, non quibus superbiamus, non quibus mulierculis vel simulari, vel placere studeamus. Sed hoc
faciunt, inquis, cum quibus habito; si non facio quod caeteri, de singularitate notabor. Propterea, inquam, exi
de medio eorum. ne aut in urbe notabiliter vivas, aut exemplo pereas aliorum.
7

