37
EPISTOLA XXXVII. AD THEOBALDUM COMITEM CAMPANIAE. Miratur se in causa
Humberti justa et aequa petentem pati repulsam: monetque intuitu supremi Judicis misero non neget
opem et misericordiam
0143B
Laudabili principi THEOBALDO, BERNARDUS eorum qui in Clara-Valle sunt, servorum Dei inutilis
servus, sospitatem et pacem.
1. Quod de nostra infirmitate vos audivi fuisse 0144A sollicitum, non mediocriter gratum habeo. In hoc
quippe dum vestram erga me agnosco dignationem, Deum quoque vos diligere non dubito. Quando enim
tantillum tantus vel nosse dignaremini, nisi propter Deum? Cum ergo constet quod diligitis Deum, et me
propter ipsum; miror quomodo ad unam Dei fiducia praesumptam petitiunculam, nec injustam, ut puto, nec
irrationabilem, a vobis tamen repulsus sum. Si aurum, si argentum, vel quodcunque hujusmodi quaesissem;
vere, prout de vobis confido, sine dubio accepissem. Sed quid dico, quaesissem? Nam etiam non quaerens,
jam plurima vestrae largitatis beneficia suscepi. Hoc autem unum, quod non mei, sed Dei causa, nec tam
mihi, quam vobis a vobis postulavi, 0144B quid causae exstitit, quod accipere non merui? Quid enim?
ergone judicatis indignum vel mihi ad petendum, vel vobis ad praebendum, ut homini christiano, quantolibet
apud vos crimine accusato, postquam se purgavit, faciatis misericordiam? Aut certe, si non creditis quod
plene se purgaverit, quia hoc in curia vestra non fecit; ejusdem rursus vos in vestri praesentia recipiatis
satisfactionem, et sic consequatur indulgentiam.
0145A 2. An ignoratis quis minetur: Cum accepero tempus, ego justitias judicabo? (Psal. LXXIV, 3.)
Quod si justitias, quanto magis injurias? An non timetis quod rursum scriptum est: Quia in qua mensura
mensi fueritis, remetietur vobis? (Matth. VII, 2.) An nescitis quia quam facile vos Humbertum, tam facile,
imo incomparabiliter facilius Deus Theobaldum (quod absit!) exhaeredare possit? Et quidem in talibus, ubi
culpa tam aperta atque inexcusabilis esse videtur, quatenus nulla nisi cum justitiae periculo misericordiae
occasio relinquatur; etiam tunc tremens et dolens vindicem vos exhibere debetis 50; magis videlicet officii
compulsus necessitate, quam vindicandi libidine. Ubi autem objectum crimen, aut minus certum esse
cognoscitur, aut excusandum 0145B suscipitur; hoc non solum non renuere, sed et libentissime debetis
amplecti, laetus nimirum quod salva justitia, pietas vestra locum invenerit. Ecce hoc secundo vestrae
supplico Eximietati, ut sicut Deum vobis vultis misereri, ita vos Humberto misereamini: sive illa vobis
promissione dominica blandiente: Beati misericordes, quoniam ipsi misericordiam consequentur (Matth. V,
7); sive illa vos comminatione terrente: Judicium sine misericordia illi qui non fecerit misericordiam (Jacobi
II, 13). Valete.
38

EPISTOLA XXXVIII. AD EUMDEM. Unde supra.

0145C Pio principi THEOBALDO, BERNARDUS abbas de Clara-Valle, salutem et orationes.
1. Valde timeo ne occupatissimis auribus vestris, crebris interpellationibus meis praesumptuosius me
ingerendo molestus fiam. Sed quid faciam? Si vos offendere timeo, saepius ad vos scriptitando; quanto magis
Deum, cui utique magis timoris debeo, timendum est mihi, ne offendam non interpellando pro misero? Alias
autem indulgeat mihi Benignitas vestra, quia non possum non misereri illius miseri, pro quo jam en et alia
vice importunus forsitan precator accessi, Humberti videlicet mendici et pauperis, et hoc facti de divite, quod
est infelicius. Non possum non compati viduae et orphanis, sed vivo orbatis patre, quod est miserabilius.
Gratias ago 0145D vobis pro gratia, quam de hac re in oculis vestris invenire merui, et quod ipsius Humberti
pro se dignanter acquievistis veram suscipere defensionem, et quod falsam adversus ipsum justissime
repulistis accusationem. Illud autem quod ad consummandum pietatis opus, reddendam uxori et liberis ejus
suam haereditatem benignissime disposueratis; satis 0146A mirari non possum quid impedierit, ut tam pium
verbum vestrum necdum factum consecutum sit.
2. Et quidem in aliis principibus si quando verbum levitatis, aut etiam falsitatis deprehendimus, nec
novum, nec mirum reputamus. At vero apud comitem Theobaldum Est et Non nequaquam omnino patienter
audimus: cui, ut dicitur, simpliciter dicere, jurare est; et leve mendacium, grave perjurium imputatur. Inter
plurima quippe virtutum insignia, quae vestram plurimum nobilitant dignitatem, et vestrum per orbem clarum
reddunt et celebre nomen, praecipue laudatur in vobis veritatis constantia. Quis ergo suo vel hortatu, vel
consilio tantum robur firmissimi pectoris vestri enervare tentavit? quis, inquam, veritatis in vobis tam
sanctum, tam 0146B eximium, tam omnibus imitabile principibus propositum evellere sua fraude conatus
est? Fallaciter, non veraciter vos diligit, fraudulenter et non fideliter vobis consulit, qui tam gloriosam de
veritate famam vestram obnubilare sua cupiditate contendit: dum verbum quod os vestrum locutum est, et
verbum Deo placitum, vobis dignum, pie justum, ac juste pium, evacuare, nescio qua malitia, nocendo
pauperi satagit. Obsecro vos per misericordiam Dei, ut eamdem vos consequamini, cavete ne superbiat
impius, unde incenditur pauper: et hoc potius agite, quatenus promissionis vestrae veritas compleatur; qua
primum quidem domino Norberto, deinde etiam nobis pollicitus estis, restituturum vos Humberti 0146C
haereditatem ejus et uxori, et filiis. Valete.
30

