avaritiam, ut justitiae viveretis. Sic vivificato et sanato, quid sperandum est, nisi ut jam non sit qui vos de
manu Dei possit eruere? si tamen evangelicum illud consilium observare non negligitis; Ecce sanus factus
es, jam noli peccare, ne deterius aliquid tibi contingat (Joan. V, 14). Quod videlicet idcirco praemonet pius
Pater, quia non vult ut contingat: quippe qui non vult mortem peccatoris, sed magis ut convertatur et vivat. Et
merito. Quae enim utilitas in sanguine peccatoris? non enim infernus confitebitur Deo, neque mors laudabit
eum: sed vos qui vivitis, benedictis Domino, et dicitis: Non moriar, sed vivam et narrabo opera Domini; et
illud: Impulsus eversus sum ut caderem, et Dominus suscepit me (Psal. CXVII, 17, 13).
24

41 EPISTOLA XXIV. AD MAGISTRUM GILLEBERTUM UNIVERSALEM, EPISCOPUM
LONDONIENSEM. Laudat Gillebertum, quod factus episcopus paupertatem colat.

0128C
Longe satis exiit sermo quem fecisti, et magnum dedit suavitatis odorem, ad quoscunque potuit pervenire.
Exstincta est avaritia; cui non suave redoleat? charitas regnat; cui dulce non sapiat? quando hoc cognoscunt
omnes quia vere sapiens sis, qui sapientiae hostem maximum contrivisti: hoc certe et tuo sacerdotio dignum
et nomine. Tali profecto decebat specialem [al. spiritualem] tuam philosophiam clarescere testimonio, hoc
praeclara illa tua 0128D studia fine compleri. Vera illa et indubitata sapientia est, quae turpia lucra
contemnit, et indignum sibi judicat eodem cum idolorum servitute contubernio frui. Non magnum fuit
magistrum Gillebertum episcopum fieri: sed episcopum Londoniensem pauperem vivere, id plane
magnificum. Nec enim tanto nomini quidquam augere 0129A gloriae potuit sublimitas dignitatis: auxit autem
plurimum humilitas paupertatis. Pauperiem aequo animo ferre, virtus sapientiae est; sponte appetere,
sapientiae laus est. Laudatur denique et admirabilis praedicatur, qui post aurum non abiit; qui vero et abjecit,
plus nihil merebitur? Nisi quod vigil ratio mirandum minime ducit, si sapiens sapienter agit, et ille sapiens
qui in cunctis hujus mundi sapientium litteris et studiis ludens, omnem quoque studuit et potuit divinam
quodammodo revocare et renovare Scripturam. Quid enim? Dispersisti, dedisti pauperibus, sed pecuniam.
Quid vero pecunia est ad illam quam pro ea commutasti justitiam? Justitia, inquit, ejus manet in saeculum
saeculi (Psal. CXI, 9). Num ita et pecunia? Quaestuosum sane honestumque 0129B commercium, illam quae
praeterit, pro illa dare quae permanet. Sic semper tibi negotiari detur, bone et omni laude prosequende
magister. Superest ut laudabile principium condignum consequatur finem, et cauda hostiae capiti
conjungatur. Benedictionem tuam libenter accepimus, praesertim quod tanta tuae hujus perfectionis fuerit
cumulata jucunditate. Latorem epistolae, etsi pro seipso satis commendabilem, tamen etiam pro me vestrae
magnificentiae esse cupio commendatum. Est siquidem mihi pro sua honestate et religiositate charissimus.
25
EPISTOLA XXV. AD HUGONEM, ROTOMAGENSEM ARCHIEPISCOPUM. Hortatur
Hugonem, ut apud suos Rotomagenses patiens simul ac pacificus esse studeat: zelum quoque discretione
moderetur.
0129C
1. Si diei malitia invalescit, non praevaleat; si turbat, non perturbet. Mirabiles elationes maris, sed
mirabilior in altis Dominus. Benigne, si non dissimulas, egit tecum usque adhuc superna miseratio, pater
illustris. Provida namque dispensatione, non prius praefectus es malis, quam sociatus bonis, quorum 42
consortio et exemplo bonus fieres, et sic postmodum etiam inter malos vivere bonus posses. Et quidem inter
bonos bonum esse, salutem habet; inter malos vero, et laudem. Illud tantae facilitatis est, quantae et
securitatis: hoc tantae virtutis, quantae et difficultatis. Quale nempe est istud, tangere picem, et non inqui ari
ex ea; in igne sine laesione 0129D versari, et in tenebris absque caligine? Palpabant quondam tenebras
Aegyptii, cum tamen de populo 0130A Dei Scriptura dicat: Ubicunque Israel erat, lux erat (Exod. X, 23).
Erat David verus Israelita, et ideo caute dicebat se habitare non in Cedar, sed cum habitantibus Cedar (Psal.
CXIX, 5), tanquam qui semper habitaret in lumine, licet ipsi fuerit cum habitantibus Cedar corporalis
cohabitatio. Unde et arguit quosdam non veros Israelitas, quod commisti inter gentes didicerint opera eorum,
et factum sit illis in scandalum (Psal. CV, 35, 36).
2. Dico ergo: sufficiebat tibi apud Cluniacenses custodire innocentiam, sicut scriptum est, Cum viro
innocente innocens eris (Psal. XVII, 26). Porro apud Rotomagenses [al. Rotomagum] opus est patientia,
quemadmodum docet Apostolus: Servum Dei, inquiens, non oportet litigare, sed magis patientem esse ad
omnes (II Tim. II, 24); nec solum patientem, qui nolit vinci a malo, sed et pacificum, qui vincat in bono
malum: alterum, ut malos portes; alterum, ut et quos sustines, sanes. In patientia tua possides animam tuam
(Luc. XXI, 19): sed sis etiam pacificus, ut et commissas tibi possideas. Quae tanta gloria quam dicere posse:
Cum his qui oderunt pacem, eram pacificus? (Psal. CXIX, 7.) Esto ergo patiens, quia es cum malis: esto
pacificus, quia praees malis. Habeat charitas zelum, sed adhibeat pro tempore modum severitas. Censura
quidem nunquam remissa, intermissa tamen plerumque plus proficit. Vigor justitiae semper fervidus, sed
nunquam praeceps. Sicut non omne quod libet, licet; sic non omne quod 0130C licet, statim etiam expedit.
Haec melius me ipse nosti, ideoque supersedeo. Orari pro me instanter postulo, quia incessanter pecco.
25

