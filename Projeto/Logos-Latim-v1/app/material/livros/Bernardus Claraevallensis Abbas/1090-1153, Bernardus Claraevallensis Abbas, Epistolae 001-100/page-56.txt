deorsum, pedibusque sursum erectis, praeter humanum usum stant manibus vel incedunt, et sic in se omnium
oculos defigunt. Non est hic ludus puerilis, non est de theatro, qui femineis foedisque anfractibus provocet
libidinem, actus sordidos repraesentet: sed est ludus jucundus, honestus, gravis, spectabilis, qui coelestium
spectatorum delectare possit aspectus. Hoc casto 0217D et religioso ludo ludebat qui dicebat: Spectaculum
facti sumus Angelis et hominibus (I Cor. IV, 9). Hoc ludo et nos interim 94 ludamus, ut illudamur,
confundamur, humiliemur, donec veniat qui potentes deponit, et exaltat humiles; qui nos laetificet, glorificet,
in aeternum exaltet.
89
EPISTOLA LXXXVIII AD EUMDEM. Se multis occupationibus impeditum, hactenus non
potuisse votis ejus satisfacere; cogique etiam modo parcius scribere. Opusculum quoddam suum edi in
publicum vetat, nisi recognitum.
1. Omitto nunc imperitiam meam, taceo professionis 0218A humilitatem, seu humilitatis professionem,
nec jam obtendo vel loci, vel nominis mei non dico abjectionem, sed mediocritatem: quia quidquid tale
dixero, tu hoc non necessariam excusationem, sed dilatoriam occasionem nominabis, qui meam, ut mihi
videbatur, justam verecundiam, pro tuo libitu nunc indiscretionem, nunc falsam humilitatem, nunc etiam
veram superbiam interpretaris. Horum itaque, quia tibi in dubium venire possunt, nihil assero. Illud autem
simpliciter tuae dilectioni intimo, quod indubitanter te credere volo: toto scilicet hoc tempore, ex quo tuus
nuntius, non is, sed alius recessit a me, nullum mihi omnino fuisse otium ad id quod poscis idoneum, tum
propter dierum malitiam, tum propter noctium brevitatem. Sed et nunc 0218B quoque ita me novissimae tuae
litterae occupatissimum invenerunt, ut ipsas etiam occupationem causas pro mei excusatione longum fuerit
mihi scribere tibi. Vix quippe illas tuas inter prandendum (nam illa hora mihi primum redditae sunt)
perlegere potui. Vix has meas quantulascunque furtim, raptim, anticipatis horis, breviter succincteque
rescripsi. Quarum quidem brevitatem an aequo animo feras, tu videris.
2. Ego enim, ut verum fatear, propter te, mi Ogeri, ipsis curis meis compellor irasci, quanquam in his teste
conscientia, soli charitati cupiam deservire: cujus profecto imperio, quia sapientibus et insipientibus debitor
sum, ipsa sola facere potuit, ut necdum tibi potuerim satisfacere. Quid ergo? 0218C charitas tibi denegat
quod tu petis ex charitate? Petisti, quaesisti, pulsasti; et charitas te frustrata est. Quid mihi indignaris? Si vis,
si audes, irascere charitati. De qua namque praesumis impetrare quod postulas, ipsa prohibente fit ne
impetres. Et ecce jam longum causatur sermonem, et tibi indignatur qui cogis. Non quod sibi displiceat zelus
quo id facis; quippe quem et ipsa donavit tibi: sed vult te illum habere secundum scientiam, ut cautus sis
majora minoribus non impedire. Vides quam invitus avellor a longiori epistola, dum ductus delectatione tibi
colloquendi, et desiderio satisfaciendi, dominae charitati molestus fio, qua jamdudum imperante finem fieri,
necdum taceo. O quam lata in tuis litteris patet materia respondendi. Quod si digne licuisset 0218D ut
libuisset, et tibi forsitan satis esset et mihi. Sed quae aliud praecipit, domina est, imo dominus est. Deus enim
charitas est (I Joan. IV, 16): et satis agit pro imperio, quatenus debeam potius obtemperare sibi, quam vel
mihi, vel tibi. Et quoniam oportet charitati Deo magis obedire quam hominibus; nolens dolensque, non
quidem nego quod postulas, sed interim differo: ne dum tuae cupio humiliter satisfacere voluntati, sub
praetextu falsae humilitatis per veram superbiam, arcem tantae potestatis, quae, te veraciter attestante, etiam
Angelis imperat in coelis, terrenus vermiculus in terris videar impugnare.
0219A 3. Libellum quem quaeris, ipse quoque antequam tuus nuntius ad nos veniret, ab eo cui
commendaveram, requisivi: sed necdum recepi. Dabo autem operam ut vel cum veneris, si tamen unquam
aliquando veneris, illum invenias, videas, et legas; non autem transcribas. Nam illum alium quem te
significas transcripsisse, ego quidem legendum tibi miseram, non transcribendum: videris tu, qua vel quorum
utilitate transcripseris. Quod autem te mittente eum nunc habet abbas de 95 Sancto-Theoderico, ego quidem
non jusseram, nec tamen displicet mihi. Utquid enim libellus meus oculos ejus formidaret, cui se videndum
animus quoque meus totum, si posset, expanderet? Sed heu! in quanta sermonis angustia mentio se ingessit
de tali viro, 0219B ne liceat, ut dignum erat, in tam dulcissima nobis memoria aliquandiu immorari, quando
jamjamque desiderat epistola finem? Obsecro te ne graveris opportunitatem quaerere quomodo ad eum
pergas, praedictumque opusculum non prius cuiquam scribendum vel legendum exponas, quam cum eo
totum pervideas; pariterque conferatis, et corrigatis quae corrigenda sunt, ut in ore duorum testium stet omne
verbum. Et tunc demum an passim cuilibet, an paucis tantum, an vel cuiquam, an forte etiam nulli expediat
demonstrari: et si illa quoque praefatiuncula , quam de nostris aliis litteris eidem coaptasti, apte sedeat, an
vero aptior quaeri debeat, vestro utriusque judicio derelinquo.
0219C 4. Sed jam pene mihi exciderat quod in principio epistolae tuae questus es, quod te arguerim
mendacii. Hoc aliquando me locutum fuisse, non satis recolo. Si quid tamen fuerit (nam magis me oblitum,
quam tuum nuntium mentitum crediderim), jocando potius quam serio dictum fuisse non dubites. Egone
levitate te usum putaverim, aut apud te esse Est et Non? Absit a me haec suscipio de te, qui jugo veritatis
beatus quod portas ab adolescentia, lascivos annos morum superas gravitate! Nec tam simplex sum, ut
simplicem oris prolationem sine cordis duplicitate mendacium putem: nec tam incuriosus tui, 0220A ut
oblitus sim, vel quod jamdudum conceperis in affectu, vel quid ab effectu impedierit.
56

