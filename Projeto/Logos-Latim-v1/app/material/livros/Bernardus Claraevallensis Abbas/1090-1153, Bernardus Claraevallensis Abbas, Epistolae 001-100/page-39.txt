amittatis; ne plus vobis aut pro vobis vestra diligatis, et sic vos et vestra perdatis; ne blandiens praesens
prosperitas sui vobis finem abscondat, et adversitas sine fine succedat; ne laetitia temporalis 0170C luctum
vobis aeternum et operiat quem parit, et pariat quem operit; ne mors longe esse putetur, et praeoccupet
improvidum; et vita, dum longa exspectatur, cito deserat male conscium, sicut scriptum est: Cum dixerint,
Pax et securitas, tunc subitaneus superveniet eis interitus, tanquam in utero habenti, et non effugient (I
Thess. V, 3). Valete.
65

EPISTOLA LXV. AD ALVISUM ABBATEM AQUISCINCTI. Laudat in Alviso paternam erga
Goduinum mansuetudinem. De admissione se excusat, et veniam precatur.

ALVISO abbati Aquiscincti monasterii, BERNARDUS, salutem ex corde.
0170D 1. Retribuat vobis Deus misericordiam, quam fecistis 0171A sancto filio vestro Goduino.
Audivimus enim quod, audito ejus obitu, mox velut immemor pristinae calumniae, sed non amicitiae,
consolatorem potius quam ultorem vos exhibuistis. Patrem quippe vos cognovistis, ut res exigebat, non
judicem. Ideoque quod pietatis, quod charitatis est, ut vere filio pater impendere studuistis. Quid melius, quid
laudabilius, quid vobis dignius agere poteratis? Sed quis hoc crederet? Vere nemo scit quae sunt in homine,
nisi spiritus hominis qui in eo est (I Cor. II, 11). Ubi est nunc illa austeritas, illa severitas, illa indignatio,
quae olim in illum lingua, vultus, oculi, terribiliter ostentare et intentare solebant? Ad unum nempe nuntium
de morte filii, paterna viscera commota sunt; subitoque haec omnia, quae 0171B simulatoria, sed
dispensatoria, ac per hoc transitoria erant, disparuerunt; illa vero quae vera erant, sed latebant, charitas,
pietas, benignitas apparuerunt. Siquidem in religioso animo vestro misericordia et veritas obviaverunt sibi; et
quia nimirum misericordia superabundavit judicio, justitia et pax osculatae sunt. Nam quantum mihi videor
conjiciendo videre, quid animi tunc habueritis, cum ad ulciscendam illam, quae vobis videbatur facta,
injuriam, justitiae zelo accensa veritas se accingeret, illa quae exemplo Joseph prudenter antea dissimulabatur
misericordia, ultra jam latere non ferens, ne in hoc quidem dissimiliter ab Joseph (Gen. XLV. 1), ex abdito
celatae pietatis erupit, seque veritati adjungens repressit motum, temperavit zelum, pacem 0171C cum justitia
fecit.
2. Tunc de purissimo placidi pectoris fonte talium 66 credo limpidissimi cogitationum rivuli ebullierunt:
Quid opus est indignari? misereri potius oportet, et non oblivisci quod scriptum est: Misericordiam volo, et
non sacrificium (Osee VI, 6); et implere quod jussum est: Solliciti servare unitatem spiritus in vinculo pacis
(Ephes. IV, 3); et exspectare quod promissum est: Beati misericordes, quoniam ipsi misericordiam
consequentur (Matth. V, 7). Alioquin num filius meus erat iste? quis vero irasci filio potest? Nisi forte tunc
tantum filius fuit, dum mecum fuit, et non etiam cum me deseruit. Sed nunquid quia corpore ad tempus
recessit, etiam 0172A animo recedere potuit? aut forte vel ipsa mors eum mihi poterit auferre? Itane localis
corporalisve necessitas animorum sese amantium libertatem angustat? Certus sum quia nec locorum
distantia, nec corporum vel mors vel absentia disjungere poterit quos unus spiritus vegetat, una charitas ligat.
Denique, si justorum animae in manu Dei sunt (Sap. III, 1), profecto et qui jam in ipso, deposita carne,
quiescunt, et qui ipsi adhuc in carne non secundum carnem militamus, simul procul dubio sumus. Meus ergo
erat vivus, meus erit defunctus, meum in patria recognoscam. Si quis est qui de manu Dei possit eruere, et a
me illum separare valebit.
3. Itaque pro filio quidem vestra vobis affectio satisfecit; sed de nobis, pater, quid erit? quae, inquam,
0172B de nobis digna vobis satisfactio placebit, quibus utique pro grandi injuria imponitis quod, a vobis
recedens, a nobis receptus sit? Quid dicam? si dixero: Non recepimus (quod utinam sine peccato dicere
possem), mentior plane; si dixero, Recepimus quidem, sed juste, excusare me velle videor. Sed tutius
respondebo, Peccavimus. Verumtamen quantum? Non ad defensionem dico: a quo enim ille non reciperetur?
quis, inquam, sanctum illum aut pulsantem repelleret, aut susceptum expelleret? Quis vero scit si de vestra
abundantia nostram Deus voluerit supplere inopiam, ut scilicet unum de multis, qui forte apud vos religiosi
tunc erant, ad nos dirigeret, nobis quidem ad solatium, sed nihilominus vobis ad gloriam? Filius quippe
sapiens 0172C gloria est patris (Prov. X, 1). Denique non eum praevenimus sollicitando, non circumvenimus
attrahendo, quo vos desereret, vel ad nos veniret; quin potius rogantem, pulsantem, supplicantem non prius,
Deus scit, consensimus recipere, quam remittere ad vos tentavimus. Non autem eo acquiescente, ejus nos
importunitati vix tandem acquievimus. Hominem ergo religiosum, peregrinum, solum, si culpa est quod
suscepimus et ita suscepimus, non erit vobis in dignum semel tantum commissam culpam, talemque culpam
dimittere; cui etiam fas non est ne usque quidem septuagies septies peccantibus in vos veniam negare (Matth.
XVIII, 22).
4. Ut tamen noveritis quam non leviter seu negligenter, 0173A imo quam non impune feramus quod
unquam Reverentiam vestram quoquo modo offendimus, saepe Deum testor, quod corpore non possum,
mente ad vos supplici transeo, saepe genibus flexis humiliter satisfaciens, vobis adstare me video. Utinam
ipse qui id mihi fortasse inspirat, vobis quoque Spiritus sentire faciat quam flebilis, quam miserabilis,
tanquam praesens, ad genua usque vestra descendo! quam frequenter nudus humeros, virgasque in manibus
gestans, et quasi ad vestram jussionem vapulare paratus, peto veniam, gratiam tremebundus exspecto! Haec
39

