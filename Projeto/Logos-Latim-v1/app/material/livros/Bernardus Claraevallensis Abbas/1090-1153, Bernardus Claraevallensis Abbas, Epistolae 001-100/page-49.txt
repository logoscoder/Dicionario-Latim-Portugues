populis intimare? Nisi forte (quod intolerabilius est) erubescit Evangelium, de quo Vas electionis admodum
gloriatur (Rom. I, 16; II Tim. I, 8, etc.); et confunditur videri clericus, magisque honorabile ducit putari se
militem; curiam Ecclesiae praefert, Regis mensam altari 0197C Christi, et calici Domini calicem
daemoniorum. 0198A Quod plane credibilius ex eo videtur, quia, cum honores non paucos, sed quantos nec
canones nisi inviti patiuntur, teneat in Ecclesia, unius tamen, quem et in palatio assecutus est, magis, ut aiunt,
gloriatur ex nomine, quam caeterorum quolibet appellari. Cumque sit archidiaconus, decanus, praepositusque
in diversis Ecclesiis nihil horum tamen tam eum quam Regis delectat vocitari dapiferum. O nova et exosa
perversitas! itane plus decet hominis quam Dei famulum nominari? ac terreni, quam coelestis Regis dici
officialem, altioris ducitur dignitatis? Qui clero militiam, forum anteponit Ecclesiae; divinis profecto
humana, coelestibus praeferre terrena convincitur. Ergo pulchrius est vocari dapiferum, quam decanum,
quam archidiaconum? Est equidem, sed 0198B laico, non clerico; militi, non diacono.
12 Mira, sed caeca ambitio, magis imis quam summis delectari; et cui funes ceciderant in praeclaris,
insatiabili desiderio amplexari stercora, et pro nihilo habere terram desiderabilem! Confundit penitus ordines,
et utroque officio delicate satis abutitur, dum et hinc eum delectat pompa, non militia saecularis, et illinc
quaestus, non cultus religionis. In quo quis facile non advertat quantum sit dedecoris, non minus utique regno
quam sacerdotio? Ut enim clericalis constat non esse dignitatis regum stipendiis militare, sic nec regiae
majestatis, rem fortium administrare per clericos. Denique quisnam regum suae unquam militiae clericum
praefecit 0198C imbellem, et non magis quempiam fortissimum ex 0199A militibus? quis item clericorum
aliquando aeque sibi non judicavit indignum, laicae cujuscumque personae mancipari obsequiis? Ipsum certe
quod gestat in capite signum, plus regius decet fastus, quam famulatus; itemque regale fastigium magis
armis, quam psalmis innititur. Sane si alteri forte (ut assolet) accessisset quod detrahitur alteri, quo vel regis
videlicet humiliatio clericum amplius sublimasset, aut clerici certe dejectio regio contulisset honori (ut verbi
gratia, si nobilis aliqua mulier viro nubat plebeio, illa quidem minuitur ex illo, sed ex illa crescit ille); si ita,
inquam, vel rex ex clerico, vel clericus ex rege proficeret, malum, quod ex parte fuisset, utcumque forsitan
tolerari debuerat. Nunc autem, cum utriuslibet diminutio neutrum provehat, sed 0199B suae potius alterutrum
plurimum detrahant dignitatis, quando nec clericum decet regis, ut dictum est, esse vocarive dapiferum, et
nihilominus regem, nisi in manu utique fortium, regni gubernacula possidere; mirum valde quomodo utraque
potestas hoc patitur quod vel Ecclesia non abjicit diaconum militarem [al. militem], vel curia clericum
principem non contemnit.
13. Et acrius ista et multiplicius inculcare volueram, ac fortassis debueram, nisi epistolaris brevitas
supersedendum indiceret; maximeque quia te offendere veritus sum, peperci homini, quippe quem tibi aiunt
familiaribus jam olim amicitiis esse devinctum. Sed nollem te habere contra veritatem amicum. Si tamen
persistis, verum te amicum proba, 0199C et da operam quomodo et ipse amicus sit veritatis. Tunc demum
verae erunt amicitiae, si veritatis fuerint foederatae consortio. Quod si ille non acquieverit tibi, tene quod
tenes, hostiaeque caudam junge capiti, ac tunicam, Dei gratia jam polymitam, 83 cura facere et talarem;
quoniam coepisse nil proderit, si (quod absit!) non perseverare contigerit. Et hic sit epistolae finis, ubi tu de
fine boni commonitus es.
79

EPISTOLA LXXIX. AD ABBATEM LUCAM. Feminarum contubernium fugiendum monet.
Et quid de fratre in crimen lapso faciendum

1. Bonum nobis de te, charissime, et bonum valde rarum ostendisti, dum minoris te non solum 0199D non
contempseris monita, sed gratias insuper retuleris monitori, prudenter utique non a quo, sed 0200A quid
monereris attendens. Gratias ago et ipse Deo, quod mea praesumptio gratiam egit magis, quam
indignationem meruerit. Tenentes itaque tuae tantae humilitatis insigne, ampliori jam fiducia monemus quod
et prius monuimus. Obsecramus per sanguinem illum qui pro animabus fusus est, ne tanti emptarum
parvipendatur, periculum, quod maxime ex virorum et feminarum cohabitatione non immerito timetur ab his
qui, in schola Dei diu jam contra diaboli tentamenta luctati, propria experientia edocti dicere possunt cum
Apostolo: Non enim ignoramus astutias ejus (II Cor II, 11). Denique quam non negligenter te oporteat audire
non meum, sed ipsius Apostoli de hac re consilium, imo praeceptum, aperte clamantis, Fugite fornicationem
0200B (I Cor. VI, 18), ipsius nunc tam turpiter lapsi fratris (super quo et nostram dignatus es consulere
parvitatem) te doceat experimentum. De quo quidem miror, quid tibi visum fuerit me tam remotum expetere
consultorem, cum prope habeas virum sapientem nostri Ordinis, et tuae praecipue domus amatorem,
Guillelmum scilicet abbatem Sancti-Theoderici. Sed et apud Praemonstratum non ambigo viros esse consilii,
qui in rebus dubiis enodandis et prudentes sint et fideles.
2. Verumtamen quia sic tibi placuit, videris tu cur ita placuerit, ego labia mea non prohibebo. Si frater
casum suum, quantumlibet gravem, quantumlibet turpem, prior ipse confessus fuisset, et curandus foret, et
non effugandus. Nunc autem, quoniam 0200C tanti mali aliunde fetor emersit, nihilominus quidem ejus, si
fieri potest, curationi operam dare necesse est, sed aliter. Fortassis enim non expedit ut ulterius apud vos
remorari sinatur ne forte, quod te non immerito quidem timere scripsisti, pusillus et novellus grex hujusmodi
tabe contaminetur. Nec tamen filio, quantumlibet peccatori, paterna omnino claudenda sunt viscera. Arbitror
49

