non liceret, liceret autem si cum licentia fieret. Verum idjam superius invincibili exclusum est ratione. Nec
enim Deus ubi ait, Nolite contemnere unum ex iis pusillis qui in me credunt; addidit etiam, Nisi cum licentia,
aut dicens: Qui scandalizaverit unum de pusillis meis (Matth. XXIII, 10, 6), et caetera, determinavit
subjungens, 0098D Sine licentia. Constat igitur ubi veritas, et veritas necessaria in causa non est, nec licite
scandalum quodlibet posse a quolibet committi nec juste praecipi, nec innoxie consentiri. Hujus tamen
patrandi mali quaerendam putastis esse licentiam. Sed ad quid? An ut quanto licentius, tanto securius; et quo
securius, eo et periculosius peccaretis? Mira cautela, et stupenda providentia! Malum quod jam corde
conceperant, opere tamen cauti fuerunt non implere nisi cum licentia. Conceperunt dolorem, sed non
pepererunt iniquitatem, donec iniquo Papa conceptui praebuisset assensum. Quo lucro? quove saltem
compendio mali? Nunquid ideo aut malum esse desiit, aut vel minoratum est, quia Papa concessit? Quis vero
malum esse neget, assensum praebere malo? 0099A Quod tamen summum fecisse Pontificem nequaquam
crediderim, nisi aut circumventum mendacio, aut importunitate victum. Quando etenim aliter hujuscemodi
vobis licentiam indulgeret, seminandi videlicet scandala, schismata suscitandi, amicos contristandi, fratrum
conturbandi pacem, et confundendi unitatem, propriumque insuper contemnendi episcopum? Et haec qua
necessitate, necesse non habeo dicere, cum rei exitus satis indicet. Profectos nempe plangimus, profectum
non cernimus.
10. His ergo talibus et tam gravibus malis dare assensum, exhibere obsequium, impendere adjutorium, tu
mihi obedientiam nominas, modestiam nuncupas, appellas mansuetudinem? Tu, inquam, conaris pessima
vitia virtutum palliare nominibus? 0099B An te putas hoc sine injuria facere Domini virtutum, quod
virtutibus facis injuriam? Vanissimam praesumptionem, turpissimam levitatem, crudelissimam dissensionem,
obedientiae, modestiae, mansuetudinis nominibus velas, et velatis sordibus sacra illa vocabula maculas. Hanc
ego nunquam aemuler obedientiam: talem mihi nunquam libeat modestiam, vel potius molestiam, imitari:
hujuscemodi mansuetudo semper longe fiat a me. Talis siquidem obedientia omni est contemptu deterior:
talis quoque modestia ultra omnem modum extenditur. Ultra dicam, an citra? Sed verius forsitan et utroque
competentius dixerim, extra. Qualis denique illa est mansuetudo, quae ipso etiam auditu omnium aures
exasperat? Volo tamen eam ipsam ut et mihi modo exhibeas. 0099C Cum tam patiens sis, ut a quolibet etiam
quo non licet, pertrahi non contendas; liceat et me, obsecro, paulo nunc confidentius agere tecum. Alioquin
male multum merui de te, si (quod nemini soles) soli mihi indignandum putaveris.
11. Igitur tuam convenio conscientiam. Volens, an invitus profectus es? Sed si ex voluntate, jam non ex
obedientia. Si autem invitus, suspectum videris habuisse imperium, cui obsequi gravabaris. Ubi vero
suspicio, ibi discussio necessaria. Verum tu ut tuae patientiae dares vel caperes experimentum; nihil
discutiens, trahi te passus es, non solum praeter voluntatem tuam, sed et contra conscientiam. O patientia
omni digna impatientia! Non possum, fateor, 0099D non irasci huic contentiosissimae patientiae. Videbas
dispergentem, et sequebaris: scandala dictantem audiebas, et obsequebaris. Vera patientia est, pati vel agere
contra quod libeat: sed non praeter quod liceat. 22 Mirum vero quod hominem audiebas furtive susurrantem,
Deum non audiebas aperte reclamantem, tali quasi coelitus emisso tonitru: Vae illi per quem scandalum
venit! (Matth. XVIII, 7.) Non tantum autem Dominus, sed et sanguis ipsius clamore nihilominus, vehementi,
surdis licet, terribiliter irrugiebat. Clamor ejus, ejus effusio. Effusus quippe pro dispersis filiis Dei ut eos
congregaret in unum, juste fremebat in dispersores. Odit nimirum dispersores, qui non novit nisi colligere.
Magnus ejus 0100A clamor, et vehemens, qui corpora de sepulcris, animas ab inferis excitavit. Terram
coelosque tuba illa convocavit in unum, quippe quae in terra et quae in coelis sunt, pacificans. In omnem
terram exivit sonus ille, et vestram non valuit rumpere surditatem? Vox nempe illa in virtute; vox illa in
magnificentia. Et quid clamat? Exsurgat Deus, et dissipentur inimici ejus (Psal. XVII, 2): et iterum: Disperge
illos in virtute tua et dispone eos protector meus Domine (Psal. LVIII, 12). Sanguis Christi est, frater Adam,
sanguis Christi est qui pro piis congregatis adversus impios dispersores quasi tuba exaltat vocem suam.
Minatur autem se dispersores dispergere, qui pro dispersis colligendis effusus est. Et si ejus vocem tu non
0100B audis, audit eam de cujus latere manavit. Quomodo namque proprium non audit, qui Abel sanguinem
audiebat? (Gen. IV, 10.).
12. Sed quid ad me, inquis? Ille viderit cui mihi contradicere fas non erat. Non est discipulus super
magistrum. Docendus, non docturus, ejus lateri adhaerebam. Sequi debui, non praeire praeceptorem auditor.
O istorum temporum Paule simplex, si tamen et ille alterum se tibi exhibuisset Antonium, ut quidquid vel
leviter de labiis ejus procederet, necesse non haberes discutere, sed sine cunctatione ad omnia nihil haesitans
obedires? O monachum obedientissimum, cui ex quibuslibet seniorum verbulis ne unum quidem iota
praetervolet! Non attendit quale sit quod praecipitur, hoc solo contentus quia praecipitur, 0100C hoc solo
contentus quia praecipitur. Et haec est obedientia sine mora. Si ita oportet, sine causa legitur in Ecclesia:
Omnia probate, quod bonum est tenete (Thess. V, 21). Si ita oportet, deleamus jam de libro Evangelii, Estote
prudentes sicut serpentes, sufficiente quippe quod sequitur, et simplices sicut columbae (Matth. X, 16). Nec
dico a subditis mandata praepositorum esse dijudicanda, ubi nil juberi deprehenditur divinis contrarium
institutis: sed necessariam assero et prudentiam, qua advertatur si quid adversatur; et libertatem, qua et
ingenue contemnatur. Caeterum iste, Nihil, inquit, habeo interrogare: viderit ille quid jusserit. Dic, quaeso, si
13

