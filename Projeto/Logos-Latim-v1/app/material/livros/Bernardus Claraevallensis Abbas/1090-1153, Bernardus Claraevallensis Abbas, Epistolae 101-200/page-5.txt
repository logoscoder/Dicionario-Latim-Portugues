secretumque innotuit consilium. Novit Dominus qui sunt ejus: sed quod notum erat Dei, manifestatum est
hominibus. Nec 0244D alios sane dignatur tanti participatione mysterii, nisi eos ipsos quos suos praescivit et
praedestinavit. Nam quos praedestinavit, hos et vocavit. Quis enim sane nisi vocatus, ad Dei accedat
consilium? Quos autem vocavit, hos et justificavit. Oritur quippe Sol, non is qui quotidie oriri cernitur super
bonos et malos, siquidem solis ad consilium vocatis prophetica pronuntiatione promittitur: Vobis, inquit, qui
timetis Deum, orietur Sol justitiae (Malach IV, 2). Manentibus igitur in tenebris filiis diffidentiae, evadit in
novam hanc lucem lucis filius de potestate 0245A tenebrarum, si tamen jam fidenter Deo dicere potest:
Particeps ego sum omnium timentium te (Psal. CXVIII, 63). Vides quia praecedit timor, ut sequatur
justificatio? Forsitan ergo timore vocamur, amore justificamur. Denique justus ex fide vivit (Rom. I, 17), illa
procul dubio quae operatur ex dilectione.
5. Audiat itaque in sui vocatione peccator quod timeat: et sic accedens ad Solem justitiae, videat
illuminatus quod diligat. Quidnam est illud? Misericorpia Domini ab aeterno, et usque in aeternum, super
timentes eum (Psal. CII, 17). Ab aeterno propter praedestinationem, in aeternum propter beatificationem.
Altera carens principio, altera nesciens finem. Siquidem quos ab aeterno praedestinat, in 0245B aeternum
beatificat, intercedente sane media vocatione una cum justificatione, duntaxat in adultis. Sic ad ortum Solis
justitiae sacramentum absconditum a saeculis de praedestinatis et beatificandis, emergere quodammodo
incipit ex abysso 113 aeternitatis, dum quisque vocatus per timorem, justificatus per amorem, praesumit se
quoque esse de numero beatorum, sciens nimirum quia quos justificavit, illos et magnificavit (Rom. VIII, 29,
30). Quid enim? audit se vocari, cum timore concutitur; sentit et justificari, cum amore perfunditur: et de
magnificatione diffidet! Initiatur, provehitur: et de sola consummatione desperabit! Nempe si initium
sapientiae timor Domini, in quo dicta est esse nostra 0245C vocatio; quid nisi provectus in sapientia est amor
Dei, is duntaxat qui interim ex fide est, ex quo et nostra fit justificatio? Quid item nisi consummatio in
sapientia est ipsa, quam in fine speramus, de divina illa et deifica visione glorificatio? Sic abyssus abyssum
invocat in voce cataractarum suarum, cum in terrore judiciorum suorum immensa illa aeternitas, et aeterna
immensitas, cujus sapientiae non est numerus, cor hominis pravum et inscrutabile mira sua bonitate et
potentia educit in admirabile lumen suum.
6. Verbi gratia, ponamus hominem in saeculo, saeculi adhuc et suae carnis amore retentum, et, cum
terrestris hominis imaginem portet, incubantem terrenis, nil de coelestibus cogitantem. Quis hunc 0245D non
videat horrendis circumfusum tenebris, nisi qui in eadem mortis umbra sedet? quippe cui nullum adhuc suae
salutis signum eluxerit; cui necdum in aliquo interna testetur inspiratio, an boni de se quidpiam aeterna teneat
praedestinatio. At vero si superna eum miseratio dignanter quandoque respexerit, immiseritque spiritum
compunctionis, quatenus ingemiscat et resipiscat, mutet vitam, domet carnem, amet proximum, clamet ad
Deum, proponatque de caetero vivere Deo, non saeculo: ex qua deinde superni luminis gratuita visitatione, et
subita mutatione dexterae Excelsi, agnoscat se merito quidem non jam irae, sed gratiae filium; quippe qui
paternum erga se divinae bonitatis experitur affectum; quod se utique hactenus in tantum latuerat 0246A ut
non solum nesciret utrumnam dignus foret amore an odio, verum etiam odium magis, et non amorem propria
conversatio testaretur: erant enim tenebrae adhuc super faciem abyssi; nonne is tibi videtur quasi de abysso
profundissima et tenebrosissima horrendae ignorantiae, in aliam quamdam quoque trahi abyssum e regione
amoenam et lucidam claritatis aeternae?
7. Et tunc demum quasi dividit Deus lucem a tenebris, cum peccator, sole illucescente justitiae, abjectis
operibus tenebrarum, induitur arma lucis; et is quem prior vita ac propria conscientia, tanquam revera filium
gehennae, deputaverat ardoribus sempiternis; ad tantam visitantis se Orientis ex alto dignationem respirans,
gloriari etiam incipit 0246B praeter spem in spe gloriae filiorum Dei, quam jam, nimirum e vicino revelata
facie exsultans, novo in lumine speculatur, et dicit: Signatum est super nos lumen vultus tui, Domine; dedisti
laetitiam in corde meo (Psal. IV, 7). O Domine, quid est homo, quia innotuisti ei? aut filius hominis, quia
reputas eum? (Psal. CXLIII, 3.) Jam se, o bone Pater, vermis vilissimus et odio dignissimus sempiterno,
tamen confidit amari, quoniam se sentit amare: imo quia se amari praesentit, non redamare confunditur. Jam
apparet in lumine tuo, o inaccessibilis Lux, quid boni penes te, etiam cum malus esset, miserum maneret
homonculum. Amat proinde non immerito, quia amatus est sine merito: amat sine fine, quia sine principio se
cognoscit amatum. Prodit in lucem 0246C ad miseri consolationem magnum consilium, quod ab aeterno
latuerat in sinu aeternitatis: quod nolit videlicet Deus mortem peccatoris, sed magis ut convertatur et vivat.
Habes, homo, hujus arcani indicem spiritum justificantem, eoque ipso testificantem spiritui tuo, quod filius
Dei et ipse sis. Agnosce consilium Dei in justificatione tui; confitere et dic, Consilium meum justificationes
tuae (Psal. CXVIII, 24). Praesens namque justificatio tui, et divini est consilii revelatio, et quaedam ad
futuram 114 gloriam praeparatio. Aut certe praedestinatio ipsa potius praeparatio est, justificatio autem magis
jam appropinquatio. Denique ait: Agite poenitentiam, quia appropinquavit regnum coelorum (Matth. III, 2),
0246D Audi et de praedestinatione, quod ipsa sit praeparatio. Percipite, inquit, regnum quod vobis paratum
est ab origine mundi (Matth. XXV, 34).
8. Nemo itaque se amari diffidat, qui jam amat. Libenter Dei amor nostrum, quem praevenit, subsequitur.
Nam quomodo redamare pigebit, quos amavit et necdum amantes? Amavit, inquam, amavit. habes enim
5

