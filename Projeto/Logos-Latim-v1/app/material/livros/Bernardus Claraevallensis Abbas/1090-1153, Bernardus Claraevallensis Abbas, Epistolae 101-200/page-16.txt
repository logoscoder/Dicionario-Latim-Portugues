coadiutorem: posse et non esse. damnosum. Porro 0270A autem gratias habes apud Deum et homines, habes
scientiam, habes spiritum libertatis, habes verbum vivum et efficax, et sale conditum: nec oportet te pro tantis
viribus sponsae Christi deesse in tanto discrimine, cum sis amicus sponsi. Amicus siquidem in necessitate
probatur. Quid enim? tu tibi quiescis, et mater tua Ecclesia graviter conturbatur? Habuit sua tempora quies, et
sanctum otium hactenus sua negotia licenter libenterque exercuit. Tempus faciendi nunc, quia dissipaverunt
legem. Bestia illa de Apocalypsi, cui datum est os loquens blasphemias, et bellum gerere cum sanctis (Apoc.
XIII, 5-7), Petri cathedram occupat, tanquam leo paratus ad praedam. Altera quoque bestia juxta vos
subsibilat, sicut catulus habitans in abditis. Illa ferocior, ista 0270B callidior, pariter convenerunt in unum
adversus Dominum, et adversus christum ejus. Demus operam cito dirumpere vincula eorum, et projicere a
nobis jugum ipsorum.
131 2. Nos in nostris partibus, una cum aliis Dei servis divino igne accensis, Deo cooperante laboravimus
in conveniendo populos in unum, et reges ad dirumpendum [al. diripiendum] pravorum consensum, ad
destruendam omnem altitudinem extollentem se adversus scientiam Dei. Nec infructuose. Alemanniae,
Franciae, Angliae, Scotiae, Hispaniarum et Jerosolymorum reges, cum universo clero et populis, favent et
adhaerent domino Innocentio, tanquam filii patri, tanquam capiti membra, solliciti servare unitatem spiritus
in vinculo pacis. 0270C Merito autem illum recipit Ecclesia, cujus et opinio clarior, et electio sanior inventa
est, nimirum eligentium et numero vincens, et merito. At tu, frater, quid adhuc negligis? quousque vicino
serpente tua male secura dormitat industria? Scimus quidem te filium pacis nulla posse ratione induci
deserere unitatem: sed profecto non sufficit, nisi et defensare, atque ipsius quoque turbatores totis viribus
debellare studueris. Nec quietis timeas detrimentum, quod non parvo tuae gloriae incremento
recompensabitur, si fera illa vicina vobis tuo studio mansuescat, vel obmutescat, et tantam Ecclesiae
praedam, comitem dico Pictavensem, in manu tua Dei pietas de ore Leonis eripiat.
26
EPISTOLA CXXVI. AD EPISCOPOS AQUITANIAE CONTRA GERARDUM
ENGOLISMENSEM [al. EGOLISMENSEM]. Causam Innocentii, ut legitimi pontificis, egregie tuetur
adversus Gerardum Engolismensem, schismatici partes agentem cujus mores depingit, et subterfugia
eludit.
0270D
Dominis et Patribus honorandis, Lemovicensi, 0271A Pictavensi, Petragoricensi et Santonensi, Dei gratia
episcopis sanctis, frater BERNARDUS abbas dictus de Clara-Valle, constantiam in adversis.
1. Virtus in pace acquiritur, in pressura probatur, approbatur in victoria. Tempus est quo vestra, si qua est,
nec latere jam nec torpere sinatur, reverendi et merito suspiciendi patres. Hostilis siquidem gladius, qui
universo Christi corpori mortem denuo nunc temporis intentare videtur, vestris potissimum cervicibus
imminet, et in vos eo acrius, quo cominus debacchatur: ita ut quotidianis assultibus, aut resistere fortiter, aut
turpiter, quod absit! cedere compellamini. Nam is qui amat primatum gerere inter vos, Diotrephes, non
recipit vos; nec enim agnoscit eum, quem tota vobiscum amplectitur 0271B Ecclesia venientem in nomine
Domini. Non hunc, inquam, sed qui venit in nomine suo, illum recipit. Nec mirum. Et ipse nempe
infatigabilis ad nomen grande multum anhelat, etiam in hac aetate. Nec sane falsa vel incerta opinione ducor
notare hominem super vanitate istiusmodi, sed de ore suo ipsius eum judico. In litteris siquidem quas nuper
ad cancellarium scripsit familiares, nonne legationis sese et onere et nomine honorari tanto indignius
supplicat, quanto humilius? Utinam tamen obtinuisset! Minus forsan nocuisset potita votis ambitio, quam
frustrata. Tunc quippe 0272A soli, aut pene soli obesset sibi: nunc vero saevit in orbem. Vides quid facit
amor gloriae? Legatio, sarcina gravis, humeris praesertim senilibus: quis nesciat? Et tamen homini senissimo
gravior videtur poena, reliquum id breve dierum suorum vivere sine hac poena.
2. Sed forte causabitur se de suspicione judicari, et nos temeritatis arguet, qui de occultis suis
reprehendimus quod non probavimus. Fateor, suspiciosus sum in hac parte: et nescio an vel simplicissimus
quis secus sentire possit, quippe in tam manifesta conjectura. Ut enim simplicem referam breviter actionem,
primus, aut inter primos scribit papae Innocentio: 132 legationem postulat, non obtinet. Indignatur, resilit ab
illo, transit ad alium, 0272B ipsius se esse legatum gloriatur. Quod si aut ab illo ante non poposcisset, aut
postmodum non accepisset ab isto, credi poterat alium quemcunque habuisse in praevaricatione intuitum, etsi
non rectum aliquem: nunc autem excusationem non habet de ambitione sua. Denique ponat etiam nunc legati
vel vacuum nomen (nam opus amisit), et ego quidem hac suspicione carebo, si potero. Si non, suspicabor
invitus, et me intemperantiae reprehendam. Verum difficile persuadebitur ei, ego scio. Nimirum homo, diu
magnus habitus inter suos, videri seipso inferior erubescit. Agnoscitur is, quem Scriptura loquitur, 0273A
pudor adducens peccatum (Eccli. IV, 25). An non grande peccatum et delictum maximum, superba ista
verecundia, qua terram et cinerem pudet, non dico subjici, sed non dominari?
3. Propter hoc ergo reliquit homo suum illum patrem sanctum Innocentium (sic enim nominabat), et
matrem suam sanctam Ecclesiam catholicam; et adhaeret schismatarchae suo, et sunt duo in vanitate una.
Percusserunt foedus ad invicem, et super populum Dei malignaverunt consilium. Squama squamae
conjungitur, et spiraculum non est in eis (Job XLI, 7). Iste illum papam, ille hunc vicissim legatum scriptitat,
16

