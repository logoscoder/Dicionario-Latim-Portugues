11

119 EPISTOLA CXI. EX PERSONA ELIAE MONACHI AD PARENTES SUOS. Hortatur
eos ne se Deo servire volentem impedire aut retrahere conentur: indignum id fore et frustraneum.

0253D
Charis parentibus suis, INGORRANNO et IVETAE HELIAS 0254A monachus, sed peccator, quotidianas
orationes .
1. Sola causa, qua non liceat obedire parentibus, Deus est. Ipse enim dicit: Qui amat patrem aut matrem
plus quam me, non est me dignus. Si me vere ut boni, ut pii parentes diligitis; si veram, si fidelem erga filium
pietatem habetis: quid me Patri omnium Deo placere satagentem inquietatis, et ab ejus servitio, cui servire
regnare est, retrahere attentatis? Vere nunc cognosco quia inimici hominis, domestici ejus (Michaeae VII, 6).
In hoc vobis obedire non debeo, in hoc vos non agnosco parentes, sed hostes. Si diligeretis me, gauderetis
utique quia vado ad meum atque vestrum, imo universorum Patrem. Alioquin quid mihi et vobis? quid a
vobis habeo, nisi 0254B peccatum et miseriam? Hoc solum, quod gesto, corruptibile corpus de vestro me
habere fateor et agnosco. Non sufficit vobis quod me in hanc saeculi miseriam miseri miserum induxistis;
quod in peccato vestro peccatores peccatorem genuistis; quod et in peccato natum, de peccato nutristis: nisi
etiam invidendo mihi misericordiam, quam consecutus sum ab eo qui non vult mortem peccatoris, filium
insuper gehennae faciatis?
2. O durum patrem! o saevam matrem! o parentes crudeles et impios; imo non parentes, sed peremptores:
quorum dolor, salus pignoris; quorum consolatio, mors filii est!. qui me malunt perire cum eis, quam regnare
sine eis! qui me rursus ad naufragium, 0254C unde tandem nudus evasi; rursus ad ignem, unde vix semiustus
exivi; rursus ad latrones, a quibus semivivus relictus sum, sed miserante Samaritano jam aliquantulum
convalui, revocare conantur: et militem Christi prope jam rapto coelo triumphantem (quod non in me glorior,
sed in eo qui vicit mundum) ab ipso jam introitu gloriae, tanquam canem ad vomitum, tanquam suem ad
lutum, ad saeculum reducere moliuntur! Mira abusio! domus ardet, ignis instat a tergo, et fugienti prohibetur
egredi, evadenti suadetur regredi! et hoc ab his qui in incendio positi sunt, et obstinatissima dementia ac
dementissima obstinatione fugere periculum nolunt. Proh furor! si vos contemnitis mortem vestram, cur
etiam appetitis meam? Si, inquam, negligitis salutem 0254D vestram, quid juvat etiam persequi meam?
Quare vos non potius sequimini me fugientem, ut non ardeatis? An hoc est vestri cruciatus levamen, si me
etiam perimatis: et hoc solum timetis, ne soli pereatis? Ardens ardentibus quod solatium praestare poterit?
quae, inquam, consolatio damnatis, 0255A socios habere suae damnationis? quodve remedium morientibus,
alios videre morientes? Non hoc mihi persuadet dives ille qui, in tormentis desperatus de sui liberatione,
rogabat nuntiari fratribus suis ne et ipsi venirent in locum eumdem tormentorum (Luc. XVI, 28), timens
procul dubio ex suorum cruciatu augeri suum.
3. Quid ergo? ibo et consolabor lugentem matrem meam mei ad tempus visitatione, ut in aeternum lugeam
et me et ipsam sine consolatione? Ibo, inquam, et satisfaciam patri meo irascenti pro mei ad tempus absentia,
consolandus et ipse ad tempus de ejus praesentia, ut postmodum et quisque pro se, et uterque pro alterutro
inconsolabili desoletur tristitia? An potius exemplo Apostoli non acquiescens 0255B carni et sanguini (Galat.
I, 16) 120, vocem audiam Domini jubentis: Dimitte mortuos sepelire mortuos suos (Matth. VIII, 22); et
cantabo cum David: Renuit consolari anima mea (Psal. LXXVI, 3); et cum Jeremia, Diem hominis non
concupivi, Domine tu scis? (Jerem. XVII, 16.) Quid enim? funes ceciderunt mihi in praeclaris, et coelestis
haereditas praeclara est mihi (Psal. XV, 6); et terrena adulatur promissio, blanditur consolatio carnis! Gustato
spiritu, necesse est desipere carnem; affectanti coelestia, terrena non sapiunt; aeternis inhianti, fastidio sunt
transitoria. Desinite igitur, parentes mei, desinite et vos frustra plorando affligere, et me gratis revocando
inquietare: ne, si adjeceritis nuntios ultra mittere pro me, plus 0255C me elongare cogatis. Si autem
dimittitis, Claram-Vallem in perpetuum non dimittam. Haec requies mea in saeculum saeculi, hic habitabo,
quoniam elegi eam. Ibi pro meis atque vestris peccatis jugiter orabo; ibi precibus assiduis (quod et vos
cupitis) impetrabo, si potero, ut, qui ejus amore hoc modico tempore ab invicem separamur, in alio saeculo
simul felici et inseparabili societate, in ejus amore vivamus per omnia saecula saeculorum. Amen.
12

EPISTOLA CXII. AD GAUFRIDUM LEXOVIENSEM. Dolet eum deserto religionis proposito
rediisse aa saeculum; et ad resipiscentiam hortatur.

1. Doleo super te, fili mi Gaufride, doleo super te. Et merito. Quis enim non doleat florem juventutis
0255D tuae, quem laetantibus angelis Deo illibatum obtuleras in odorem suavitatis, nunc a daemonibus
conculcari, vitiorum spurcitiis, et saeculi sordibus inquinari? Quomodo qui vocatus eras a Deo, revocantem
diabolum sequeris, et quem Christus trahere coeperat post se, repente pedem ab ipso introitu gloriae
retraxisti? In te experior nunc veritatem sermonis Domini, quem dixit: Inimici hominis, domestici ejus
(Matth. X, 36). Amici tui et proximi tui adversum te appropinquaverunt, et steterunt. Revocaverunt te in
fauces leonis, et in portis mortis iterum collocaverunt te. Collocaverunt te in obscuris, sicut 0256A mortuos
saeculi: et jam parum est ut descendas in ventrem inferi; jam te deglutire festinat, ac rugientibus praeparatis
ad escam tradere devorandum.
9

