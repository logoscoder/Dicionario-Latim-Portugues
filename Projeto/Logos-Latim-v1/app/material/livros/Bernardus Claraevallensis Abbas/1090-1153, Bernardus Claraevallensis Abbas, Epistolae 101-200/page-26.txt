alium, 0298B Ecce quam bonum et quam jucundum habitare fratres in unum! (Psal. CXXXII, 1.) item,
Frater 148 fratrem adjuvans, ambo consolabuntur (Prov. XVIII, 19.)
3. Advertitur etiam hoc factum humilitatem redolere: quae quam accepta sit divinae majestati, docet ille
qui dicit, Superbis Deus resistit, humilibus autem dat gratiam (Jac. IV, 6): ostendit et ipse humilitatis
Magister per semetipsum dicens, Discite a me quia mitis sum et humilis corde (Matth. XI, 29). Quid dicam
de nostro pusillo grege Clarae-Vallis, cui specialius adhaesistis, quanto vos et quam speciali complectatur
affectu? Non potest dici verbo, quod de mutua charitate inter nos et vos spiritualis 0298C infusio mirabiliter
operatur. Superest, fratres, ut, invocato Spiritu sancto, maturetis vobis eligere patrem. Nam si me
exspectaretis, vereor ne adventus noster differatur in longum, et illa dilatio esset periculosa. Sed vocate ad
vos fratrem nostrum charissimum Godefridum priorem Clarae-Vallis, qui et in hoc, sicut in aliis, impleat
vicem nostram: ut consilio ejus, vel forte illorum, quos ipse pro se miserit, si venire non poterit, necnon et
Patris vestri Guarini, talem personam eligatis, de qua et Deus honorem habeat, et vos salutem. Memores mei
estote, fratres.
43

EPISTOLA CXLIII. AD SUOS CLARAE-VALLENSES. Diuturnam sui absentiam excusat,
sibi non minus, imo magis gravem, quam suis. Interim breviter eos officii admonet.

0298D
Charissimis fratribus CLARAE-VALLIS monachis, 0299A conversis, novitiis, frater BERNARDUS,
gaudere in Domino semper.
1. Ex vobis perpendite quid patiar ego. Si vobis molesta est absentia mea, nemo dubitet mihi esse
molestiorem. Non enim paris jacturae, nec ejusdem gravaminis est, me uno carere vos, meque vestra
universitate destitui. Tot me necesse est affici curis, quot vos estis; et ad singulos quosque vestrum dolere
absentiam, timere pericula. Duplex contritio ista non me deseret, quousque meis visceribus ego reddar: quod
quidem et vos sentire pro me non ambigo; sed ego unus sum. Vobis ergo una, mihi multiplex incumbit
tristandi ratio, utpote pro omnibus vobis. Nec solum cruciat, quod absque vobis vel ad tempus vivere cogor,
sine quibus et regnare 0299B miseram mihi reputo servitutem: sed etiam quod versari compellor in his quae
amicam quietem omnino perturbant, et meo proposito minus fortasse conveniunt.
2. Haec scientes, morae meae, quae meae non est voluntatis, sed ecclesiasticae necessitatis, non oportet
vos indignari, sed compati. Spero autem quod non erit longa: vos orate ut non sit infructuosa. Detrimenta
quae interim forte contingent, emolumenta reputentur, quoniam Deus in causa est: qui, cum sit benignus, et
omnia possit, facile damna resarciet, non solum integre, sed etiam cumulate. Propterea bono animo simus,
Deum habentes nobiscum, in quo et vobis praesentes sumus, quantislibet 0299C terrarum spatiis divisi a
vobis videamur. Quicumque in vobis bene officiosum se ipsum exhibet, humilem, timoratum, studiosum
lectionis, orationibus vigilem, fraternae charitatis sollicitum, non me putet absentem sibi. Nam quomodo ei
praesens spiritu non sum, cum quo est mihi cor unum, et anima una? Si quis autem susurro (quod absit!)
existit inter vos, aut bilinguis, aut murmurans, aut contumax, aut impatiens disciplinae, aut inquietus et
vagus, et qui panem otiosus comedere non erubescat, 149 huic etiam si corpore praesens essem, longe esset
ab eo anima mea, eo quod ipse longe fecerit a se Deum, morum, non locorum distantia.
3. Interim, fratres, dum venio, servite Domino in timore, ut sine timore quandoque de manu inimicorum
0299D vestrorum liberati serviatis illi. Servite in spe, quoniam fidelis est in promissis: servite ex merito, quia
multus in meritis est. Nam etsi caetera taceam, hoc solo certe non immerito vitam sibi vindicat nostram, quod
pro ea praebuit suam. Nemo 0300A igitur sibi vivat, sed ei qui pro se mortuus est (II Cor. V, 15). Cui enim
justius vivam, quam ei, qui si non moreretur, ego non viverem? cui commodius, quam promittenti vitam
aeternam? cui magis ex necessitate, quam flammas perpetuas minitanti? Sed servio voluntarie, quia charitas
libertatem donat. Huc provoco viscera mea. Servite in charitate illa quae timorem expellit, labores non sentit,
meritum non intuetur, praemium non requirit; et tamen plus omnibus urget. Nullus terror sic sollicitat, nulla
praemia sic invitant, nulla justitia sic exigit. Ipsa vos mihi inseparabiliter jungat, ipsa me vobis jugiter
repraesentet, horis maxime quibus oratis, charissimi et desideratissimi fratres.
44
EPISTOLA CXLIV. AD EOSDEM. Molestiam longioris absentiae suae a dilecta Clara-Valle, et
tenerrimum erga filios suos affectum ac desiderium exprimit. Solatium nihilominus suum in tantis pro
Ecclesia laboribus indicat.
0300B
1. Tristis est anima mea usque dum redeam, et non vult consolari usque ad vos. Quae enim est mihi
consolatio in tempore malo, et in loco peregrinationis meae? Nonne vos in Domino? Minime quidem deserit
me, quocunque iero, dulcis memoria vestri: sed quanto memoria dulcior, tanto absentia molestior. Heu mihi,
quia incolatus meus non solum prolongatus est, sed et cumulatus! et revera, juxta Prophetam, super dolorem
vulnerum meorum addiderunt (Psal. LXVIII, 27), qui me a vobis aliquando vel 0300C corpore separant. Est
commune exsilium ipsumque molestum satis, quod quandiu sumus in hoc corpore, peregrinamur a Domino.
Huic accessit et speciale, quod pene impatientem me reddit, ut cogar vivere sine vobis. Longa molestia, et
26

