salutem. Fuge, inquam, de medio Babylonis, fuge a facie gladii aquilonis. Parati sumus cum panibus
occurrere fugienti. Abbatem tuum me nominas; non renuo interim propter obsequium. Obsequium dico, non
quod exigam, sed quod exhibeam: sicut Filius hominis non venit ministrari, sed ministrare, et animam suam
dare in redemptionem pro multis. Verumtamen si dignum judicas, accipe condiscipulum, quem magistrum
eligis. Unus sit ambobus magister Christus: et ipse sit epistolae finis, qui finis est ad justitiam omni credenti
(Rom X, 4).
8
EPISTOLA CVIII. AD THOMAM DE SANCTO-AUDOMARO, POST
TRANSGRESSIONEM PROMISSIONIS SUAE VENIENDI AD CONVERSIONEM. Hunc relictis
studiis religionem ingredi hortatur, proposito Thomae de Beverla exitu infelici.
0249B
Charissimo filio suo THOMAE, frater BERNARDUS Clarae-Vallis vocatus abbas, in spiritu timoris
ambulare.
1. Bene facis agnoscens debitum tuae promissionis, et dilatae reatum solutionis non diffitens: sed volo 116
te non solum quid, sed et cui promiseris, cogitare: nam ego mihi nihil usurpo ex eo quod me coram, et non
mihi promissum ipse mecum recolis. 0249C Frustra proinde times exprobratum tibi iri a me super frustratoria
dilatione, qui testis accitus sum, et non dominus voti. Vidi et gavisus sum; et hoc oro, ut gaudium meum
plenum sit: quod non erit, nisi cum fuerit impleta promissio. Terminum posuisti, quem non oportuit
transgredi. Transgressus es, quid ad me? tuo domino stas, aut cadis. Mihi sane decretum est pro imminenti
periculo non probris, non minis agere tecum, sed monitis; idque quatenus aequo admiseris animo. Si me
audieris, bene; si non, ego non judico quemquam: est qui quaerat et judicet; qui enim judicat nos, Dominus
est (I Cor. IV, 4). Et hinc tibi plus timendum arbitror ac dolendum, quia non homini, sed Deo mentitus es.
Etsi ego tuae, ut vis, verecundiae parco coram hominibus, 0249D num illa, quae coram Deo est, impudentia
impunita relinquitur? Quid quaeso, rationis habet verecundari ad diem hominis, et vultum Dei non vereri?
Nam vultus Domini super facientes mala (Psal. XXXIII, 17). Tu ergo plus times opprobria quam tormenta; et
qui trepidas ad linguam carnis, contemnis gladium qui devorat carnes? Haeccine est illa morum pulcherrima
compositio, qua informari te scribis scientiae hujus apprehensione, cujus studio et amore sic ferves, ut non
verearis sancto proposito praejudicium facere?
2. Sed quaeso te, quod memoriale virtutis, quae 0250A laus disciplinae, quis scientiae profectus, vel artis
fructus, trepidare timore ubi non est timor, et timorem Domini relinquere? Quam salubrius disceres Jesum, et
hunc crucifixum! quam utique scientiam haud facile, nisi qui mundo crucifixus est, apprehendit. Falleris, fili,
falleris, si te putas invenire apud mundi magistros, quam soli Christi discipuli, id est mundi contemptores,
Dei munere assequuntur. Nec enim hanc lectio docet, sed unctio; non littera, sed spiritus; non eruditio, sed
exercitatio in mandatis Domini. Seminate, inquit, vobis justitiam, metite spem vitae, illuminate vobis lumen
scientiae (Osee, X, 12). Vides quia non recte proditur ad lumen scientiae, nisi justitiae germen procedat [al.
praecedat] ad animam, ex quo formetur granum vitae, et non 0250B palea gloriae. Quid ergo? nondum tibi ad
justitiam seminasti, nondum spei manipulos messuisti; et veram te praesumis sectari scientiam! nisi forte pro
vera supponitur illa quae inflat. Et stultius erras appendens argentum tuum non in panibus, et labores tuos
non in saturitate. Obsecro, redi ad cor, et adverte hunc annum [edit. annuum], terminum quem tu tibi
indulsisti in injuriam Dei, non esse annum placabilem Domino, sed discordiae seminarium, ira fomitem,
nutrimentum apostasiae, qui spiritum exstinguat, gratiam intercludat, teporem afferat illum qui Deo solet
vomitum provocare.
3. Heu! heu! videris mihi uno spiritu ambulare, sicut et uno censeri nomine, cum altero illo Thoma, olim
scilicet praeposito de Beverla, qui cum se 0250C similiter nostro Ordini et nostrae domui toto desiderio
devovisset, coepit induciari, et ita paulatim refrigescere, donec subita et horrenda morte praereptus factus de
medio est saecularis et praevaricator, et duplo filius gehennae (quod ab eo, si fieri potest, avertat misericors
et miserator Dominus!). Exstat epistola, quam ad eum frustra scripsi (Epist. praeced.): nisi quod meam ipsius
animam liberavi, denuntians, quod in me fuit, quae oportuit fieri cito. Beatus foret, si me audisset.
Dissimulavit: mundus ego sum a sanguine ejus. Verum id non sufficit mihi; quia etsi sim in facto isto securus
de me, illa tamen, quae non quaerit quae sua sunt, charitas urget me lugere illum qui securus non exiit,
quoniam male securus 0250D vixit. O judiciorum Dei abyssus multa! o terribilis 117 in consiliis Deus super
filios hominum! Spiritum donavit, quem erat denuo ablaturus, ut esset supra modum peccans peccatum; et
gratia subintravit, ut abundaret delictum: quod tamen non fuit culpa dantis, sed addentis praevaricationem.
Sui nimirum arbitrii erat, quo male liber liberum habuit constristare spiritum, contemnere gratiam, nec
mancipare effectui suggestum Dei, ut posset dicere: Gratia Dei in me vacua non fuit (I Cor. XV, 10).
4. Tu si sapis, illius insipientia proderit tibi, et 0251A lavabis manus tuas in sanguine peccatoris, et curabis
cito absolvere te a laqueo perditionis, me a timore horribili. Ego enim haud secus fero, fateor, aversionem
tuam, quam eviscerationem meam: quoniam charissimus factus es mihi, et paterno te amplector affectu. Ea
propter ad omnem recordationem tui, animam meam transverberat gladius iste timoris, tanto acerbius, quanto
7

