humiliter de semetipso ac veraciter confitetur: In iniquitatibus, 0336B inquiens, conceptus sum, et in peccatis
concepit me mater mea (Psal. L, 7).
9. Cum haec ita se habeant, quaenam jam erit festivae ratio Conceptionis? Quo pacto, inquam, aut sanctus
asseretur conceptus, qui de Spiritu sancto non est, ne dicam de peccato est: aut festus habebitur, qui minime
sanctus est? Libenter gloriosa hoc honore carebit, quo vel peccatum honorari, vel falsa induci videtur
sanctitas. Alioquin nulla ei ratione placebit contra Ecclesiae ritum praesumpta novitas, mater temeritatis,
soror superstitionis, filia levitatis. Nam si sic videbatur, consulenda erat prius apostolicae Sedis auctoritas, et
non ita praecipitanter atque inconsulte paucorum sequenda simplicitas 0336C imperitorum. Et ante quidem
apud aliquos errorem compereram: sed dissimulabam, parcens devotioni, quae de simplici corde et 172
amore Virginis veniebat. Verum apud sapientes, atque in famosa nobilique Ecclesia, et cujus specialiter filius
sum, superstitione deprehensa; nescio an sine gravi offensa etiam vestri omnium dissimulare potuerim. Quae
autem dixi, absque praejudicio sane dicta sint sanius sapientis. Romanae praesertim Ecclesiae auctoritati
atque examini totum hoc, sicut et caetera quae ejusmodi sunt, universa reservo: ipsius, si quid aliter sapio,
paratus judicio emendare.
75

EPISTOLA CLXXV. AD PATRIARCHAM JEROSOLYMORUM. Praeventus ejus litteris
familiariter respondet, et milites Templi commendat.

0336D
Patriarchalibus scriptis saepius visitatus, ingratus jam videbor, si non rescripsero. At si saluto eum qui me
salutavit, quid amplius feci? Tu enim me praevenisti in benedictionibus dulcedinis; tu me prior dignatus es
tuis transmarinis epistolis visitare, 0337A tu mihi primas humilitatis charitatisque praeripuisti partes. Quid
condignum jam referam? Nihil mihi denique reliquisti, quod pari queam rependere vice: qui etiam de
thesauro saeculorum mihi impertire curasti, id est, de ligno Domini. Quid tamen? debeone omittere quod
possum, quoniam quod debeo minime possum? Affectum saltem voluntatemque aperio, rescribendo duntaxat
atque resalutando, quod solum interim per tot utique spatia terrae et maris licet. Ostendam autem, si unquam
accepero tempus, me nequaquam diligere verbo sive lingua, sed opere et veritate. Super milites Templi
ponite, quaeso, oculos vestros, et tantae pietatis viscera tam strenuis Ecclesiae propugnatoribus aperite. Hoc
siquidem acceptum erit Deo et gratum 0337B hominibus, si fovetis eos, qui suas animas pro fratribus
posuerunt. De loco autem ad quem nos invitatis, frater Andreas dicet vobis voluntatem nostram.
76
EPISTOLA CLXXVI. AD DOMINUM PAPAM INNOCENTIUM, EX PERSONA
ALBERONIS TREVERENSIS ARCHIEPISCOPI. Suum erga Innocentium, citramontanaeque
Ecclesiae studium et obedientiam declarat.
1. Voluntas cordis mei et desiderium satis inquietum adeundi et videndi desideratam Beatitudinis vestrae
praesentiam; sed et cognoscendi certius quae circa vos sunt, rursumque qualiter se habeant nostra vobis
vicissim diligentius intimandi; jamdudum itineris me admonet, atque indesinenter sollicitat. 0337C Caeterum
terrae ac diei malitia, et praeter instantiam meam quotidianam etiam nonnulla vestrae necessitatis causa
impeditus, voto facere satis non potui usque adhuc, sed necdum possum. Sed quid? sanum justumque
propositum nunquid omittendum ex toto fuit, quia ex toto adimpleri non potuit? Fuit ergo consilii, per hunc
venerabilem Hugonem, Tullensis Ecclesiae archidiaconum, interim saltem aliquatenus consolari conceptum
jam olim desiderium, curamque relevare quam patior. Nec enim fidelior, studiosior, cautiorve illo 173 ad
manum esse potuit, sive in perferendo ad vos quae nos illi injungimus; sive in referendo ad nos, si qua
vestrae dignationi placuerit remandare. Itaque de beneplacito 0337D vestro, de statu curiae, ac vestrae
sospitate personae, et si quid blandius aura secundior a divina clementia recens forte spiraverit Ecclesiae,
adversus 0338A schismaticorum procacem, sed inefficacem rabiem desudanti; de his omnibus plenius instrui
cupimus, et supplicamus.
2. Porro nostram citramontanam Ecclesiam tam in nostro, quam in Francorum regno noveritis fortem in
fide, pacificam in unitate, devotam in vestra obedientia, promptam ad servitium. Nequaquam nos Beneventi,
non Capuae, non ipsius Romae terret, Deo sic judicante, amissio; scientes Ecclesiae statum non armis
aestimari, sed meritis. Ipsius quippe, non alterius agnoscimus voces illas in Psalmo: Si consistant adversum
me castra, non timebit cor meum: si exsurgat adversum me proelium, in hoc ego sperabo (Psal. XXVI, 3).
Propterea et nos quia de Ecclesia sumus, non timebimus dum turbabitur terra, et 0338B transferentur montes
in cor maris. Glorietur tyrannus Siculus quantum vult, glorietur in malitia quod potens est in iniquitate:
nostra autem virtus in infirmitate perficitur. Ecclesia quando infirmatur, Pauli magisterio didicit esse
potentior (II Cor. XII, 10). Didicit e regione et a Salomone, quod prosperitas stultorum occidit eos (Prov. I,
32): didicit et stultum firma radice cum viderit, statim maledicere pulchritudini ejus (Job V, 3). Ideo cum
sancto David sese in utroque consolatur, et hostium videlicet casu, et liberatione sui: ait siquidem, Hi in
curribus et hi in equis: nos autem in nomine Domini Dei nostri invocabimus. Ipsi obligati sunt, et
ceciderunt: nos autem surreximus, et erecti sumus (Psal. XIX, 8, 9). Haec pauca vobis consolandi gratia,
0338C de quibus certus fui, fideli attestatione intimanda esse putavi, ad relevandam vel ex aliqua parte eam,
40

