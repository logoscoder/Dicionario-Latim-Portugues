85
EPISTOLA CLXXXV. AD EUSTACHIUM OCCUPATOREM VALENTINAE SEDIS.
Hortatur, ut memor aetatis suae, et mortis imminentis, divinique judicii, resipiscat, nec pravis adulatorum
consiliis pareat.
Viro illustri EUSTACHIO, frater BERNARDUS.
1. Salutem tibi, vir illustrissime, etsi non scribo, 0346B opto tamen. Optare quis prohibet? Affectui nec
leges imperant, nec principes dominantur. Liber est, et maxime si spiritu ducitur: quia ubi spiritus Domini,
ibi libertas (II Cor. III, 17). Inde est sane ausus iste meus de praesenti, quo ad tuam Magnitudinem praesumo
scribere, tanquam aliquis magnus fateor, nec jussus a te, nec rogatus, nec invitatus. Sed quid si charitas
jubet? Alius aliter fortassis accipiat: ego virum nobilem, quod in me est, in vera charitate decrevi his litteris
suae ipsius commonere salutis, excitare a somno, revocare ad cor, provocare ad gratiam. Quis scit si
convertatur et ignoscat Deus, et relinquat post se benedictionem? Imo quis 179 nescit, quas et quantas jam
divitias suae bonitatis et longanimitatis thesaurizavit super eum 0346C misericors et miserator Dominus?
Denique miseretur, parcit, exspectat, dissimulatque usque adhuc, factus sicut homo non audiens, et non
habens in ore suo redargutiones, tardans ferire, paratus ignoscere. Sed tu, domine, usquequo? Tu, inquam, o
bone vir, quousque dissimulas? quousque contemnis? Durum tibi est contra stimulum calcitrare (Act. IX, 5).
An ignoras quia benignitas Dei ad poenitentiam te adducit? Quandiu autem tu secundum duritiam tuam et cor
impoenitens, thesaurizas tibi iram in die irae? (Rom. II, 4, 5.)
2. An non secundum duritiam quidem, sed secundum verecundiam? Quid refert secundum quid pereas? O
verecundia expers rationis, inimica salutis, totius ignara honoris et honestatis! Haec plane 0346D illa, quam
Sapiens loquitur, confusio adducens peccatum 0347A (Eccli. IV, 25). Itane verecundum est homini vinci a
Deo, et probro ducitur humiliari sub potenti manu Altissimi? Non ita rex ille gloriosus David: Tibi soli,
inquit, peccavi, et malum coram te feci, ut justificeris in sermonibus tuis et vincas cum judicaris (Psal. L, 6).
Summum victoriae genus, divinae cedere majestati: et auctoritati matris Ecclesiae non reluctari, summus
honor et gloria. O perversitas! Non pudet inquinari, et ablui pudet! Est pudor, juxta Sapientem, adducens
gloriam (Eccli. IV, 25); si videlicet peccare pudeat, si non pudeat vel peccasse: et ita vel sera gloria non
carebis, reducente nimirum pudore quam culpa fugaverat. Secundum tenent beatitudinis locum, quorum
remissae sunt iniquitates, et quorum tecta sunt peccata (Psal. XXXI, 1). 0347B Honorabile tegumentum, de
quo legitur: Confessio et pulchritudo in conspectu ejus (Psal. XCV, 6). Quis mihi tribuat videre te in vestitu
deaurato, ut dicamus et tibi: Confessionem et decorem induisti, amictus lumine sicut vestimento? (Psal. CIII,
1, 2.) Revertere, Sunamitis, revertere, ut intueamur te? (Cantic. VI, 12.) Consurge, consurge, induere
fortitudine, induere vestimento salutis (Isa. LII, 1). Surge, qui dormis, et exsurge a mortuis, et illuminabit te
Christus (Ephes. V, 14). A mortuo tanquam qui non est, perit confessio (Eccli. XVII, 26).
3. Usquequo oblivisceris te in finem? usquequo dormis in morte, decus nobilium, fidelium fletus! Quandiu
contra morem tuum pertinax, contra honorem tuum sequestris, contra salutem tuam rebellis! 0347C quid illos
egregios mores, actusque tuos tam dissimili pergis exitu consummare? Quomodo aetas ista, quam in
misericordia uberi requiescere oportebat, omnium praeteritorum dierum tuorum poenas luit, nec diluit
culpas? Cur, proh dolor! sola veneranda canities solita veneratione fraudatur, sola sine honore marcescit,
quam vel maxime decuit honorari? Miserere animae tuae placens Deo (Eccli. XXX, 24). Etenim qui
hominibus placent, confusi sunt, quoniam Deus sprevit eos (Psal. LII, 6). Breves dies hominis sunt (Job XIV,
5): seni mors in januis est. Modicum habes, prorsus modicum tempus cum his qui dicunt tibi, Euge, euge. Sit
etiam pro modico tibi judicari ab ipsis, aut ab humano die, qui angelico examini jamjamque es
praesentandus, qui ad 0347D tribunal terrificum Christi ipso jam defectu naturae miserandus urgeris. Illi te
oportet praeparare judicio, illi saeculo conformare, illius curiae affectare favorem, formidare repulsam. Quid
illorum sententia conturbaris, quorum nec laude probatus, nec vituperatione reprobus inveniris; Denique vani
filii hominum, mendaces filii hominum in stateris, ut decipiant ipsi de vanitate in idipsum (Psal. LXI, 10).
4. Propterea qui te beatificant, in errorem te inducunt, dantes verba, munera reportantes. Vana 0348A
haec, atque illa: sed verba amplius. Et decipitis de vanitate in idipsum: sed tu magis deciperis, illi minus. Das
quippe quod utcumque pluris est: et das ingratis, das immeritis; siquidem tua, non te diligunt. Imo nec 180 te,
nec tua: sed quae sua sunt, quaerunt. Tua, quoad poterunt, venabuntur adulationibus vanis et falsis. Molliti
sunt sermones eorum super oleum, et ipsi sunt jacula (Psal. LIV, 22). Et ideo dicebat David: Oleum autem
peccatoris non impinguet caput meum (Psal. CXL, 5). Ab his laudatur peccator in desideriis animae suae, et
iniquus benedicitur (Psal. IX, 24). Ab his ergo cavere non ego, sed Sapiens doceat. Fili, ait, si te lactaverint
peccatores, ne acquiescas eis (Prov. I, 10). Attende potius illi qui judicat in aequitate pro mansuetis 0348B
terrae, quos tua non pastoralis diligentia pascit, sed saecularis premit potentia: quam non haberes super eos
ullam, nisi data esset tibi desuper. Sed haec est hora vestra, et potestas tenebrarum. Attende autem: Judicium
grave his qui praesunt, et potentes potenter tormenta patientur (Sap. VI, 6, 7). Hoc si paves, caves; si
negligis, incidis. Et, Horrendum est incidere in manus Dei viventis (Hebr. X, 31). Avertat hoc unus et verus
Deus, qui non vult mortem peccatoris, sed ut magis convertatur et vivat (Ezech. XVIII, 23, 32). Plura adhuc
loqui fert animus, sed non fert forte auditus. Nec placent aspera, quamvis recta; et salubria, quia sunt amara,
44

