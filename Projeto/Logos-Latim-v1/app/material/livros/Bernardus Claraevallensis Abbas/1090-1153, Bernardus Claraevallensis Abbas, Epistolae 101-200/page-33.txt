in morte tua, mi frater 0319D dulcissime Thoma, blando heu! ablactatus solatio, cauto privatus consilio, et
certe tuto patrocinio destitutus. Expediebat me magis mori pro te, quam post te vivere. Propter hoc defecit in
dolore vita mea, et anni mei in gemitibus. Condolet mihi Ecclesia 0320A sed dolet et pro se. Commune
damnum, communis desolatio est: mecum omnis religio plorat, paternam pariter implorat consolationem. Si
Theobaldus Noterius adierit vos, sentiat in se, quoniam exaudivit Dominus vocem fletus mei. Nepotes ipsius
auctores [al. actores] exstitere sceleris, ipse causa: utrum et dictator, in quaestione est. Non attendatis ad
verba ejus, donec veniat qui mittendus est; qui vobis plenius insinuans veritatem, cautum faciat a labiis
iniquis et a lingua dolosa.
60

EPISTOLA CLX. AD HAIMERICUM CANCELLARIUM, IN PERSONA EJUSDEM
EPISCOPI. Unde supra.

Domino HAIMERICO charissimo, venerabili sanctae 0320B Romanae Ecclesiae diacono cardinali et
cancellario, suus STEPHANUS Parisiensis, quod domino et amico.
Amicus in necessitate probatur. Quod dico, non quia de sanctitate dilectionis vestrae dubitem, sed ne
contingat ut dubitem. Continget autem procul dubio, si zelum illum vestrum modo (quod absit!) dissimulare
comperero. Porro dissimulationis id mihi argumentum inexcusabile fore noveritis, si Theobaldum Noterium
non recipere pro meritis quacumque occasione contigerit, qui dimidium animae meae nepotum suorum
manibus crudeli ambitione praecidit, soli cruciatui parte reliqua reservata.
61

EPISTOLA CLXI. AD DOMINUM PAPAM INNOCENTIUM. Adversus auctores caedis
Archembaldi subdecani Aurelianensis.

0320C
Vox sanguinis Archembaldi subdecani Aurelianensis invaluit. Nam ecce, proh dolor! juxta prophetam,
sanguis sanguinem tangit (Osee IV, 2), et simul juncti fortius clamant ad vos de Francia. Clamat, inquam, et
vociferatur uterque sanguis clamore tam valido, ut valeat ipsum quoque palatium coeleste concutere, tam pio,
ut et saxea pectora debeat emollire. Quid facis, amice sponsi, custos sponsae Christi, pastor ovium Christi?
Putasne sufficies excogitare remedium, quod huic obviet pesti tam nefandae, tam inauditae? Id sane necesse
est inveniri, quod et recenti Ecclesiae vulneri in praesentiarum medelam afferat, et posteris valeat ad
cautelam. Ergo 0320D accingere gladio tuo super femur tuum, potentissime. Si non steterit et nunc Phinees
et placaverit, non cessabit quassatio. Si, inquam, vigor ecclesiasticus pepercerit istis, Joanni dico, et
Theobaldo Noterio, quorum etsi non manu, assensu certe, forte et instinctu 0321A sanguis innoxius effusus
est super terram; quis non videat quid sequatur? Quantos in clero horum impunitas contra jus et fas faciet
promoveri, metu utique suorum, non suae merito sanctitatis? Novis morbis novis obviandum est
medicamentis. Utilissime, ut multis videtur, justissimeque eos apostolica falce ab omni succideres
ecclesiastica dignitate, ita ut et habitis careant, et de caetero ad alias non assurgant.
62

161 EPISTOLA CLXII. AD HAIMERICUM CANCELLARIUM DE EODEM.

Frequentem et amicabilem recordationem, qua dominum episcopum Parisiensem commendare soletis, ego
postmodum ipsi frequenter testatus sum. En a vobis exigitur non verbo aut lingua, sed opere et 0321B
veritate probare, nec me fuisse fallacem, nec vos mendacem. Sic vestra interest, non solum propter
episcopum, sed et propter alios amicos vestros, qui pro vobis certe graviter, si quo modo praeter spem
procedere causam contingeret, turbarentur.
63

EPISTOLA CLXIII. AD JOANNEM CREMENSEM CARDINALEM PRESBYTERUM DE
EODEM.

Dilectionem et dignationem, qua me amplecti a vobis nullius dignitatis homuncio sensi, in aeternum non
obliviscar. Poenitentiam et conversionem vestram, de qua jam angelis collaetatus sum, et condelectatus,
dignos facere fructus opto jugiter, et oro frequenter. Et nunc maxime ipsos nostra ista Gallicana Ecclesia
mecum exspectat, credo non intempestivos. 0322A Interest vestrae pariter et meae famae, ut non confundar
in vobis. Sic ergo clareat omnibus, zelum apud vos veritatis justitiaeque fervere contra interfectores
clericorum, et instigatores eorum, ut non me pigeat gloriatum fuisse de vobis.
64
EPISTOLA CLXIV ACTIO CAUSAE LINGONENSIS ECCLESIAE AD DOMINUM
INNOCENTIUM PAPAM. Conqueritur Bernardus, quod subdole et contra datam fidem tentata sit
electio episcopi Ecclesiae Lingonensis.
1. Dum adhuc Romae essemus, contigit illo venire dominum archiepiscopum Lugdunensem. Venerunt et
cum eo Robertus decanus Ecclesiae Lingonensis et Olricus canonicus, quaerentes licere sibi et capitulo
0322B Lingonensi eligere sibi episcopum. Mandatum siquidem a domino papa acceperant, nequaquam
33

