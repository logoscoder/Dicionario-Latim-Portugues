dixit, Honora patrem et matrem (Matth. XV, 4); ipse etiam dixit: Qui amat patrem aut matrem plus quam
me, non est me dignus (Matth. X, 37).
5

EPISTOLA CV. AD ROMANUM ROMANAE CURIAE SUBDIACONUM. Vitae religiosae
propositum urget, mortis memoriam inculcans.

0240C
BERNARDUS abbas Clarae-Vallis, ROMANO suo, quod suo.
Bene fecisti, charissime, tui nobis per litteras et renovans dulcem memoriam, et excusans molestissimam
moram. Minime quidem desiderantium te cordibus ulla potuit subrepere quandoque oblivio tuae dilectionis;
sed te tui, fateor, pene oblitum esse putavimus, priusquam illas litteras videremus. Nunc itaque rumpe moras,
fac cito quod scripsisti; et si veraciter stylus expressit affectum, efficaciter opus stylum testificetur. Quid
tardas ipsum, quem jamdudum concepisti, spiritum parturire salutis? Nil mortalibus vel morte certius, vel
incertius hora mortis: 0240D siquidem tanquam fur in nocte, ita veniet. Vae praegnantibus in illa die! Si
supervenerit et praevenerit hunc tam salutiferum partum, heu! perfodiet domum, sanctum germen exstinguet.
Cum enim dixerint, Pax et securitas, tunc repentinus superveniet eis interitus, sicut dolor in utero habentis,
et non effugient (I Thess. V, 3). Volo te mortem etsi non effugere, certe vel non timere. Justus quippe
mortem, etsi non cavet, tamen non pavet. Denique si morte praeoccupatus fuerit, in refrigerio erit (Sap. IV,
7). Moritur quidem et justus, sed secure; quippe cujus 0241A mors ut praesentis est exitus vitae, ita introitus
melioris. Bona mors, si peccato moriaris ut justitiae vivas. Haec mors necesse est ut praecurrat, ut sequatur
illa secura. In hac vita, quandiu durat, compara tibi illam quae semper durat. Dum vivis in carne, morere
mundo, ut post mortem carnis Deo vivere incipias. Quid enim si conciderit mors saccum corporis tui, dum te
subinde circumdet laetitia? O quam beati mortui qui in Domino moriuntur, audientes a Spiritu, ut
requiescant jam a laboribus suis! (Apoc. XIV, 13.) Non solum autem; sed et succedit jucunditas 110 de
novitate, ac de aeternitate securitas. Bona proinde mors justi propter requiem, melior propter novitatem,
optima propter securitatem. E contra, mors peccatorum pessima (Psal. XXXIII, 22). 0241B Et audi unde
pessima. Mala siquidem est in mundi amissione, pejor in carnis separatione, pessima in vermis ignisque
duplici contritione. Eia ergo festina, exi, recede: moriatur anima tua morte justorum, quo fiant et novissima
tua horum similia. O quam pretiosa in conspectu Domini mors sanctorum ejus! (Psal. CXV, 15.) Fuge,
quaeso; in via peccatorum ne steteris. Quomodo vivere potes, ubi mori non audes? Cum panibus occurrere
fugienti paratos nos esse confidito.
6

EPISTOLA CVI. AD MAGISTRUM HENRICUM MURDACH. Ad capessendum religiosae
vitae statum excitat, ejus delicias breviter insinuans.

Dilecto suo HENRICO MURDACH, BERNARDUS abbas 0241C dictus de Clara-Valle, salutem, et non
in via.
1. Quid mirum si inter prospera fluctuas et adversa, qui necdum statuisti supra petram pedes tuos? Ac si
jures et statuas custodire judicia justitiae Domini, quid horum te poterit separare a charitate Christi? O si
scires et quid dicam! Oculus, Deus, non vidit absque te, quae praeparasti diligentibus te (Isa. LXIV, 4). Sed
tu, frater, qui, ut audivi, Prophetas legis, putas intelligis quae legis? Nam si intelligis, sentis utique sensum
propheticae lectionis esse Christum. Quem videlicet si apprehendere cupis, citius illum sequendo, quam
legendo consequi potes. Quid quaeris verbum in Verbo, quod jam caro factum praesto est oculis? Jam enim
de latibulo 0241D prophetarum egressus est ad oculos piscatorum; jam de monte umbroso et condenso,
tanquam sponsus de thalamo suo, prosilivit in campum Evangelii. Jam qui habet aures audiendi, audiat illum
clamantem in templo: Qui sitit, veniat ad me, et bibat (Joan. VII, 37); et: Venite ad me, omnes qui laboratis
et onerati estis, et ego reficiam vos (Matth. XI, 28). Tu ergo times deficere, ubi se Veritas reficere te
promittit? 0242A Certe si tantum te delectat tenebrosa aqua de nubibus aeris, quanto jucundius haurias de
serenissimis fontibus Salvatoris?
2. O si semel paululum quid de adipe frumenti, unde satiatur Jerusalem, degustares! quam libenter suas
crustas rodendas litteratoribus Judaeis relinqueres! O si te unquam in schola pietatis sub magistro Jesu
merear habere sodalem! O si mihi liceat purificatum prius tui pectoris vasculum supponere unctioni quae
docet de omnibus! O quam libens tibi pariter calidos panes [subaudi porrigerem], quos utique adhuc
fumigantes, et quasi modo de furno, ut aiunt, recens tractos, de coelesti largitate crebro Christus suis
pauperibus frangit! Utinam si quam mihi guttam quandoque de pluvia voluntaria, quam segregavit 0242B
haereditati suae, stillare dignetur in dulcedine sua pauperi Deus, mox eam tibi possem refundere, et rursus a
te vicissim recipere quod senseris! Experto crede: aliquid amplius invenies in silvis, quam in libris. Ligna et
lapides docebunt te, quod a magistris audire non possis. An non putas posse te sugere mel de petra, oleumque
de saxo durissimo? An non montes stillant dulcedinem, et colles fluunt lac et mel, et valles abundant
frumento? Multis occurrentibus mihi dicendis tibi, vix me teneo. Sed quia non lectionem, sed orationem
petis, adaperiat Dominus cor tuum in lege sua et in praeceptis suis. Vale.
3

