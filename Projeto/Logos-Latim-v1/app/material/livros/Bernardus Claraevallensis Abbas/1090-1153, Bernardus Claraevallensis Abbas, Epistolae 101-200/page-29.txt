49

EPISTOLA CXLIX. AD EUMDEM. Monet ut a monasterio Sancti Bertini tam operose sibi
vindicando desistat.

Quam nolim fieri quod vestrae putem obviare Reverentiae, credo sinceritatem vestram non latere. Ea
fiducia suggerere vobis non dubito, quod suggerendum videtur. De monasterio Sancti-Bertini vellem vos
moderatius agere, quam coepistis. Nam etsi hoc vobis in pace subjicere, et absque omni 0306B
contradictione possetis, ne tunc quid vestra referre quidem video. Neque enim crediderim vos delectari
honore, cum tanto onere. Nunc vero cum nec absque magno labore vindicare vobis, praefatum monasterium,
nec in pace, ut aiunt, queatis possidere: honesta vobis, ut mihi videtur, praebetur quiescendi occasio, timor
inquietandi.
50

EPISTOLA CL. AD DOMINUM PAPAM INNOCENTIUM. Laudat pontificem ex variis recte
factis, ejusque zelum excitat adversus ambitionem Philippi, qui modis illegitimis sedem Turonensem
invadere tentabat.

1. Sanitas capitis redundet in membra. Unguentum quod descendit in barbam de capite, extrema 0306C
quoque fimbria vestimenti participet. Si percusso pastore diffugerant oves, valente et incolumi secure
revertantur ad pastum. Quod dicimus hoc est. De gloriae vestrae crebris successibus creber nuntius laetificat
civitatem Dei. Justum proinde est ut vestra prosperatio Ecclesiae roboratio sit: et cum exaltat Deus electum
de plebe sua, ipsa quoque se sentiat exaltari, ac de roboris incremento fortiorem agnoscat. Nam si compassa
est, et conregnare debet. Sic dignum vobis, sic nobis necessarium. Quid enim? si in timore et angustia
aequitatis vigor non languit, non tepuit fervor, modo cedimus cum appropinquamus ad palmam? quae
eminuit in infirmitate, in sublimitate virtus succumbet?
0306D 2. Quam nempe in manu valida ordinatum est 0307A nobile illud monasterium Virziliacense? Nec
insanis profecto tumultibus armatae plebis, nec effreni furentium atque obstrepentium vesaniae monachorum,
nec, quod his fortius fuit, copiis mammonae cedendum putavit vel ad modicum apostolica celsitudo. Quid
apud Sanctum-Benedictum ? numquid regia indignatio prohibere potuit spiritum libertatis, accensum atque
accinctum adversus carnem et sanguinem? Sic Sancti Memmii, sic Sancti Satyri, miro modo 0308A ecclesiae
immutatae sunt, et de synagoga Satanae restitutae sunt in sanctuarium Dei, vellent, nollent omnes iniqua
agentes supervacue. Sed nec Leodii cervicibus imminens mucro barbaricus compulit acquiescere importunis
improbisque 154 postulationibus iracundi atque irascentis regis. Quis vero dignis efferat laudibus, quod
novissime diebus istis de manu potentis, eminus licet, emissum est in turbatores Ecclesiae Aurelianensis?
Revera nunc sagitta Jonathae non abiit retrorsum (II Reg. 0309A I, 22), et hasta ejus non est aversa. In quo
tamen verbo rex quidem turbatus est: sed non omnis Jerosolyma cum illo. Magis autem mitigavit omnem
iram suam et ipse tandem. Erubuit siquidem, et timuit armari frustra adversus Dominum, et adversus
Christum ejus. Hinc prorsus elevata est magnificentia tua super coelos: tantum ut laudabile principium
condigno exitu perornetur. Quod quidem universi qui vos amant, vehementer exspectant: idque flagitant
maturari.
3. Sane simili zelo, et in manu aeque potenti, Ecclesiae Turonensi jamjamque subvenire necesse est.
Alioquin prope interitum est et ipsa, nisi cito feratis auxilium. Revixit, ut aiunt, Gisleberti spiritus in
Philippo, ipsius plane et nepote 0309B carnis, et haerede ambitionis. Quanta nempe dominandi cupiditate et
iste juvenis inardescat, indicat matris suae Ecclesiae diuturnus et miserabilis cruciatus, quo pene eam
eviscerat miser, ut se parturiat in honorem. Est tamen auctore Deo ejus tergiversationibus finis tandem
impositus: si tamen, quod dictante justitia, et compellente malitia, et pace provocante in eum actum est,
apostolicae auctoritati ratum habere placuerit. Absit autem ut confundat fideles suos benigna majestas,
quibus idem negotium dignum duxit committere terminandum! Absit, absit ut saeva ambitio refugium habeat
apud innocentiae defensorem! Hoc ipsum quantae audaciae est quod tentat, quantae dementiae quod sperat!
Semel et secundo jam apostolici 0309C contemptor mandati, justitiam subterfugit: et nunc impudentiori
temeritate audet denuo nihilominus tantae aequitatis vultibus praesentari! Cui obscurum est quam impie
cogitet in mammonae viribus turrim fortitudinis oppugnare, homo qui de justitia penitus non praesumit! Sed
securi sumus: siquidem qui 0310A tentatur, Innocentius est, et filius iniquitatis non apponet nocere ei.
4. De caetero memoriam abundantiae suavitatis tuae, dulcissime Pater, dum suspiramus praesentiam,
dulciter invicem eructamus: quia caremus illa, in ista consolamur. Haec sedula cordibus, haec oribus
frequens, sal est in omni sermone, aures mulcet, dulcorat ora, corda recreat et inflammat: celeberrima est in
conventibus sanctorum, colloquia condit, impinguat preces, ad orandum sollicitat. Oramus et nunc solliciti
pro vobis et vestris, ut aeterna memoria dignos vos ipsa aeternitas habeat, cui et pro qua temporaliter
laboratis. Amen.
51
EPISTOLA CLI. AD PHILIPPUM TURONENSIS ECCLESIAE INVASOREM. Gravem
animi sui dolorem exprimit super Philippo, Turonensis Ecclesiae praesulatum indebitis modis ambiente.
29

