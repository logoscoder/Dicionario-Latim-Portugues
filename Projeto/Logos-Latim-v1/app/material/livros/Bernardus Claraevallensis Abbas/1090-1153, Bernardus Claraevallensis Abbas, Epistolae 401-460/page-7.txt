mandatum ut exsequeretur Bernardus, una cum Gaufredo notario ac Nivardo fratre suo, ad destinatum
accessit locum, examinatis utriusque partis rationibus, pacis amans faventem Dolensibus protulit
sententiam. Cujus tenorem hactenus ignoramus: at Turonenses quibus antea causam adjudicaverant summi
pontifices, Nicolaus I. Joannes VIII, Joannes XIII, Leo IX, Gregorius VII, Urbanus II, et novissime Lucius II,
qui Hugonem Turonensem archiepiscopum de Dolensi, Briocensi et Trecorensi episcopatibus investiverat
per baculum ligneum, hactenus in ecclesia Turonensi conservatum, prolatae a S. Bernardo sententiae stare
detrectarunt. Haec discimus ex Anastasii papae IV epistola ad Turonensem archiepiscopum, a nobis primum
edita tom. III Anecdotorum, pag. 897, in qua sic loquitur: «Dolensis Ecclesiae gemitus felicis memoriae
papa Eugenius praedecessor noster consideratione motus, sanctae recordationis Bernardo quondam ClaraeVallis abbati per sua scripta mandavit, ut ad componendam pacem inter te et Dolensem ecclesiam laboraret,
et juxta datam sibi desuper sapientiam, agitatam hinc inde longo tempore controversiam fraterna charitate
sopiret. Quoniam igitur a parte tua et illius Ecclesiae de servando quod ipse inter vos constitueret,
securitate accepta, idem abbas inter vos, praesentibus dilectis filiis nostris G. monacho et Nivardo fratre
ipsius abbatis, quod vidit expedire constituit, per praesentia scripta fraternitati tuae mandamus, quatenus a
rigore voluntatis tuae descendas, considerans quia charitas non quae sua, sed quae aliorum sunt quaerit
compositionem ipsam observes.» Idem testatur Innocentius III in decretoria sententia adversus Dolenses, a
nobis edita ibidem pag. 945. De pertinacia Turonensium conquesti sunt Dolenses, et ipsi similem in reatum
prolapsi, factae ab abbate de Fontanis de consensu partium compositioni stare recusantes.
Docent Vitae S. Bernardi scriptores sanctissimum abbatem revertentis in Italiam Innocentii II comitem
fuisse: at vero ad Casinense monasterium eumdem accessisse nusquam tradunt. Tamen non solum
accessisse, sed et in capitulo sermonem habuisse, cum solemni judicio depositus est Raynaldus abbas,
ejusque in locum subrogatus abbas Stabulensis Wibaldus, qui paulo ante vitandae tantae dignitatis causa
Casino declinaverat, discimus ex Petri Diaconi Chronico Casinensi, in quo lib. IV, cap. 122, haec habet:
«Sequenti autem die iterum ad monasterium ascendentes in capitulo resederunt, in quo post peractum ab
abbate Clarae-Vallensi sermonem, cardinales auctoritate apostolica eidem Raynaldo Casinensem abbatiam
interdixerunt.» etc.
Eo in loco primum Wibaldo abbati innotuisse potuit S. Bernardus, quem etiam postea in Germania
praedicantem audiit ac demiratus est, unde et in epistola 147, ad Monegoldum scholae magistrum, eumdem
Bernardum tanquam egregium Christiani oratoris exemplum proponit his verbis: «Est tamen interdum in
Ecclesia quaedam rerum opportunitas, in qua dicendi artificium irreprehensibiliter exercetur, et maxime in
praedicandi officio, in cujus gratiae principatu meo quidem judicio ponitur vir nostrorum temporum valde
illustris Bernardus Clarevallensis abbas. Oratorem non immerito dixerim, qui a rhetoribus definitur vir
bonus dicendi peritus. Si quidem vir ille bonus, longo eremi squallore et jejuniis ac pallore confectus, et in
quamdam spiritualis formae tenuitatem redactus, prius persuadet visus quam auditus. Optima ei a Deo
concessa est natura, eruditio summa, industria incomparabilis, exercitium ingens, pronuntiatio aperta,
gestus corporis ad omnem dicendi modum accommodatus. Non igitur mirum, si potenti tantarum rerum
virtute excitat dormientes, imo, ut plus dicam, mortuos, et Domino cooperante et sermonem confirmante,
alterat homines et ad jugum Dei trahit captivos qui fuerant in curribus Pharaonis. Hunc tu vere dixisses
eloquentem, qui non destruit opere, quod praedicat ore, qui non est intus Nero, foris Cato. Quem si videas,
doceris; si audias, instrueris; si sequare, profeceris.»
Cum igitur ea fuerit in Bernardo eloquendi vis et gratia, haudquaquam mirum videri debet, si tanto cum
fructu ubique, sed maxime in Germania concionatus fecerit, Domino praesertim cooperante, ac sermonem
confirmante sequentibus signis. Miracula haec in Germania a S. Bernardo quotidie patrata scriptis
consignarunt discipuli ejus, testes oculati; sed juvat hic ea referre quae de his scribit Helmodus in Chronico
Sclavorum, cap. 59, hoc modo: «Circa tempora dierum illorum ortae sunt res novae et toti orbi stupendae.
Praesidente enim sanctissimo papa Eugenio, Conrado quoque III gubernacula regni moderante, claruit
Bernardus Clarae-Vallensis abbas, cujus fama tanta signorum fuit opinione celebris, ut de toto orbe
conflueret ad eum populorum frequentia, cupientium videre, quae per eum fierent mirabilia. Hic itaque
ingressus in Teutonicam terram, venit ad celebrem curiam Franckenvord, quo tunc rex Conradus cum omni
principum frequentia festinus occurrerat. Cum ergo vir sanctus in ecclesiis positus, curandis aegrotis in
nomine Domini propensius instaret, astante rege et summis potestatibus, incertum erat inter tantas
populorum catervas, quid quis pateretur, aut cui forte subveniretur. Aderat illic comes noster Adolfus certius
nosse cupiens ex operatione divina virtutem viri. Inter haec offertur ei puer caecus et claudus, cujus
debilitatis nulla potuit esse dubitatio. Coepit ergo vir sagacissimus intentare solerter, si forte posset in hoc
puero sanctitatis ejus experimentum capere. Cujus incredulitati, veluti divinitus edoctus vir Dei, remedium
providens, puerum praeter morem jussit sibi applicari, caeteros enim verbo tantum consignavit. Hunc vero
exhibitum manibus excepit, oculisque morosa contractatione visum restituit. Deinde genua contracta
corripiens, jussit illum currere ad gradus, manifesta dans indicia recuperati tam visus quam gressus.»
7

