Istos duos adolescentes, bonam quidem voluntatem habentes, sed viribus corporis ad nostrum Ordinem
nequaquam sufficientes, idcirco vobis transmittere curavimus: quia si tales perseverant, 0638C quales eos
probavimus, non inutiles vobis confidimus. Denique suscipite eos et probate vos ipsi, an verum sit quod
testamur; nec eorum acceleretur suscipienda professio, ut prius ipsorum utilitas dignoscatur
44

EPISTOLA CDXLIII. AD QUEMDAM AMICUM. De quodam adolescente, cujus pravos
mores narrat, qui nobilium matrimonium ambiebat.

Feci quod voluistis, quod ad me omnino non pertinebat, nisi quia voluistis. Quid enim ad nos pertinet de
vestris terris, de vestris placitis, de vestris conjugiis? Deinde etiam hominem illum, pro quo me precantes
ducissam precari compulistis, ita semper cognovimus a juventute sua malis fuisse 0638D intentum, et ab
omni bono elongatum, quatenus haec ei mala non tam illa vel cupiditate ducissae, quam justo Dei judicio
credamus contingere; nunquam ejus ad aliquem sanctorum peregrinationem, cum peccator sit, vidimus;
nunquam ejus eleemosynas, cum dives sit, audivimus; nunquam ejus patrocinium quod pupillo vel viduae
ferret, cum diu praepositus exstiterit, agnovimus. Et nunc insuper non cessat se supra se extendere ultra etiam
mensuram suam. Scitote vos qui amici ejus estis, quia aut vix 0639A aut nunquam poterit ei ad aliquod
proficuum societas nobilium venire, quibus in matrimonium, suam non attendens mediocritatem, tanto
appetit studio filios et filias suas conjungere: volo tamen et multum desidero, ut illud quod propter vos
faciliter rogare suscepi, in bonum ei proveniat.
45

EPISTOLA CDXLIV. AD QUEMDAM ABBATEM. De quodam monacho qui ad alium
Ordinem transire volebat, quod fieri improbat.

Unus frater dum nostram simplicitatem consulere venit, tale a nobis consilium, imo judicium reportavit.
Cum nullam idoneam causam attulerit, cur locum et Ordinem suum deserere velit; nulla visa est ratio
permittere, quod ad alium transire debeat. Nam votum 0639B illud quod se prius fecisse dicit, de quo et
maxime sibi scrupuli occasionem sumpsit; cum sola cogitatione aut ut plus etiam verbo, sed soli factum
fuisse constet, nequaquam huic praeponendum putamus, cui utique posterius licet tamen et verbo et
deliberatione, et habitu et professione sese astrinxisse videtur; praesertim cum illud quod voverat, nec
districtius esse videatur isto, nec rectius. Quapropter nec vobis, qui pro ejus anima Christo reddere rationem
habetis, tutum esse credimus in hoc ei credere, in hoc ei vestram indulgere licentiam cum scriptum sit:
Declinantes autem in obligationes adducet Dominus cum operantibus iniquitatem (Psal. CXXIV, 5).
Suscipite ergo eum dulciter, ut filium; sollicite custodite, ut vobis commissum, vestris, nisi 0639C fallor, ex
hoc jam obsecuturum praeceptis, et consiliis obtemperaturum.
46

EPISTOLA CDXLV. AD QUEMDAM ABBATEM. Commendat ei L. fugitivum revertentem,
quem benigne suscipi rogat.

Obsecro vos per misericordiam Dei et per nostram invicem dilectionem, quatenus fratrem L. erroris sui
poenitentem, cum desiderio revertentem, emendationem promittentem benigne suscipiatis; sed et in ipsa
susceptione atque reconciliatione clementius mitiusque cum eo agatur, quam cum caeteris solet fugitivis,
sentiatque sibi valere, quod per nos se apud vos commendare nostrisque precibus munire curaverit.
47

367 6 EPISTOLA CDXLVI. AD ANONYMUM. Scribit se ex morbo gravi convaluisse, et mortis
januas evasisse.

0639D
Quidquid sibi.
Super ipsa vestra sollicitudine, qua vos anxiari per litteras vestras insinuatis, diu exstiti et ego sollicitus.
0640A Neque enim ignorare poteram quod pateremini, cum cogitarem, qualem me relinqueretis; sed nuntii
usque modo defuit opportunitas, per quem, cum corpore coepi, Deo miserante, meliorari, vos quoque esse
facerem animo meliori. Jam ergo bono animo estote, quia castigans castigavit me Dominus, et morti non
tradidit me. Prima Dominica Adventus Domini, primum ad altare per memetipsum, et sine adminiculo
alterius accessi ad accipiendam sacram Communionem; istas litteras ipse dictavi: quibus duobus signis
perpendere potestis, quantum divina benignitate et corpore et animo convaluerim. Libenter vos viderem, si
opportune et sine disturbatione fieri posset.
48
EPISTOLA CDXLVII. AD AMEDEUM ALTAE-CUMBAE ABBATEM. Rogat ut nuntios
mittat Montem-Pessulanum, quo ascendere debebant regis Siciliae naves, ut apud regem eum excusent,
quod fratres in Siciliam non miserit.
0640B

13

