Bernardus, inferior quidem tertia seu beatifica quae «primam eliminat, secundam remunerat,» ut ibidem ait:
«Sic ergo dilectio alia quaevis debita superans, quasi sola regnare debet in nobis; ut quidquid debetur
caeteris, sibi vindicet et ex dilectione omnia faciamus,» inquit Vir sanctus sermone duodecimo in psalmum
XC, n. 7. Haec de argumento sequentis libelli.
4. Caeterum directus a Bernardo est Haimerico seu Aimerico S. R. E. cardinali et cancellario, ut
praeferunt manuscripti codices omnes, praeter unum Colbertinum, qui «Ascelinum» habet, sed mendose,
teste vel ipso Berengario, Abaelardi apologista, qui Aimericum praefert. Scriptus est autem liber sub
pontificatu Honorii II, a quo Haimericus creatus est cancellarius. Gaufridus in libro tertio de Vita Bernardi,
capite octavo: «Si quaeritur piae mentis religiosa devotio, transeundum ad homilias in Laudibus Virginis
matris, et illum quem de Diligendo Deo edidit librum.» Erat autem Haimericus Gallus ex oppido Castra
apud Biturigas, anno 1121 a Callisto II creatus cardinalis, ab Honorio II cancellarius sub annum 1126,
mortuus anno 1141, singularis Bernardi amicus, ex aliis epistolis.
2

584 PRAEFATIO.

0973A
Viro illustri domino HAIMERICO, ecclesiae Romanae diacono cardinali et cancellario, BERNARDUS
abbas dictus de Clara-Valle, Domino vivere, et in Domino mori.
Orationes a me, et non quaestiones poscere solebatis: et quidem ego ad neutrum idoneum me esse confido.
Verum illud indicit professio, etsi non ita conversatio: ad hoc vero (ut verum fatear) ea mihi deesse video,
quae maxime necessaria viderentur, diligentiam et ingenium. Placet tamen, fateor, quod pro carnalibus
spiritualia repetitis, si sane apud locupletiorem id facere libuisset. Quia vero doctis et indoctis pariter in
istiusmodi excusandi mos est, 0974A nec facile scitur, quae vere ex imperitia, quaeve ex verecundia
excusatio prodeat, si non injucti operis obeditio probat: accipite de mea paupertate quod habeo, ne tacendo
philosophus puter. Nec tamen ad omnia spondeo me responsurum. Ad id solum quod de diligendo Deo
quaeritis, respondebo quod ipse dabit. Hoc enim et sapit dulcius, et tractatur securius, et auditur utilius.
Reliqua diligentioribus reservate.
3

CAPUT I. Quare et quomodo diligendus sit Deus.

1. Vultis ergo a me audire, quare et quomodo diligendus sit Deus? Et ego: Causa diligendi Deum, Deus
est; modus, sine modo diligere. Estne 0975A hoc satis? Fortassis utique, sed sapienti. Caeterum si et
insipientibus debitor sum (Rom. I, 14); ubi sat est dictum sapienti, etiam illis gerendus mos est. Itaque
propter tardiores idem profusius, quam profundius repetere non gravabor. Ob duplicem ergo causam Deum
dixerim propter seipsum diligendum: sive quia nihil justius, sive quia nil fructuosius diligi potest. Duplicem
siquidem parit sensum, cum quaeritur de Deo, cur diligendus sit. Dubitari namque potest quid potissimum
dubitetur; utrumnam, quo suo merito Deus, aut certe quo nostro sit commodo diligendus. Sane ad utrumque
idem responderim; non plane aliam mihi dignam occurrere causam diligendi ipsum, praeter ipsum. Et prius
de merito videamus. Multum quippe meruit de nobis, qui et 0975B immeritis dedit seipsum nobis. Quid enim
melius seipso poterat dare vel ipse? Ergo si Dei meritum quaeritur, cum ipsum diligendi causa quaeritur,
illud est praecipuum: quia ipse prior dilexit nos. Dignus plane qui redametur, praesertim si advertatur, quis,
quos, quantumque amaverit. Quis enim? Nonne is cui omnis spritus confitetur: Deus meus es tu, quoniam
bonorum meorum non eges? (Psal. XV, 2.) Et vera hujus charitas majestatis, quippe non quaerentis quae sua
sunt. Quibus autem tanta puritas exhibetur? Cum adhuc, inquit, inimici essemus, reconciliati sumus Deo
(Rom. V, 10). Dilexit ergo Deus, et gratis, et inimicos. Sed quantum? Quantum dicit Joannes: Sic Deus
dilexit mundum, ut Filium unigenitum daret (Joan. III, 16): et Paulus, Qui proprio, 0975C ait, Filio non
pepercit, sed pro nobis tradidit illum (Rom. VIII, 32). Ipse quoque Filius pro se, Majorem, inquit, charitatem
nemo habet quam ut animam suam ponat quis pro amicis suis (Joan. XV, 13). Sic meruit justus ab impiis,
summus ab infimis, ab infirmis omnipotens. Sed dicit aliquis: Ita quidem ab hominibus; sed ab angelis non
ita. Verum est, quia necesse non fuit. Caeterum qui hominibus subvenit in tali necessitate, servavit angelos a
tali necessitate: et 585 qui homines diligendo, tales fecit ne tales remanerent; ipse aeque diligendo dedit et
angelis, ne tales fierent.
4

CAPUT II. Deus quantopere ab homine mereatur amari, ob bona tum corporis, tum animae.
Quomodo ea agnoscenda et habenda citra donantis injuriam.

0975D
2. Quibus haec palam sunt, palam arbitror esse et cur Deus diligendus sit: hoc est, unde diligi meruerit.
Quod si infideles haec latent, Deo tamen in promptu est ingratos confundere super innumeris beneficiis suis,
humano nimirum et usui praestitis, et sensui manifestis. Nempe quis alius administrat cibum omni vescenti,
cernenti lucem, spiranti flatum? Sed stultum est velle modo enumerare quae innumera esse non longe ante
2

