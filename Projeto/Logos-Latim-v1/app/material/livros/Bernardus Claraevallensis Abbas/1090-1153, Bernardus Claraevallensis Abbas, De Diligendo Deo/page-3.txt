praefatus sum: satis est ad exemplum praecipua protulisse, panem, solem 0976A et aerem. Praecipua dico,
non quia excellentiora, sed quia necessariora; sunt quippe corporis. Quaerat enim homo eminentiora bona sua
in ea parte sui, qua praeeminet sibi, hoc est in anima quae sunt dignitas, scientia, virtus. Dignitatem in
homine liberum arbitrium dico: in quo ei nimirum datum est caeteris non solum praeeminere, sed et
praesidere animantibus. Scientiam vero, qua eamdem in se dignitatem agnoscat, non a se tamen. Porro
virtutem, qua subinde ipsum a quo est, et inquirat non segniter, et teneat fortiter cum invenerit.
3. Itaque geminum unumquodque trium horum apparet. Dignitatem siquidem demonstrat humanam non
solum naturae praerogativa, sed et potentia dominatus: quod terror hominis super cuncta animantia 0976B
terrae imminere decernitur. Scientia quoque duplex erit, si hanc ipsam dignitatem, vel aliud quodque bonum
in nobis, et nobis inesse, et a nobis non esse noverimus. Porro virtus et ipsa aeque bifaria cognoscetur, si
auctorem consequenter inquirimus, inventoque inseparabiliter inhaeremus. Dignitas ergo sine scientia non
prodest; illa vero etiam obest, si virtus [al. ista] defuerit: quod utrumque ratio declarat subjecta. Habere enim
quod habere te nescias, quam gloriam habet? Porro nosse quod habeas, sed quia a te non habeas ignorare,
habet gloriam, sed non apud Deum. Apud se autem glorianti dicitur ab Apostolo: Quid habes quod non
accepisti? si autem accepisti, quid gloriaris quasi non 0976C acceperis? (I Cor. IV, 7.) Non ait simpliciter:
Quid gloriaris? sed addit, quasi non acceperis, ut asserat reprehensibilem, non qui in habitis, sed qui
tanquam in non acceptis gloriatur. Merito vana gloria nuncupatur hujusmodi, veritatis nimirum solido carens
fundamento. Veram enim gloriam ab hac ita discernit: Qui gloriatur, ait, in Domino glorietur (I Cor. I, 31),
hoc est in veritate. Veritas quippe Dominus est.
4. Utrumque ergo scias necesse est, et quid sis, et quod a te ipso non sis: ne aut omnino videlicet non
glorieris, aut inaniter glorieris. Denique si non cognoveris, inquit, te ipsam, egredere post greges sodalium
tuorum (Cant. I, 7). Revera ita fit. Homo factus in honore, cum honorem ipsum non intelligit, 0976D talis
suae ignorantiae merito comparatur pecoribus, velut quibusdam praesentis suae corruptionis et mortalitatis
consortibus. Fit igitur ut sese non agnoscendo egregia rationis munere creatura, irrationabilium gregibus
aggregari incipiat, dum ignara propriae gloriae, quae ab intus est, conformanda foris rebus sensibilibus, sua
ipsius curiositate abducitur: efficiturque una de caeteris, quod se prae caeteris nihil accepisse intelligat.
Itaque valde cavenda haec ignorantia, qua de nobis minus nobis forte sentimus: sed non minus, imo et plus
illa qua plus nobis tribuimus: quod fit, si bonum quodcunque in nobis 0977A esse et a nobis decepti putemus.
At vero super utramque ignorantiam declinanda et exsecranda illa praesumptio est, qua sciens et prudens
forte audeas de bonis non tuis tuam quaerere gloriam: et quod certus 586 es a te tibi non esse, inde tamen
alterius rapere non verearis honorem. Prior equidem ignorantia gloriam non habet: posterior vero habet
quidem, sed non apud Deum. Caeterum hoc tertium malum quod jam scienter committitur, usurpat et contra
Deum. In tantum denique ignorantia illa posteriori haec arrogantia gravior atque periculosior apparet, quo per
illam quidem Deus nescitur, per istam et contemnitur: in tantum et priori deterior ac detestabilior, ut cum per
illam pecoribus, per istam et daemonibus sociemur. Est quippe superbia 0977B et delictum maximum, uti
datis tanquam innatis; et in acceptis beneficiis gloriam usurpare beneficii.
5. Quamobrem cum duabus istis, dignitate atque scientia, opus est et virtute, quae utriusque fructus est, per
quam ille inquiritur ac tenetur, qui omnium auctor et dator merito glorificetur de omnibus. Alioquin sciens et
non faciens digna, multis vapulabit. Quare? Utique quia noluit intelligere ut bene ageret: magis autem
iniquitatem meditatus est in cubili suo (Psal. XXV, 4, 5), dum de bonis, quae a se non esse ex scientiae dono
certissime comperit, boni Domini gloriam servus impius captare sibi, imo et raptare molitur. Liquet igitur et
absque scientia dignitatem esse omnino inutilem, et scientiam absque virtute 0977C damnabilem. Verum
homo virtutis, cui nec damnosa scientia, nec infructuosa dignitas manet, clamat Deo et ingenue confitetur:
Non nobis, inquiens, Domine, non nobis, sed nomini tuo da gloriam (Psal. CXIII, 9). Hoc est: Nil nobis, o
Domine, de scientia, nil nobis de dignitate tribuimus; sed tuo totum, a quo totum est, nomini deputamus.
6. Caeterum pene a proposito longe nimis digressi sumus, dum demonstrare satagimus, eos quoque qui
Christum nesciunt, satis per legem naturalem ex perceptis bonis corporis animaeque moneri, quatenus Deum
propter Deum et ipsi diligere debeant. Nam ut breviter, quae super hoc dicta sunt, iterentur: quis vel infidelis
ignoret, suo corpori non ab alio in 0977D hac mortali vita supradicta illa necessaria ministrari, unde videlicet
subsistat, unde videat, unde spiret, quam ab illo, qui dat escam omni carni (Psal. CXXXV, 25); qui solem
suum oriri facit super bonos et malos, et pluit super justos et injustos? (Matth. V, 45.) Quis item vel impius
putet alium ejus, quae in anima splendet, humanae dignitatis auctorem, praeter illum ipsum, qui in Genesi
loquitur: Faciamus hominem ad imaginem et similitudinem nostram? (Gen. I, 26.) Quis alium scientiae
largitorem existimet, nisi aeque ipsum, qui docet hominem scientiam? (Psal. XCIII, 10.) Quis rursum munus
sibi aliunde virtutis aut putet datum, aut speret dandum, quam de manu itidem Domini virtutum? Meretur
ergo amari propter se ipsum Deus, et ab infideli: qui etsi 0978A nesciat Christum, scit tamen seipsum.
Proinde inexcusabilis est omnis etiam infidelis, si non diligit Dominum Deum suum ex toto corde, tota
anima, tota virtute sua. Clamat nempe intus ei innata, et non ignorata rationi justitia, quia ex toto se illum
diligere debeat, cui se totum debere non ignorat. Verum difficile, imo impossibile est, suis scilicet
quempiam, liberive arbitrii viribus semel accepta a Deo, ad Dei ex toto convertere voluntatem; et non magis
3

