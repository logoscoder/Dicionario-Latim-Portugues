dictum est) ad id quod optimum est, quivis cupidus perveniret, si quidem ante, quod citra cupit, assequi
posset.
20. Verum quoniam id omnino impossibile praestruit et vita brevior, et virtus infirmior, et consors
numerosior; longo profecto itinere et casso labore desudant, qui dum quaecunque desiderant, attingere
volunt, ad cunctorum desiderabilium nequeunt pertingere finem. Et utinam attingere universa animo, et non
experimento vellent! Hoc enim facile possent, et non incassum. Nam et animus sensu quidem 0986C carnali
tanto velocior, quanto et perspicacior, ad hoc datus est, ut illum ad omnia praeveniat; nihilque audeat
contingere sensus, quod animus praecurrens ante utile non probaverit. Hinc enim arbitror dictum, Omnia
probate, quod bonum est tenete (I Thess. V, 21); ut videlicet ille huic provideat, nec is suum votum, nisi ad
illius judicium consequatur. Alioquin non ascendes in montem Domini, nec stabis in loco sancto ejus, pro eo
quod in vano acceperis animam tuam (Psal. XXIII, 3, 4), hoc est animam rationalem: dum instar pecoris
sensum sequeris, ratione quidem otiosa, et non resistente in aliquo. Quorum itaque ratio non praevenit
gressus, currunt, sed extra viam: ac proinde Apostoli spreto consilio, non sic currunt ut apprehendant (I Cor.
0986D XI, 24). Quando etenim apprehendant, quem 593 apprehendere nisi post omnia nolunt? Distortum
iter, et circuitus infinitus, cuncta primitus attentare velle.
21. Justus autem non ita. Audiens nempe vituperationem multorum commorantium in circuitu (multi enim
sunt viam latam pergentes, quae ducit ad mortem), ipse sibi regiam eligit viam, non declinans ad dexteram
vel ad sinistram. Denique attestante propheta, Semita justi recta est, rectis callis justi ad ambulandum (Isai.
XXVI, 7). Hi sunt, qui salubri compendio cauti sunt molestum hunc et infructuosum vitare circuitum,
verbum abbreviatum et abbrevians eligentes, non cupere quaecunque vident, 0987A sed vendere magis quae
possident, et dare pauperibus. Beati plane pauperes, quoniam ipsorum est regnum caelorum (Matth. V, 3).
Omnes quidem currunt (I Cor. IX, 24); sed inter currentes discernitur. Denique novit Dominus viam
justorum, et iter impiorum peribit (Psal. I, 6). Ideo autem melius est modicum justo super divitias peccatorum
multas (Psal. XXXVI, 16), quoniam quidem, ut Sapiens loquitur et insipiens experitur, qui diligit pecuniam,
non saturabitur pecunia (Eccle. V, 9): qui autem esuriunt et sitiunt justitiam, ipsi saturabuntur (Matth. V, 6).
Justitia siquidem ratione utentis spiritus cibus est vitalis et naturalis: pecunia vero sic non minuit animi
famem, quomodo nec corporis ventus. Denique si famelicum hominem apertis faucibus 0987B vento, inflatis
haurire buccis aerem cernas, quo quasi consulat fami, nonne credas insanire? Sic non minoris insaniae est, si
spiritum rationalem rebus putes quibuscunque corporalibus non magis inflari, quam satiari. Quid namque de
corporibus ad spiritus? Nec illa sane spiritualibus, nec isti e regione refici corporalibus queunt. Benedic,
anima mea, Domino, qui replet in bonis desiderium tuum (Psal. CII, 1, 5). Replet in bonis, excitat ad bonum,
tenet in bono; praevenit, sustinet, implet. Ipse facit ut desideres; ipse est quod desideras.
22. Dixi supra: Causa diligendi Deum, Deus est. Verum dixi: nam et efficiens, et finalis. Ipse dat
occasionem, ipse creat affectionem, desiderium ipse 0987C consummat. Ipse fecit, vel potius factus est ut
amaretur: ipse speratur, amandus felicius, ne in vacuum sit amatus. Ejus amor nostrum et praeparat, et
remunerat. Praecedit benignior, rependitur justior, exspectatur suavior. Dives est omnibus qui invocant eum:
nec tamen habet quidquam se ipso melius. Se dedit in meritum, se servat in praemium, se apponit in
refectione animarum sanctarum, se in redemptione distrahit captivarum. Bonus es, Domine, animae quaerenti
te (Thren. III, 25): quid ergo invenienti? Sed enim in hoc est mirum, quod nemo te quaerere valet, nisi qui
prius invenerit. Vis igitur inveniri ut quaeraris, quaeri ut inveniaris. Potes quidem quaeri et inveniri, non
tamen praeveniri, Nam etsi dicimus, Mane oratio mea praeveniet te 0987D (Psal. LXXXVII, 14); non
dubium tamen quod tepida sit omnis oratio, quam non praevenerit inspiratio. Dicendum jam unde inchoet
amor noster, quoniam ubi consummetur, dictum est.
10

CAPUT VIII. De primo gradu amoris, quo diligit homo se propter se.

23. Amor est affectio naturalis una de quatuor . Notae sunt: non opus est nominare. Quod ergo naturale est,
justum quidem foret primo omnium auctori deservire naturae. Unde et dictum est primum et maximum
mandatum: Diliges Dominum 0988A Deum tuum (Matth. XXII, 37), etc. Sed quoniam natura fragilior atque
infirmior est, ipsi primum imperante necessitate compellitur inservire. Et est amor carnalis, quo ante omnia
homo diligit se ipsum propter se ipsum, sicut scriptum est: Prius quod animale, deinde quod spirituale (I
Cor. XV, 46). Nec praecepto indicitur, sed naturae inseritur: quis nempe carnem suam odio habuit? (Ephes.
V, 29.) At vero si coeperit amor idem, ut assolet, proclivior esse, sive profusior, et necessitatis alveo minime
contentus, campos etiam voluptatis 594 exundans latius visus fuerit occupare; statim superfluitas obviante
mandato cohibetur, cum dicitur: Diliges proximum tuum sicut te ipsum (Matth. XXII, 39). Justissime quidem,
ut consors naturae non sit exsors et gratiae, 0988B illius praesertim gratiae, quae naturae insita est. Quod si
gravatur homo fraternis, non dico necessitatibus subvenire, sed voluptatibus deservire; castiget ipse suas, si
non vult esse transgressor. Quantum vult, sibi indulgeat; dum aeque et proximo tantumdem meminerit
exhibendum. Frenum tibi temperantiae imponitur, o homo, ex lege vitae et disciplinae, ne post
concupiscentias tuas eas, et pereas, ne de bonis naturae hosti servias animae, hoc est libidini. Quam justius
atque honestius communicas illa consorti, id est proximo, quam hosti? Et quidem si ex Sapientis consilio a
8

