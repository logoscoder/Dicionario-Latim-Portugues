et sanguis, vas luteum, terrena inhabitatio quando capit hoc? quando 0990C hujuscemodi experitur affectum,
ut divino debriatus amore animus, oblitus sui, factusque sibi ipsi tanquam vas perditum, totus pergat in
Deum, et adhaerens Deo unus cum eo spiritus fiat (I Cor. VI, 17). et dicat: Defecit caro mea et cor meum,
Deus cordis mei, et pars mea Deus in aeternum? (Psal. LXXII, 26.) Beatum dixerim et sanctum, cui tale
aliquid in hac mortali vita raro interdum, aut vel semel, et hoc ipsum raptim, atque unius vix momenti spatio
experiri donatum est. Te enim quodammodo perdere, tanquam qui non sis, et omnino non sentire teipsum, et
a teipso exinaniri, et pene annullari, coelestis est conversationis, non humanae affectionis. Et si quidem e
mortalibus quispiam ad illud raptim 0990D interdum (ut dictum est) et ad momentum admittitur, subito
invidet saeculum nequam, perturbat diei malitia, corpus mortis aggravat, sollicitat carnis necessitas, defectus
corruptionis non sustinet, quodque his violentius est, fraterna revocat charitas. Heu! redire in se, recidere in
sua compellitur, et miserabiliter exclamare, Domine, vim patior, responde pro me (Isa. XXXVIII, 14): et
illud, Infelix ego homo, quis 596 me liberabit de corpore mortis hujus? (Rom. VII, 24.)
28. Quoniam tamen Scriptura loquitur, Deum omnia fecisse propter semetipsum; erit profecto ut factura
sese quandoque conformet et concordet Auctori. Oportet proinde in eumdem nos affectum quandocunque
transire: ut quomodo Deus omnia 0991A esse voluit propter semetipsum, sic nos quoque nec nosipsos, nec
aliud aliquid fuisse, vel esse velimus, nisi aeque propter ipsum, ob solam videlicet ipsius voluntatem, non
nostram voluptatem. Delectabit sane non tam nostra, vel sopita necessitas, vel sortita felicitas, quam quod
ejus in nobis, et de nobis voluntas adimpleta videbitur: quod et quotidie postulamus in oratione cum dicimus,
Fiat voluntas tua, sicut in coelo, et in terra (Matth. VI, 10). O amor sanctus et castus! o dulcis et suavis
affectio! o pura et defaecata intentio voluntatis! eo certe defaecatior et purior, quo in ea de proprio nil jam
admistum relinquitur: eo suavior et dulcior, quo totum divinum est quod sentitur. Sic affici, deificari est.
Quomodo stilla aquae modica, multo infusa vino, 0991B deficere a se tota videtur, dum et saporem vini
induit, et colorem; et quomodo ferrum ignitum et candens, igni simillimum fit, pristina propriaque forma
exutum; et quomodo solis luce perfusus aer in eamdem transformatur luminis claritatem, adeo ut non tam
illuminatus, quam ipsum lumen esse videatur: sic omnem tunc in sanctis humanam affectionem quodam
ineffabili modo necesse erit a semetipsa liquescere, atque in Dei penitus transfundi voluntatem. Alioquin
quomodo omnia in omnibus erit Deus, si in homine de homine quidquam supererit? Manebit quidem
substantia, sed in alia forma, alia gloria, aliaque potentia. Quando hoc erit? quis hoc videbit? quis possidebit?
Quando veniam, et apparebo 0991C ante faciem Dei? (Psal. XLI, 3.) Domine Deus 0992A meus, tibi dixit
cor meum, exquisivit te facies mea; faciem tuam, Domine, requiram (Psal. XXVI, 8). Putas, videbo templum
sanctum tuum?
29. Ego puto non ante sane perfecte impletum iri, Diliges Dominum Deum tuum ex toto corde tuo, et ex
tota anima tua, et ex tota virtute tua (Matth. XXII, 37); quousque ipsum cor cogitare jam non cogatur de
corpore, et anima eidem in hoc statu vivificando et sensificando intendere desinat, et virtus ejusdem relevata
molestiis, in Dei potentia roboretur. Impossibile namque est tota haec ex toto ad Deum colligere, et divino
infigere vultui, quandiu ea huic fragili et aerumnoso corpori intenta et distenta necesse est subservire. Itaque
in corpore spirituali et immortali, in corpore integro, placido, placitoque, 0992B et per omnia subjecto
spiritui, speret se anima quartum apprehendere amoris gradum, vel potius in ipso apprehendi: quippe quod
Dei potentiae est dare cui vult, non humanae industriae assequi. Tunc, inquam, summum obtinebit facile
gradum, cum in gaudium Domini sui promptissime et avidissime festinantem nulla jam retardabit carnis
illecebra, nulla molestia conturbabit. Putamusne tamen hanc gratiam vel ex parte sanctos martyres assecutos,
in illis victoriosis corporibus adhuc constitutos? Magna vis prorsus amoris illas animas introrsum rapuerat,
qua ita sua corpora foris exponere, et tormenta contemnere valuerunt. At profecto doloris acerrimi sensus
non potuit non turbare serenum, 0992C etsi non perturbare.
13

CAPUT XI. Haec amoris perfectio non competit etiam solutis animabus beatorum, ante
resurrectionem.

0993A
30. Quid autem jam solutas corporibus? Immersas ex toto credimus immenso illi pelago aeterni luminis, et
luminosae aeternitatis. Sed si (quod non negatur) velint sua corpora recepisse, aut certe recipere desiderent et
sperent; liquet procul dubio necdum a seipsis penitus immutatas, quibus constat 597 necdum penitus deesse
de proprio, quo vel modice intentio reflectatur. Donec ergo absorpta sit mors in victoria, et noctis undique
terminos lux perennis invadat et occupet usquequaque, quatenus et in corporibus gloria coelestis effulgeat;
non possunt ex toto animae seipsas exponere, et transire in Deum, 0993B nimirum ligatae corporibus etiam
tunc, etsi non vita vel sensu, certe affectu naturali, ita ut absque his nec velint, nec valeant consummari.
Itaque ante restaurationem corporum non erit ille defectus animorum, qui perfectus et summus est ipsorum
status: nec carnis jam sane consortium spiritus requireret, si absque illa consummaretur. Enim vero absque
profectu animae nec ponitur corpus, nec resumitur. Denique pretiosa in conspectu Domini mors sanctorum
ejus (Psal. CXV, 15). Quod si mors pretiosa, quid vita, et illa vita? Nec mirum, si corpus jam gloriae conferre
videtur spiritui, quod et infirmum et mortale constat ipsi non mediocriter valuisse. O quam verum locutus est
10

