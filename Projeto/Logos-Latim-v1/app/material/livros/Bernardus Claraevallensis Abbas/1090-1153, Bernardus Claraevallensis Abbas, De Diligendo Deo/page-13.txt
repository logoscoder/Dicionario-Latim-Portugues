37. Itaque nec filii sunt sine lege, nisi forte aliquis aliter sentiat propter hoc quod scriptum est: Justis non
est lex posita (I Tim. I, 9). Sed sciendum, quod alia est lex promulgata a spiritu servitutis in timore; alia a
spiritu libertatis data in suavitate. Nec sub illa coguntur esse filii; nec sine ista esse patiuntur. Vis audire quia
justis non est lex posita? Non accepistis, ait, spiritum servitutis iterum in timore. Vis audire quod tamen sine
lege charitatis non sint? Sed accepistis, inquit, spiritum adoptionis filiorum (Rom. VIII, 15). Denique audi
justum utrumque de se fatentem, et quod non sit sub lege, nec 0997D tamen sit sine lege. Factus sum, inquit,
his qui sub lege erant, quasi sub lege essem; cum ipse non essem sub lege: his qui sine lege erant, tanquam
sine lege essem; cum sine lege Dei non essem, sed in lege essem Christi (I Cor. IX, 21). Unde apte non
dicitur, Justi non habent legem, aut, Justi sunt sine lege: sed, Justis non est lex posita; hoc est, non tanquam
invitis imposita, sed voluntariis eo liberaliter data, quo suaviter inspirata. Unde et pulchre Dominus, Tollite,
ait, jugum meum super vos (Matth. XI, 29): ac si diceret, Non impono invitis, sed vos tollite si vultis;
alioquin non requiem, sed laborem invenietis animabus vestris.
38. Bona itaque lex charitas, et suavis: quae non solum leviter suaviterque portatur, sed etiam servorum
0998A et mercenariorum leges portabiles ac leves reddit, quas utique non destruit, sed facit ut impleantur,
dicente Domino: Non veni legem solvere, sed adimplere (Matth. V, 17). Illam temperat, istam ornat,
utramque levigat. Nunquam erit charitas sine timore, sed casto: nunquam sine cupiditate, sed ordinata. Implet
ergo charitas legem servi, cum infundit devotionem: implet et mercenarii, cum ordinat cupiditatem. Porro
timori permista devotio ipsum non annullat, sed castificat. Poena tantum tollitur, sine qua esse non potuit
dum fuit servilis; et timor manet in saeculum saeculi castus et filialis. Nam quod legitur, Perfecta charitas
foras mittit timorem (I Joan. IV, 18); poena intelligenda est, quae servili, ut diximus, nunquam deest timori,
illo scilicet genere locutionis, 0998B quo saepe causa ponitur pro effectu. Deinde cupiditas tunc recte a
superveniente charitate ordinatur, cum mala quidem penitus respuuntur, bonis vero meliora praeferuntur, nec
bona nisi propter meliora appetuntur. Quod cum plene per Dei gratiam assecutum fuerit, diligetur corpus, et
universa corporis bona tantum propter animam, anima propter Deum, Deus autem propter seipsum.
17

CAPUT XV. De quatuor gradibus amoris, et felici statu patriae coelestis.

39. Verumtamen quia carnales sumus, et de carnis concupiscentia nascimur, necesse est ut cupiditas vel
amor noster a carne incipiat; quae si recto ordine dirigitur, quibusdam suis gradibus duce gratia 0998C
proficiens, spiritu tandem consummabitur: quia non prius quod spirituale, sed quod animale, deinde quod
601 spirituale (I Cor. XV, 46). Et prius necesse est portemus imaginem terrestris, deinde coelestis. In primis
ergo diligit seipsum homo propter se; caro quippe est, et nil sapere valet praeter se. Cumque se videt per se
non posse subsistere, Deum quasi sibi necessarium incipit per fidem inquirere, et diligere. Diligit itaque in
secundo gradu Deum, sed propter se, non propter ipsum. At vero cum ipsum coeperit occasione propriae
necessitatis colere et frequentare, cogitando, legendo, orando, obediendo, quadam hujuscemodi familiaritate
paulatim sensimque Deus innotescit, consequenter et dulcescit: 0998D et sic gustato quam suavis est
Dominus, transit ad tertium gradum, ut diligat Deum, non jam propter se, sed propter ipsum. Sane in hoc
gradu diu statur: et nescio si a quoquam hominum quartus in hac vita perfecte apprehenditur, ut se scilicet
diligat homo tantum propter Deum. Asserant hoc si qui experti sunt: mihi, fateor, impossibile videtur. Erit
autem procul dubio, cum introductus fuerit servus bonus et fidelis in gaudium Domini sui (Matth. XXV, 21),
et inebriatus ab ubertate domus Dei (Psal. XXXV, 9). Quasi enim miro quodam modo oblitus sui, et a se
penitus velut deficiens, totus perget in Deum: et deinceps adhaerens ei, unus cum eo spiritus erit (I Cor. VI,
17). Arbitror hoc sensisse Prophetam cum diceret: Introibo in potentias Domini; 0999A Domine, memorabor
justitiae tuae solius (Psal. LXX, 16). Sciebat profecto cum introiret in spirituales potentias Domini, exutum
se iri universis carnis infirmitatibus: ut jam nil de carne haberet cogitare, sed totus in spiritu memoraretur
justitiae Domini solius.
40. Tunc pro certo singula Christi membra dicere poterunt de se, quod Paulus aiebat de capite: Etsi
cognovimus secundum carnem Christum, sed nunc jam non novimus (II Cor. V, 16). Nemo ibi se cognoscet
secundum carnem: quia caro et sanguis regnum Dei non possidebunt. Non quod carnis illic substantia futura
non sit; sed quod carnalis omnis necessitudo sit defutura, carnisque amor amore spiritus absorbendus; et
infirmae, quae nunc sunt, humanae affectiones in divinas quasdam habeant commutari. Tunc 0999B sagena
charitatis, quae nunc tracta per hoc mare magnum et spatiosum ex omni genere piscium congregare non
desinit, cum perducta ad littus fuerit, malos foras mittens, bonos solummodo retinebit (Matth. XIII, 47, 48).
Siquidem in hac vita ex omni genere piscium intra sinum suae latitudinis charitatis rete concludit: ubi se pro
tempore omnibus conformans, omniumque in se sive adversa, sive prospera trajiciens, ac sua quodammodo
faciens, non solum gaudere cum gaudentibus, sed etiam flere cum flentibus 1000A consuevit (Rom. XII, 15).
Sed cum pervenerit ad littus, velut malos pisces omne quod triste patitur, foras mittens, sola quae placere et
jucunda esse poterunt, retinebit. Nunquid enim tunc, verbi gratia, Paulus aut infirmabitur cum infirmis, aut
uretur pro scandalizatis (II Cor. XI, 29), ubi scandala et infirmitas procul erunt? Aut certe lugebit eos qui non
agent [al. habent] poenitentiam (II Cor. XII, 21), ubi certum est nec peccantem fore, nec poenitentem? Absit
autem ut vel eos qui ignibus aeternis cum diabolo et angelis ejus deputandi sunt, plangat et defleat in illa
13

