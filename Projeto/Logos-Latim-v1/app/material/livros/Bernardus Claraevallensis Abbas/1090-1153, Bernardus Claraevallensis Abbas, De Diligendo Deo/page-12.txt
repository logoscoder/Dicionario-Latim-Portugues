qui ait: Confitemini Domino, quoniam bonus (Psal. CXVII, 1). Confitetur quidem, quia fortasse bonus est
sibi, non autem quoniam bonus est in se. Quapropter noverit in se dirigi illud ab eodem propheta
opprobrium: Confitebitur tibi, cum benefeceris ei (Psal. XLVIII, 19). Est qui confitetur Domino quoniam
potens est, et est qui confitetur quoniam sibi bonus est, et item qui confitetur quoniam simpliciter bonus est.
Primus servus est, et timet sibi; secundus, mercenarius, et cupit sibi; tertius, filius, et defert patri. Itaque et
qui timet, et cupit, utrique pro se agunt. Sola quae 0995D in filio est charitas, non quaerit quae sua sunt (I
Cor. XIII, 5). Quamobrem puto de illa dictum, Lex Domini immaculata, convertens animas (Psal. XVIII, 8):
quod sola videlicet sit, quae ab amore sui et mundi convertere possit animum, et in Deum dirigere. Nec timor
quippe, nec amor privatus convertunt animam. Mutant interdum vultum, vel actum; affectum nunquam. Facit
quidem nonnunquam 599 etiam servus opus Dei: sed quia non sponte, in sua adhuc duritia permanere
cognoscitur. Facit et mercenarius: sed quia non gratis, propria trahi cupiditate convincitur. Porro ubi
proprietas, ibi singularitas, ibi angulus: ubi vero angulus, ibi sine dubio sordes sive rubigo. Sit itaque servo
sua lex, timor ipse quo constringitur; sit sua mercenario cupiditas, qua et 0996A ipse arctatur, quando
tentatur abstractus et illectus. Sed harum nulla, aut sine macula est, aut animas convertere potest. Charitas
vero convertit animas, quas facit et voluntarias.
35. Porro in eo eam dixerim immaculatam, quod nil sibi de suo retinere consuevit. Cui nempe de proprio
nihil est, totum profecto quod habet, Dei est: quod autem Dei est, immundum esse non potest. Lex ergo
Domini immaculata, charitas est: quae non quod sibi utile est, quaerit, sed quod multis. Lex autem Domini,
dicitur, sive quod ipse ex ea vivat, sive quod eam nullus, nisi ejus dono possideat. Nec absurdum videatur,
quod dixi etiam Deum vivere ex lege: cum non alia quam charitate dixerim. Quid vero in summa et beata illa
Trinitate 0996B summam et ineffabilem illam conservat unitatem, nisi charitas? Lex est ergo, et lex Domini,
charitas, quae Trinitatem in unitate quodammodo cohibet, et colligat in vinculo pacis. Nemo tamen me
aestimet charitatem hic accipere qualitatem, vel aliquod accidens (alioquin in Deo dicerem, quod absit, esse
aliquid quod Deus non est), sed substantiam illam divinam: quod utique nec novum, nec insolitum est,
dicente Joanne, Deus charitas est (Joan. IV, 8). Dicitur ergo recte et charitas, et Deus, et Dei donum. Itaque
charitas dat charitatem, substantiva accidentalem. Ubi dantem significat, nomen substantiae est: ubi donum,
qualitatis. Haec est lex aeterna, creatrix et gubernatrix universitatis. Siquidem in pondere, 0996C et mensura,
et numero per eam facta sunt universa, et nihil sine lege relinquitur, cum ipsa quoque lex omnium sine lege
non sit, non tamen alia quam se ipsa: qua et seipsam etsi non creavit, regit tamen.
15

CAPUT XIII. De lege propriae voluntatis et cupiditatis, servorum et mercenariorum.

36. Caeterum servus et mercenarius habent legem, non a Domino, sed quam ipsi sibi fecerunt: ille Deum
non amando, iste plus aliud amando. Habent, inquam, legem non Domini, sed suam; illi tamen, quae Domini
est, subjectam. Et quidem suam sibi quisque legem facere potuerunt: non tamen eam incommutabili aeternae
legis ordini subducere potuerunt. Tunc 0996D autem dixerim quemque sibi fecisse suam legem, quando
communi et aeternae legi propriam praetulit voluntatem, perverse utique volens suum imitari Creatorem: ut
sicut ipse sibi lex, suique juris est, ita is quoque se ipsum regeret, et legem sibi suam faceret voluntatem.
Grave utique et importabile jugum super omnes filios Adam, heu! inclinans et incurvans cervices nostras,
adeo ut vita nostra inferno appropinquarit (Psal. LXXXVII, 4). Infelix ego homo, quis me liberabit de
corpore mortis hujus? (Rom. VII, 24.) quo utique premor, et pene opprimor, ita ut nisi quia Dominus adjuvit
me, paulo minus habitasset in inferno anima mea (Psal. XCIII, 17). Sub hoc onere gravatus gemebat qui
dicebat: Quare me posuisti contrarium tibi, et factus sum mihimet ipsi 0997A gravis? Ubi dixit, Factus sum
mihimet ipsi gravis, ostendit quod lex ipse sibi esset, nec alius hoc quam sibi ipse fecisset. Quod autem
loquens Deo, praemisit, Posuisti me contrarium tibi; Dei se tamen non effugisse legem indicavit. Hoc quippe
ad aeternam justamque Dei legem pertinuit, ut qui a Deo noluit suaviter regi, poenaliter a seipso regeretur:
quique sponte jugum suave et onus leve charitatis abjecit, propriae voluntatis onus importabile sustineret
invitus. Miro itaque et justo modo aeterna lex fugitivum suum et posuit sibi [al. eidem ipsi] contrarium, et
retinuit subjectum: dum videlicet nec justitiae 600 pro meritis legem evasit; nec tamen cum Deo in sua luce,
in sua requie, in sua gloria remansit, subjectus potestati, et submotus felicitati. Domine 0997B Deus meus,
cur non tollis peccatum meum, et quare non aufers iniquitatem meam? (Job VII, 20, 21.) ut abjecta gravi
sarcina propriae voluntatis, sub levi onere charitatis respirem; nec jam servili timore coercear, nec
mercenaria cupiditate illiciar: sed agar spiritu tuo, spiritu libertatis, quo aguntur filii tui, qui testimonium
reddat spiritui meo, quod et ego sim unus ex filiis (Rom. VIII, 14-16), dum eadem mihi lex fuerit quae et tibi;
et sicut tu es, ita et ipse sim in hoc mundo. Hi siquidem, qui hoc faciunt quod ait Apostolus, Nemini
quidquam debeatis, nisi ut invicem diligatis (Rom. XIII, 8); procul dubio sicut Deus est, et ipsi sunt in hoc
mundo: nec servi aut mercenarii sunt, sed filii.
16

CAPUT XIV. De lege charitatis filiorum.

0997C
12

