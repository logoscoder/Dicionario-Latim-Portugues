1. Audita conversione tua, exsultavimus et delectati sumus. Quidni gaudeant homines, unde laetantur et
angeli? jam celebris agitur dies, jam resonat in excelsis gratiarum actio, et vox laudis. Adolescens nobilis,
delicatus, vicit malignum, sprevit mundum, corpus exposuit, propinquorum renuntiavit 0527B affectibus,
paratos divitiarum laqueos transilivit, quia pennatum animal erat. Unde tibi haec sapientia, fili? Neque enim
tantam invenimus in senibus Babylonis. Ipsi sunt qui juxta Apostolum, imo contra, divites fieri volunt in hoc
saeculo, ut incidant in tentationem et laqueum diaboli (I Tim. VI, 9). Hugonis nostri sapientia non de terra
est, sed de coelo. Confiteor tibi, Pater, quia abscondisti haec a sapientibus, et parvulo revelasti. Tu quoque,
fili, ne sis ingratus beneficio Redemptoris, sed pone animum puerilem, magis autem parvulus esto malitia,
sed non sensu (I Cor. XIV, 20). Non aetatem teneram ordinis asperitas terreat. Memento quod asperior
carduus [al. cardo, male] pannum faciat leniorem, conversatio conscientiam. Aderit Christi 0527C suavitas,
et prophetae farinula pulmentum incomestibile condietur (IV Reg. IV, 39-41). Si tentationum sentis aculeos,
exaltatum in ligno serpentem aeneum intuere; et suge non tam vulnera quam ubera Crucifixi. Ipse erit tibi in
matrem, et tu eris ei in filium; nec pariter Crucifixum laedere aliquatenus poterunt clavi, quin per manus ejus
et pedes ad tuos usque perveniant.
2. Sed inimici hominis domestici ejus (Michaeae VII, 6). Ipsi sunt qui non te diligunt, sed gaudium suum
ex te. Alioquin audiant a puero nostro: Si diligeretis me, gauderetis utique, quia vado ad Patrem (Joan. XIV,
28). «Si prostratus,» ait beatus Hieronymus, «jaceat in limine pater, si nudato sinu, quibus te lactavit, ubera
mater ostendat, si parvulus a collo pendeat nepos; per calcatum transi patrem, per calcatam perge matrem, et
siccis oculis ad vexillum crucis evola. Summum pietatis est genus, in hac parte pro Christo esse crudelem
(Hieron. Epist. 1, ad Heliodorum).» Phreneticorum lacrymis ne movearis, qui te plangunt de gehennae filio
factum filium Dei. Heu! quaenam miseris tam dira cupido (VIRG. Aen. VI, 720)? quis tam crudelis amor,
quae tam iniqua dilectio? Corrumpunt bonos mores colloquia 0528A mala (I Cor. XV, 33). Propterea,
quantum poteris, fili, confabulationes hospitum declinato, quae, dum aurem implent, evacuant mentem.
Disce orare Deum, disce levare cor cum manibus: disce oculos supplices in coelum erigere, et Patri
misericordiarum miserabilem faciem repraesentare in omni necessitate tua. Impium est sentire de Deo, quod
continere possit super te viscera sua, et avertere aurem a singultu tuo vel clamore. De caetero spiritualium
patrum consiliis, haud secus quam majestatis divinae praeceptis, acquiescendum in omnibus esse memento.
Hoc fac, et vives: hoc fac, et veniet super te benedictio, ut pro singulis quae reliquisti, centuplum recipias,
etiam in praesenti vita. Nec vero credas spiritui suadenti nimis id festinatum, et in 0528B maturiorem
aetatem differendum fuisse: ei potius crede qui dixit: Bonum est homini, cum portaverit jugum ab
adolescentia sua. Sedebit solitarius, levavit enim se supra se (Thren. III, 27, 28). Bene vale, et studeto
perseverantiae, quae sola coronatur.
24

300 EPISTOLA CCCXXIII. AD INNOCENTIUM PAPAM. Pro archiepiscopo Treverensi
contra abbatem Sancti-Maximini .

1. Quam magna multitudo dulcedinis tuae, domine, ac dilectionis circa nos, sicut frequenter experti sumus!
et nunc superest ut experiamur adhuc in tempore opportuno. Absit autem ut aliquid petere audeamus, quod
voluntati Dei, et honori tuo sentiamus esse contrarium! Quia ergo cor nostrum 0528C non reprehendit nos de
minus rationabili vel honesta petitione, fiduciam habemus quod non revertentur ad nos vacuae preces
nostrae, praesertim quia patrem pro filio, et Innocentium pro innocente postulamus. Quam fideliter
Treverensis archiepiscopus apostolicae Sedis honorem, et quietem Romanae Ecclesiae ab adolescentia sua
dilexerit, quam immobiliter et sollicite in tempore tribulationis ei adhaeserit, et, aliis in umbra sedentibus,
pondus diei et aestus cum ea portaverit; quam constanter et intrepide verbum veritatis pro testimoniis ejus in
conspectu regum locutus sit pro consortibus suis, non necesse habetis scribi a nobis; ipse enim certissime
scitis. De caetero autem quod scimus loquimur, et quod vidimus testamur, si tamen testimonium nostrum
accipitis, quam prudenter et provide res et possessiones Ecclesiae eripuerit de manu filiorum alienorum,
quam liberaliter et benigne bona sua semper in commune deduxerit, maxime autem circa domesticos fidei;
quam diligenter et circumspecte integritatem famae suae custodierit a labiis iniquis, et a lingua dolosa.
2. Quid ergo displicuit in eo Paternitati vestrae? Numquid quod ecclesiam illam beati Maximini de 0529A
regia potestate extraxit, ut sacerdotali subjiceret? numquid quod hominem illum, qui, ut aiunt, prius dux
quam miles, prius abbas quam monachus esse voluit, non suscepit? Si ergo hoc, vel aliquid aliud in eo
displicuit, dignum tamen erat ut apud pium Patrem inveterata dilectio facile non periret, sed operiret gratia
culpam, et hominem in paucis reprehensibilem, laudabilem in pluribus, multorum beneficiorum recordatio
excusaret. Nunc autem, domine, exaltasti dexteram deprimentium eum, laetificasti omnes inimicos ejus.
Mirabile siquidem est in oculis multorum, quo vitae merito, qua opinione boni positus sit in regimine
animarum homo qui accepit in vano animam suam. Quomodo namque poterit regere, qui regi non potuit?
quomodo 0529B audebit praeesse, qui subesse non didicit? vel obedientiam imperare subjectis, quam
praelatis exhibere non novit? Si quis domui suae praeesse nescit, dicit Magister Gentium, quomodo
Ecclesiae Dei diligentiam habebit? (I Tim. III, 5.) Denique, qualis pater, tales filii; qui matrem suam
crudeliter eviscerarunt, ut haberent unde foverent schismata et dissensiones: de quorum tamen moribus et
10

