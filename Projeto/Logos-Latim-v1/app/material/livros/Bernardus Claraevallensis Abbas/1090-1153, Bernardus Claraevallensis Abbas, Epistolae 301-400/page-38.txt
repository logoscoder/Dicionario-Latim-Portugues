88
EPISTOLA CCCLXXXVII AD PETRUM ABBATEM CLUNIACENSEM. Praevia sinceri in
Petrum affectus et amoris protestatione, si quid acerbius litteris quibusdam scripserit, excusari rogat.
0591B
Reverendissimo patri et amico charissimo PETRO, Dei gratia Cluniacensi abbati, frater BERNARDUS
Clarae-Vallis vocatus abbas, in vero Salutari salutem.
Utinam sicut praesentem epistolam, ita vobis mentem meam mittere possem! Sine dubio tunc clarissime
legeretis, quid in corde meo de amore vestro digitus Dei scripserit, quid meis impresserit medullis. Quid
ergo? incipio me iterum apud vos commendare? Absit. Jam pridem conglutinata est 0591C anima mea
animae vestrae: et de personis imparibus pares animos fecit parilitas charitatis. Quid enim meae humilitati
cum vestra sublimitate, si non inclinasset dignatio dignitatem? Ex tunc factum est, ut utrimque
permiscerentur! et mea humilitas et sublimitas vestra: ut nec ego sine vobis humilis, nec sine me sublimis
esse possetis. Haec dico, quia Nicolaus meus, imo et vester, in spiritu vehementi commotus, commovit me,
asserens se vidisse epistolam nostram directam ad vos, in qua voces amaritudinis claudebantur . Credite
amanti, quia nec in corde meo ortum est, nec ab ore meo extortum est, quod aures vestrae Beatitudinis
exasperaret. Multitudo negotiorum in culpa est, quia dum scriptores nostri non bene retinent sensum
nostrum, 0591D ultra modum acuunt stilum suum, nec videre possum quae scribi praecepi. Parcite hac vice
quia, quidquid de aliis sit, vestras videbo, et non credam nisi oculis et auribus meis. Caetera vobis communis
iste filius planius et plenius viva referet voce. Ipsum tanquam me audietis, qui vos diligit, non verbo, neque
lingua, sed opere et veritate. Salutate nobis sanctam illam multitudinem vestram; et orate, ut orent pro puero
suo.
89
EPISTOLA CCCLXXXVIII. PETRI VENERABILIS AD BERNARDUM ABBATEM
CLARAE-VALLENSEM. Titulos et elogia respuit, et quanti Bernardum, ejusque amicitiam faciat,
luculenter ostendit. Ejusdem quoque satisfactionem de injuria litterarum libens admittit.
0592A
Venerabili et praeclaro in membris Christi viro, domino BERNARDO Clarae-Vallensi abbati, frater
PETRUS humilis Cluniacensium abbas, post Deum et in Deo quod est.
1. Quid dicam? Loqui soleo: sed nunc mutus factus sum. Unde hoc? Quia litterae vestrae, quae me
eloquentem facere debuerant, mutum fecerunt. Quare? Tanta in illis, licet brevibus, legi, ut si ad
respondendum me effundere conarer, magis tanciturnus 0592B quam loquax viderer. Sed gravi homini, sed
religioso loquor. Agendum est ergo, prout gravitas postulat; prout religio, etsi non mea, tamen vestra
efflagitat. Quid enim? nonne verum est quod dico? Brevis est epistola, sed multa respondendi materia. Fer,
rogo, insulsum, si quid secus dixero quam oporteat. Verae enim amicitiae est, non solum salsa amici
suscipere, sed et insulsa aut condire, aut tolerare. Accepi, 346 ut dixi, ex parte tua litteras, litteras singulares,
litteras amorem dulcissimum, et honorem plus quam mihi, debitum praetendentes. Reverendissimum me
dicis, patrem nominas, amicum charissimum appellas. Gaudeo ad ista: sed salva veritate, quae ex Christo in
te defluxit, duo praecedentia nescio, tertium agnosco. Nam reverendissimum 0592C me esse ignoro; patrem,
quantum ad te, me esse nego: amicum et charissimum tuum me non solum ore profiteor, sed et corde
agnosco.
2. Ut enim de reverendissimi et amici charissimi nominibus taceam, quorum, ut dixi, alterum nescio,
alterum agnosco: de patris interim nomine hoc tibi, reverende frater, scribo, quod singularis suo tempore, et
praeclarissimus religionis flos, domnus Guigo Prior Carthusiensis, mihi quondam scripsit. Scribebam ei
frequenter, et saepe cum eo, vel verbis ad invicem collatis, vel litteris familiaribus delectabar, et eum in
epistolis meis patrem nominabam. Toleravit hoc primum, putans me finem facturam scribendi. At postquam
me persistere vidit, et frequentibus 0592D litteris patris nomen iterare, in haec verba sanctus ille tandem
prorupit. Scripsit namque mihi epistolam, in quam inter caetera hoc inseruit: «Unde petimus per eam, qua in
nos indignos vestra fervent viscera, dilectionem, ut quando nostrae exiguitati vestra scribere dignatur
serenitas, ita de propria cogitetis aedificatione, ut infirmitatem nostram periculosa non infletis elatione.» Ac
statim: «Et illud,» inquit, «prae omnibus ac super omnia quaesumus, et 0593A defixis in terram genibus
obsecramus, ne vilitatem nostram patris nomine dignam ulterius aestimetis. Satis et super satis est, si frater,
si amicus, si filius appelletur, qui nec servi nomine dignus habetur.» Scripsit hoc ille mihi: scribo et ego hoc
idem tibi. Sufficit, et multum sufficit, si fratris, si amici, si chari, vel charissimi nomine de te, vel apud te
glorier: vel si quid tale aut te decet mittere, aut me docet suscipere. Hoc de praemissa salutatione.
3. Sed quid de sequentibus? «Utinam,» inquis, «sicut praesentem epistolam, ita vobis mentem meam
mittere possem!» Et statim: «Sine dubio tunc clarissime legeretis, quid in corde meo de amore vestro digitus
Dei scripserit, quid meis impresserit medullis.» Vere haec verba, salvo majoris mysterii 0593B sacramento,
sicut unguentum in capite, quod descendit de barba Aaron in oram vestimenti ejus: vere ista sicut ros
Hermon, qui descendit in montem Sion: vere etiam sic stillant montes dulcedinem, et colles fluunt lac et mel.
38

