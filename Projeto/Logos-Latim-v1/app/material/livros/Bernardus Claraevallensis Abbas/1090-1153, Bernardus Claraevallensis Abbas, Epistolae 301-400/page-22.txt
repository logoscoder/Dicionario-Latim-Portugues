51

EPISTOLA CCCL. AD EUMDEM. Propinquum suum benedictione Pontificis muniri rogat.

Juvenis iste magnanimus (ut aiunt) et strenuus in opere militari, ut meliorem militet militiam, proficiscitur
Jerusalem. Rogat puer vester rogatus ab ipso, ut in bono opere quod coepit, vestram mereatur 0554B
percipere consolationem, sed favorem, sed orationem, sed benedictionem. Propinquus noster est, et carnem
meam juxta prophetam, non debui despexisse (Isa. LVIII, 7).
52

319 EPISTOLA CCCLI. AD EUMDEM INNOCENTIUM. Pauperes quosdam commendat.

Frequenter scribo vobis. Preces et litteras meas habetis per singulos dies. Coarctor e duobus, ne aut amicis
ingratus sim, aut vobis importunus. Dilectio me provocat, sed revocat confusio, et pene pudor excludit
officium charitatis. Non habet sponsa Christi, ubi caput reclinet, ubi confugiat, nisi ad amicum Sponsi in
tempore tribulationis. Isti, quos videtis pauperes, a pauperibus missi per multa pericula 0554C terrae et maris,
confugiunt sub umbra alarum vestrarum, ad petram fidei catholicae, et ad gremium apostolicae pietatis
recurrunt: quia in multis vexati, in paucis bene disponuntur a tribulatione malorum et dolore. Si vestri
apostolatus officium, si veterem consuetudinem tenetis, nec pauperis causas potestis abjicere, nec vultum
honorare potentis, Precamur vos pro eis, quoniam fratres nostri sunt, et de Ordine nostro, a quibus missi sunt,
ut precibus eorum pro ratione aurem pietatis inclinetis, pro amore illius qui non spernit preces pauperum.
53

EPISTOLA CCCLII. SEU INNOCENTII II PAPAE PRIVILEGIUM SANCTO BERNARDO
CONCESSUM. Innocentius Bernardo atque Ordini Cisterciensi amplissima privilegia concedit ob
praeclara ejus in Sedem apostolicam merita.

0554D
INNOCENTIUS episcopus servus servorum Dei, dilecto filio BERNARDO Clarae-Vallensi abbati,
ejusque successoribus regulariter substituendis in perpetuum, etc.
Caeterum quam firma perseverantique constantia causam beati Petri et sanctae matris tuae Romanae
0555A Ecclesiae, dilecte fili in Domino Bernarde abbas, incandescente Petri Leonis schismate fervor tuae
religionis et discretionis susceperit defensandam, et se murum inexpugnabilem pro domo Dei opponens,
animos regum ac principum, et aliarum tam ecclesiasticarum quam saecularium personarum, ad Catholicae
Ecclesiae unitatem, et beati Petri ac nostram obedientiam, frequentibus argumentis et ratione munitis
inducere laboraverit; magna quae Ecclesiae Dei et nobis provenit utilitas manifestat. Quamobrem tuis justis
desideriis accommodantes assensum, beatae Mariae Dei genitricis monasterium; cui Deo auctore praesides,
cum omnibus ad ipsum pertinentibus, apostolicae sedis patrocinio communivimus. Statuentes, ut quascunque
possessiones 0555B aut bona, quae ad eumdem locum in praesentiarum juste et canonice pertinere noscuntur,
aut in futurum concessione pontificum, liberalitate regum vel principum, oblatione fidelium seu aliis justis
modis, auxiliante Domino, ei conferri contigerit, firma tibi tuisque successoribus, et illibata permaneant.
Prohibemus ne aliquis archiepiscopus aut episcopus te vel successores tuos, seu aliquem abbatem
Cisterciensis ordinis, nisi pro fide ad concilium vel synodum venire compellat. Quia vero Cisterciense
monasterium hujus religionis origo est atque principium, nostra concessione hac praerogativa non immerito
gaudeat; ut si quando fuerit pastore proprio viduatum, quemlibet abbatem de omnibus abbatibus vestri
ordinis, vel monachum sibi libere praeficiendum 0555C eligat, et absque aliqua contradictione obtineat;
caeteris vero vestri ordinis abbatiis, quae unam vel plures abbatias habent sibi subditas, et de sui corporis
fructifera copia derivatas, 320 abbate suo rebus humanis exempto, eligendi quemcunque maluerint de sibi
subjectis abbatibus, vel quemlibet monachum de omnibus congregationibus Cisterciensibus, liberam
concedimus facultatem. Illa autem abbatia, quae nullam habet subditam, quemlibet monachum de omnibus
praefatae religionis congregationibus, libere sibi in abbatem eligat et habeat. Porro conversos vestros qui
monachi non sunt, post factam in vestris coenobiis professionem, nullus archiepiscoporum, episcoporum vel
abbatum, sine 0555D vestra grata licentia suscipere, aut susceptum retinere praesumat. Statuimus ut de
laboribus, quos vos et totius vestrae congregationis fratres propriis manibus et sumptibus colitis, et de
animalibus vestris, a vobis decimas expetere vel recipere nemo praesumat. Nulli ergo, etc. Conservantibus
vero eidem loco quae sua sunt, sit pax Domini nostri Jesu Christi: quatenus et hic fructum bonae actionis
percipiant, et apud districtum Judicem praemia aeternae pacis inveniant. Amen.
0556A Ego Innocentius catholicae Ecclesiae episcopus.
Ego Matthaeus Albanensis episcopus.
Ego Romanus diac. card. S. Mariae in Porticu.
Ego Joannes tit. S. Chrysogoni presb. card.
Ego Gregorius diac. card. SS. Sergii et Bacchi.
Datum Lugduni, per manum Haimerici sanctae Romanae Ecclesiae diac. card. et cancellarii XIII kal.
Martii, indict. X, Incarnationis dominicae anno MCXXXI, pontific. domini Innocentii II papae anno tertio.
22

