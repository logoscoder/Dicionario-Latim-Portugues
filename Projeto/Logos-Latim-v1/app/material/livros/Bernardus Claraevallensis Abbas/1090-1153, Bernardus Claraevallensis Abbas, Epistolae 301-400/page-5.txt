12

EPISTOLA CCCXI. AD HAIMERICUM CANCELLARIUM. Aemulos quosdam piis aliorum
conatibus adversantes acriter perstringit: Haimericum vero ad sedulam boni publici curam, oblata
occasione, exstimulat.

0513D
Viro illustri domino HAIMERICO, sanctae Romanae Sedis cancellario, HUGO Pontiniacensis abbas, et
0514C BERNARDUS de Clara-Valle, in domo Dei quemadmodum 0514D oportet conversari.
1. Quod episcopi quaerunt, Christus, quantum credimus, acquirit; et ipsorum negotium, Dei est causa. Qui
ergo Dei est, jungatur eis: si quis renuit, audiat a Domino, Qui non est mecum, contra me est (Matth. XII, 30)
Imo vero aut acquiescat Apostolo 0515A dicenti, Spiritum nolite exstinguere (I Thess. V, 19), aut certe
audiat cum Judaeis, Vos semper spiritui sancto resistitis (Act. VII, 51); et a propheta, Vae qui dicitis 291
bonum malum, et malum bonum (Isai. V, 20): qui laetantur cum male fecerint, et exsultant in rebus pessimis
(Prov. II, 14). Non poterunt simul et in oprimis exsultare, nec ex uno pariter simul ore laudabitur, et justus de
justitia sua, et peccator in desideriis animae suae. Attamen quid mirum, si bonum quod bonis est odor vitae,
contrarium contrariis operetur; quando ipse fons et origo boni natus est in ruinam et resurrectionem
multorum, et in signum cui hodieque contradicitur? (Luc. II, 34.) Etiam nunc quampluribus invenitur
Salvator lapis esse offensionis, et petra scandali (Isai. VIII, 14): cum tamen non 0515B desint, qui corde
alacri dicant, Ipse est pax nostra, qui fecit utraque unum (Ephes. II, 14). Porro cui pax generat scandalum, in
quo pacabitur? cui ipsa salus damnatio est, in quo salvabitur? Scriptum est, Gloria et divitiae in domo ejus;
haud dubium quin hominis justi. Quam autem gloriam, quasve dicat divitias, subinde ostendit: Justitia,
inquit, ejus manet in saeculum saeculi (Psal. CXI, 3). Et revera nulla talis gloria, nullae tantae divitae, quanta
justitia in domo conscientiae justi. Sed quid perdit injustus? Si Paulus gloriatur de sui cordis divitiis, Gloria,
inquiens, nostra haec est, testimonium conscientiae nostrae (II Cor. I, 12): quisnam inde gravatur? 0516A
Tamen Propheta subjungit: Peccator videbit, et irascetur (Psal. CXI, 10). Quanta malitia! Nunquid hae
divitiae terrenis facultatibus similes sunt, ut instar illarum, etiam istis, in quo alter abundat, alter minuatur?
Quid igitur irasceris, ubi nil perdis? imo quid invides bonis bona, et illa bona, quae non curas tibi vindicare?
Sic canis, ut vulgo aiunt, defendit fenum quod non comedit. Sed fremas dentibus licet et tabescas, non tamen
poterit quod ex Deo est omnino dissolvi. Et velis, nolis, videbunt justi et laetabuntur, et omnis inquitas
oppilabit os suum.
2. Verum haec illis qui possunt esse suspecti. Caeterum vobis hoc dicimus: en lucrum praesto est, parate
talentum. Quid enim facit in sudario, quod 0516B quandoque cum usura exigendum est? dum tempus
habemus, cur operari negligimus? Sane etsi vestro ex officio semper in promptu sit pietatis incumbere lucris,
sed maxime in praesentiarum maximus sanctae avaritiae patet quaestus: tantum vos non pigeat ipsam, quam
ad hoc ipsum accepistis, dominicam in medium proferre pecuniam. Alioquin sapientia abscondita et
thesaurus invisus, quae utilitas in utrisque? (Eccli. XX, 32.) Denique si vere vobis non solum officii, verum,
ut aiunt, et studii est operari bonum ad omnes; maxime hoc debetis ad domesticos fidei. Quod quidem licet
omnibus ab Apostolo promulgatum sit generale mandatum (Galat. VI, 10), 0517A id tamen specialiter a
vobis loci ipsius vestri atque ministerii privilegio audacter exposcimus. Nisi forte (quod minime sentimus)
magis occupatis locum, quam honorificatis ministerium. Siquidem cum nullum ferme fiat in orbe bonum,
quod per manus quodammodo Romani cancellarii transire non habeat, ut vel vix bonum judicetur, quod ejus
prius non fuerit examinatum judicio, moderatum consilio, studio roboratum, et confirmatum adjutorio: cui
justius erit quam ipsi deputandum, quidquid justis in negotiis vel infectum, vel minus perfectum fuerit
deprehensum, sicut et aeque omne quod invenietur utiliter atque laudabiliter consummatum? Proinde aut
felicissimum merito dixerimus hominem, qui illum locum tenet; aut certe miserrimum, quippe 0517B qui
universi semper boni aut participem se sine dubio probabit, aut hostem: jureque in eum tota, sive laus, sive
vituperatio, versabitur pro rerum exitibus, et suorum meritis studiorum. Beatus autem qui dicere poterit
Domino: Particeps ego sum omnium timentium te, et custodientium mandata tua (Psal. CXVIII, 63).
3. Sed quid agimus? dum rem necessariam vobis intimare satagimus, pene obliti sumus, quam occupatis
auribus ista ingerimus. Quanquam si opus sit et fiducia, nequaquam fortassis importuni videbimur: si tamen
292 recordamini non nostra merita, sed vestra munera, quibus apud nostram humilitatem dignanter satis
amicitiarum fores anticipare curastis . Hoc nimirum, hoc vestrae dignationis ac 0517C devotionis clarum
admodum insigne tenemus, quod tantillos tantus, tantisque intentus non dicimus munerandos, sed vel esse
salutandos a vestra Excellentia judicastis. Ipse itaque vobis pro materiali spirituale, quod est sapientia,
retribuat aurum, qui nobis jam tribuit, non tam dato vestro, quam vestro delectari lucro. Valete.
13

EPISTOLA CCCXII. AD RAYNALDUM ARCHIEPISCOPUM REMENSEM. De remissis ad
se litteris gratias agit.

Reverendissimo patri ac domino R. Dei gratia Remensium archiepiscopo, frater BERNARDUS de ClaraValle, salutem, et si quid potest peccatoris oratio.

5

