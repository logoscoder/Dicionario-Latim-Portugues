Benedictus Deus, qui nos litterarum vestrarum 0517D dignatus est visitatione consolari. Et quidem
potuimus litteris litteras utcumque reddere: sed quando huic gratiae sufficimus rependere vicem, qua nos a
vobis benedictionibus dulcedinis tantae praeventos esse merito gloriamur, excitamur exhortationibus,
salutationibus honoramur? Homines utique tam iis nominibus 0518A indigni, quam vobis incogniti: sed certe
eo magis non ingrati, quo minus digni. Verumtamen, dum haec facitis, facitis quod debetis, quia sapientibus
et insipientibus debitorem vos esse cognoscitis. Sane illa opinio, cujus odore bono vestrae dignitatis
excellentiam in id dignationis erga pusillitatem nostram dicitis fuisse permotam, periculosa quidem, sed in
hac parte non mediocriter officiosa: quoniam ex hoc praecurrente vento fructus ille peroptimus nobis et
gratissimus, et qui nil vento simile habet, provenit, quod in tanto Dei altissimi sacerdote prius suscipi in
gratiam, quam in notitiam meruerimus. De adventu nostro, cur modo non venerimus, sive quando venire
disposuerimus, vel si quae sunt alia, quae de nobis interim Sanctitati vestrae sit sciscitari, 0518B harum lator
monachus, quem ad hoc ipsum praemittere curavimus, vobis fideliter de omnibus satisfacere poterit.
14
EPISTOLA CCCXIII. AD GAUFRIDUM ABBATEM SANCTAE-MARIAE
EBORACENSIS. Religiosos, a laxiore ad strictiorem vivendi modum transire volentes, non impediendos;
et apostatas censendos, qui post transitum resiliunt ad vitam priorem.
Viro venerabili domino GAUFRIDO, abbati ecclesiae Sanctae-Mariae Eboracensis, frater BERNARDUS
abbas dictus Clarae-Vallis, in Domino salutem.
1. Placuit Reverentiae tuae litteras parvitati meae dirigere, in quibus me de rebus dubiis consulere voluisti.
Verum de his et similibus tanto quid certum 0518C respondere pertimescimus, quanto minus divinae
voluntatis beneplacitum, sicut homines, ad purum intuentes, proximorum animos, si quidquam aliud quam
volunt edicimus, offendere dubitamus. Quod sane illis potissimum accidit, quorum conscientia, quia
fastidiosae mentis angore confunditur, difficiles et angulosas impuritatis suae ratiocinationes affectare
conatur. Sed ipsa tamen caecitatis suae vindex est: quia dum quasi sibi adulari nititur eo quod egit, illico
recurrente veritatis aculeo repungitur ac remordetur in eo quod meminit. Cujus nimirum difficultatis
aerumnam Psalmista deplorans orat, et dicit: Educ, Domine, de carcere animam meam ad confitendum
nomini tuo (Psal. CXLI, 8). Ne me ergo, vir bone, quasi simulatae calliditatis arguas, si minus 0518D quam
velis, inquisitionibus tuis respondere 293 sufficiam; vel, si quid valeo, totum tamen explicare non audeam.
Litterarum siquidem tuarum prima species a querimoniis sumpsit exordium: quia videlicet senectuti tuae
grave infortunium sit, quod monachorum tuorum aliqua pars ad arctiorem ac 0519A securiorem
conversationis modum transire praesumpsit. Qua in re potius reformidare habes, quod tristitia hujus saeculi
mortem operatur.
2. Nempe si in humanis opinionibus ratio vigeat, dolendum non est, si homo quandoque Creatoris sui
legibus rectius inhaerere praesumat. Et nos quidem non sancte, non satis pie paternis sollicitudinibus
invigilamus, si filiorum provectibus invidemus. Quocirca si consiliarium unum de mille habere vis, imo, ni
fallor, maxime vis, consulto opus est, quatenus filiis tuis, in mediocritatem tecum remanentibus, ne deficiant
attendas: caeteris vero citra professionis suae puritatem propter conscientiam remanere metuentibus, ac de
bono quod semel aggressi sunt, religionis proposito ad altiorem gradum 0519B transire nitentibus, juxta
prophetam, cum panibus occurras (Isai. XXI, 14) . Illis curam maximam impendas, ne insolescant ad ruinam;
caeteris autem benevolentiam offeras, ut proficiant ad coronam. Nempe qui ascensiones in corde suo
disponunt, qui de virtute in virtutem eunt, Deum deorum in Sion eo felicius videre merentur in retributione,
quo summo bono familiarius adhaerere studuerunt puriore conversationis ordine.
3. Denique de duobus monachis, Gervasio videlicet atque Radulfo, qui simul cum aliis, domino Turstino
archiepiscopo paterne et episcopaliter satagente, sunt egressi, et, sicut ipse testaris, te absolvente quandoque
dimissi; certus sum quia si intra punitatis gradum, quem ascenderant, 0519C permansissent, non perperam,
sed laudabiliter peregissent. Certus quoque sum nihilominus, quia si velint resumere puritatis gradum a quo
temere corruerunt, ea virtutis gratia laudabiliores erunt, qua solent milites fieri post fugam ignaviae de
victoria tanto gloriosiores, quanto post ignominiam de spe victoriae ad pugnam redeunt alacriores. Et credo,
ni fallor, quod absolutio quae facta est, potest interim impediri; sed apud omnipotentis Dei judicium nequit
evacuari. Postremo vitam istam confiteris quidem esse sanctiorem: illos tamen propter carnis fragilitatem vel
propinquitatis affectionem non posse dicis sustinere hujus angustiae difficultatem. Ad haec vero superaddis,
eorum praesentiam tibi fore necessariam; et idcirco vehementer inquiris, utrumne 0519D sine culpa remanere
queant in loco, unde non sine scandalo sunt egressi.
4. De qualitate, inquam, scandalorum discernenda, de carnis affectione propter Christum penitus
amputanda, de commodis vero temporalibus propter animae salutem fugiendis magnopere tonat Evangelium,
tota clamat ubique series Scripturarum: quod ignorare non tam malum, quam pene haereticum est. At vero
certus non sum, an eorum talis 0520A reditus absque poenali culpa debeat aestimari. Periculosum quippe
valde est, et gravi ruinae proximum, de Dei misericordia praesumere contra Dei justitiam, et ipsam velle
defendere contra ipsam. Denique Scriptura ait: Ne adjicias peccatum, et dicas, Miseratio Dei magna est
6

