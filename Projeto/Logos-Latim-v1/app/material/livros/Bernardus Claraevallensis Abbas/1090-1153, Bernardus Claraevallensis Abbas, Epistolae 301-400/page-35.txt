oportet vos omnino alienare a sacrilegis illis, et longe fieri ab eis; ut securi de conscientia, decantetis: Odivi
ecclesiam malignantium, 0584D et cum impiis non sedebo (Psal. XXV, 5): ut noverit omnis ecclesia
sanctorum, alienam ab eorum numero et consortio vestram innocentiam esse? Proinde memoramini
principium loquendi Domino in Propheta; et invenietis beatum virum esse qui non abiit in consilio impiorum
(Psal. I, 1). Illud autem credatis, nunquam male me sensisse de vobis. Novi enim vos et puritatem vestram.
Valete, et orate pro nobis.
83

EPISTOLA CCCLXXXII. AD LEONIUM ABBATEM SANCTI BERTINI. Ejus in se suosque
beneficia gratus agnoscit. Thomam de Sancto Audomaro ad Clarae-Vallenses transire volentem non
prohibendum.

0585A
Dilecto et venerabili domino LEONIO abbati, et universo conventui ecclesiae Sancti Bertini, frater
BERNARDUS Clarae-Vallis vocatus abbas, spiritum veritatis, quem mundus non potest accipere.
1. Litteras Dilectionis vestrae, dilectissimi fratres, suscepimus, indicium voluntatis et petitionis vestrae.
Beneficiorum, quae nobis et nostris plena manu, hilari mente, vultu sereno exhibetis, in aeternum non
obliviscar. Sed quid, si non sum oblitus, et ingratus invenior? Nunquid sola memoria habebit me 0585B
excusatum? imo acerbius accusabit. Nec immemorem, nec ingratum amicis meis me exhibere novi. Si tamen
non habeo quod retribuam pro omnibus quae accepi a vobis; ut minus sapiens loquor, Dominus retribuet pro
me. De alieno liberalis sum, quoniam inops et pauper sum ego. Honorem ecclesiae vestrae, et decorem
domus Domini, qui in vobis est, quantum diligam, ipse novit, qui plus profunditatem humani cordis
ingreditur. Sed nec ego vereor verum dicere in hac parte: ego diligentes me diligo. Sed non in hoc justificatus
sum: nam et Ethnici hoc faciunt. Non multum laudis habet, si amantes me amavero: sed si non amavero,
sceleratus pro scelere judicabor. Dilexi vos, et ante meritum: quare etiam post meritum non diligerem? Quos
0585C enim, etiamsi nulla merita praecessissent, honorari oportuit; post beneficia non honorare, plus quam
injuria est. Diligam vos semper, fratres 341 charissimi, in Domino, et cum omni amore serviam vobis in eo,
cujus servi estis: imo Christum, cujus membra estis, semper in vobis honorabo.
2. Verumtamen ut rationabile sit obsequium nostrum et honor irreprehensibilis, quem vobis exhibere
debemus; prudenter et caute id fieri oportet, quia honor regis judicium diligit (Psal. XCVIII, 4). Super his
igitur quae mihi rescribitis, respondeo Charitati vestrae, quia nec ego audeo, nec vos debetis prohibere eum
qui bene facere potest. Quid enim respondere habemus Apostolo dicenti: Spiritum nolite exstinguere? (I
Thess. V, 19.) Neque enim 0585D securum est exstinguere, quod exstinctum accendere non sit tuae
potestatis. Et ubi est illud: Unusquisque in ea vocatione qua vocatus est, in ea permaneat? (I Cor. VII, 20.)
Vocatus est, inquam, Thomas, non a me, sed ab eo qui vocat ea quae non sunt, tanquam ea quae sunt (Rom.
IV, 17). Quid ad nos respicitis? quid nos intuemini in hoc facto, tanquam opus hominis sit, et non Dei? Non
ab homine, neque 0586A per hominem, sed a Domino factum est istud. Non enim homo, sed Deus est, qui
operatur in cordibus hominum ad inclinandas eorum voluntates quocunque voluerit. A Domino, inquam,
factum est istud: et ideo non solum mirabile, sed immutabile esse debet in oculis nostris. Quis enim, vel quid
est homo, ut adjuvet sensum Domini, vel spiritum ejus? Novit ille qui quaerit ovem perditam, et quid quaerat,
et ubi quaerat: et quomodo, et unde revocet, et ubi collocet, sic ut eam ulterius non perdat. Quem ergo
Dominus vocavit, vide ne revoces; quem Deus erexit, tu inclinare noli; nec ponas ei offendiculum, cui Deus
manum porrigit ascendenti.
3. Sed jam videndum est quid ponderis habeat illud quod dicitis, eum oblatum a parentibus. Videat 0586B
prudentia vestra quid habeat plus vigoris et rationis, utrum illud quod factum est de ipso per alium ipso
nesciente, an illud quod sciens et prudens de se ipso fecit: non autem ipse, sed gratia Dei, quae nolentem
praevenit ut velit, quae volentem subsequitur ne frustra velit. Ego autem dico, quod votum parentum
integrum manet, et oblatio eorum non est exinanita, sed cumulata. Nam et idem offertur quod prius oblatum
est; et eidem offertur cui prius oblatum est; et quod prius a solis parentibus oblatum fuerat, nunc offertur a
filio. Praeterea super hoc verbo praecipere vobis nihil habeo: consilium autem do. A Domino egressus est
sermo: nolite impedire cursum gratiae Dei, nolite reprimere primitias bonae voluntatis: quod enim in eo
coeptum est, de Spiritu 0586C sancto est. Vos autem nolite dissimulare injuriam quam nobis infertis, cum
nunquam vos laeserimus in hac parte, ut fratres, quos Deus misit ad vos, vellemus subtrahere vobis. Noverit
autem ipse Thomas, si irritum fecerit votum suum, cujus me testem adhibuit: noverit alius, quicunque sit ille,
qui eum ad hoc impulerit, quod ascendam ex adverso, et stabo contra eos in die Domini. Sed interim melius
est ei, vobis, et nobis, servare unitatem spiritus in vinculo pacis. Vale.
84

EPISTOLA CCCLXXXIII. AD EUMDEM ABBATEM SANCTI BERTINI. Rogat ut officia
humanitatis, hactenus fratribus suis exhibita, continuet.

Amico suo charissimo LEONIO, Sancti Bertini 0586D venerabili abbati, frater BERNARDUS ClaraeVallis vocatus abbas, salutem in eo qui mandat salutes Jacob.
35

