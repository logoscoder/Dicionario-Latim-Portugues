1. Nulli dubium est quod ea quae apostolica firmantur auctoritate, rata semper existunt, nec alicujus 0540C
possunt deinceps mutilari cavillatione, vel invidia depravari. Ea propter ad vestram apostolicam Sedem,
beatissime Pater, referre dignum censuimus quaedam, quae nuper in nostra contigit tractari praesentia: quae
quoniam et nobis, et multis religiosis ac sapientibus viris rationabiliter acta visa sunt, vestrae 309 Serenitatis
exspectant comprobari judicio, simul et auctoritate perpetuo roborari. Itaque, cum per totam fere Galliam in
civitatibus, vicis, et castellis, a scholaribus, non solum intra scholas, sed etiam triviatim; nec a litteratis aut
provectis tantum, sed a pueris et simplicibus, aut certe stultis, de sancta Trinitate, quae Deus est, disputaretur,
insuper alia multa ab eisdem, absona prorsus et absurda, et plane fidei catholicae, 0540D sanctorumque
Patrum auctoritatibus obviantia proferrentur: cumque ab his qui sane sentiebant, et eas ineptias rejiciendas
esse censebant 0541A , saepius admoniti corriperentur; vehementius convalescebant, et auctoritate magistri
sui Petri Abaelardi, et cujusdam ipsius libri, cui Theologiae indiderat nomen, nec non et aliorum ejusdem
opusculorum freti, ad astruendas profanas adinventiones illas, non sine multarum animarum dispendio, sese
magis ac magis armabant. Quae enim et nos et alios plures non parum moverant ac laeserant, inde tamen
quaestionem facere verebantur.
2. Verum dominus abbas Clarae-Vallis, his a diversis et saepius auditis, imo certe in praetaxato magistri
Petri Theologiae libro, nec non et aliis ejusdem libris, in quorum forte lectionem inciderat, diligenter
inspectis, secreto prius, ac deinde secum duobus aut tribus adhibitis testibus, juxta evangelicum 0541B
praeceptum, hominem convenit: et ut auditores suos a talibus compesceret, librosque suos corrigeret,
amicabiliter satis ac familiariter illum admonuit. Plures etiam scholarium adhortatus est ut et libros venenis
plenos repudiarent et rejicerent, et a doctrina quae fidem laedebat catholicam, caverent et abstinerent. Quod
magister Petrus minus patienter et nimium aegre ferens, crebro nos pulsare coepit, nec ante voluit desistere,
quoad ad dominum Clarae-Vallensem abbatem super hoc scribentes, assignato die, scilicet octavo
Pentecostes, Senonis ante nostram submonuimus venire praesentiam, quo se vocabat et offerebat paratum
magister Petrus ad probandas et defendendas, de quibus illum dominus abbas Clarae-Vallensis, 0541C
quomodo praetaxatum est, reprehenderat, sententias. Caeterum dominus abbas nec ad assignatum diem se
venturum, nec contra Petrum sese disceptaturum nobis remandavit. Sed quia magister Petrus interim suos
nihilominus coepit undequaque convocare discipulos, et obsecrare ut ad futuram inter se dominumque
abbatem Clarae-Vallensem disputationem, una cum illo suam sententiam simul et scientiam defensuri
venirent, et hoc dominum Clarae-Vallensem minime lateret; veritus ipse ne propter occasionem absentiae
suae tot profanae, non sententiae, sed insaniae, tam apud minus intelligentes, quam earumdem defensores
majore dignae viderentur auctoritate; praedicto quem sibi designaveramus die, licet eum minime suscepisset,
tactus 0541D zelo pii fervoris, imo certe sancti Spiritus igne succensus, sese nobis ultro Senonis praesentavit.
Illa vero die, scilicet octava Pentecostes, convenerant ad nos Senonis fratres et suffraganei nostri episcopi, ob
honorem et reverentiam sanctarum, quas in ecclesia nostra populo revelaturos nos indixeramus, reliquiarum.
0542A 3. Itaque praesente glorioso rege Francorum Ludovico cum Willelmo religioso Nivernis comite,
domino quoque Remensi archiepiscopo, cum quibusdam suis suffraganeis episcopis, nobis etiam et
suffraganeis nostris, exceptis Parisiis et Nivernis, episcopis praesentibus, cum multis religiosis abbatibus et
sapientibus, valdeque litteratis clericis, adfuit dominus abbas Clarae-Vallensis, adfuit magister Petrus cum
fautoribus suis. Quid multa? Dominus abbas cum librum Theologiae magistri Petri proferret in medium, et
quae adnotaverat absurda, imo haeretica plane capitula 310 de libro eodem proponeret, ut ea magister Petrus
vel a se scripta negaret; vel, si sua fateretur, aut probaret, aut corrigeret; visus diffidere magister Petrus
Abaelardus, 0542B et subterfugere, respondere noluit: sed quamvis libera sibi daretur audientia, tutumque
locum et aequos haberet judices, ad vestram tamen, sanctissime Pater, appellans praesentiam, cum suis a
conventu discessit.
4. Nos autem, licet appellatio ista minus canonica videretur, Sedi tamen apostolicae deferentes, in
personam hominis nullam voluimus proferre sententiam. Caeterum sententias pravi dogmatis ipsius, quia
multos infecerant, et sui contagione adusque cordium intima penetraverant; saepe in audientia publica lectas
et relectas, et tam verissimis rationibus, quam beati Augustini, aliorumque sanctorum Patrum inductis a
domino Clarae-Vallensi auctoritatibus, non solum falsas, sed et haereticas esse evidentissime 0542C
comprobatas, pridie ante factam ad vos appellationem damnavimus. Et quia multos in errorem
perniciosissimum et plane damnabilem pertrahunt eas auctoritate vestra, dilectissime domine, perpetua
damnatione notari, et omnes qui pervicaciter et contentiose illas defenderint, a vobis, aequissime Pater, justa
poena mulctari unanimiter et multa precum instantia postulamus. Saepedicto vero Petro si Reverentia vestra
silentium imponeret, et tam legendi quam scribendi prorsus interrumperet facultatem, et libros ejus, perverso
sine dubio dogmate respersos, condemnaret; avulsis spinis et tribulis ab Ecclesia Dei, praevaleret adhuc laeta
Christi seges succrescere, florere, fructificare. Quaedam autem de 0542D condemnatis a nobis capitulis
vobis, reverende Pater, conscripta transmisimus, ut per haec audita reliqui corpus operis facilius aestimetis.
39
EPISTOLA CCCXXXVIII. AD HAIMERICUM CARDINALEM ET CANCELLARIUM.
Petro Abaelardo haereseos convicto, non debere apud cardinales et curiam Romanam patere refugium.
16

