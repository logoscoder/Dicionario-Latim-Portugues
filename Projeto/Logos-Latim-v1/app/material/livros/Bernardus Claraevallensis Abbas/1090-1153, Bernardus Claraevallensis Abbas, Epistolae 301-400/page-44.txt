benedictionem. Valete. Optamus vos tam plenum dierum, quam virtutum 0606A tranquillo transitu mortem
finire, sancte, et reverendissime pater.
98

355 EPISTOLA CCCXCVII AD ODONEM ABBATEM MAJORIS-MONASTERII PROPE
TURONES. Monachos, de quibusdam reditibus cum clericis contendentes, arbitrorum sententiae
acquiescere debere.

Reverendissimo patri et domino ODONI, Dei gratia abbati Majoris-Monasterii, sanctoque et in Christi
charitate juncto conventui, HUGO Pontiniacensis et BERNARDUS Clarae-Vallensis, spiritu ambulare, et
quaerere semper non pigre faciem Dei Jacob.
1. Charitas, fratres, nos admonet scribere ad vos et pro vobis, et quod longe a vobis absumus, sed 0606B
locis, non animis. Porro animos facile in eamdem vestrae fraternitatis unanimitatem conflavit fragrans ubique
odor suavissimus famosissimae sanctitatis. Caeterum ab heri et nudiustertius modice intra nos turbatum
dolemus tantae serenitatis participium. Subito nempe oborto nubilo famae subtristioris, haud dubium quin a
facie aquilonis, operuit confusio facies nostras, quod de vobis tam insolitum, tam vestro nomini dissonum
audiremus. Formidantes igitur jamjamque graviter periclitari et famam vestram, et nostram pro vobis
gloriam, si non sermo, qui exiit velocius, evanuerit flatu secundior; fraterna curamus sollicitudine his litteris
vestram commonere Reverentiam de celeri correptione super malo, quod in dies divulgare non parcit fama
volans. 0606C Miramur sane aliquos vestrum (absit enim ut omnes suspicemur) tanta vel simplicitate
deceptos, vel cupiditate caecos, ut celeberrimo nomini non parcentes, unius altaris pauculos reditus orbis
gloriae praeferant. Non oportet, fratres, non oportet 0607A ullis aestimare temporalibus lucris testimonium,
quod vobis ab antiquo, imo ab initio, ab his quoque qui foris sunt, conversationis merito conquisistis. Sed
forsan dicitis: Nos nemini injuriam facimus. Tenemus nostra, parati, si quis ex adverso est, subire judicium.
Recte. Sed quid, si alius responderit et dixerit, Hoc ipsum delictum est in vobis, quod causas habetis. Quare
non magis fraudem patimini? (I Cor. VI, 7.) Quid, si legerit et alius: Si quis abstulerit tua, ne repetas:
quinimo, percutienti in dextram maxillam, praebe et alteram; auferenti tunicam, praebe et pallium? (Luc.
VI, 29, 30.)
2. Et haec vobis, hisque similia objiceremus, nisi quod corrigere vos, quam confundere malumus. Hoc
autem dicimus, tutius esse omni christiano, et 0607B maxime monacho, possidere quidpiam minus in pace,
quam cum lite amplius. Sic quippe canitis: Melius est modicum justo, super divitias peccatorum multas (Psal.
XXXVI, 16). Quid, quod de altari contenditur, et hoc adversus filios Levi, id est adversus clericos?
Clericorum est altari deservire, et de altario vivere. Nobis nostra professio et antiquorum monachorum
exempla victum ex propriis praescribunt laboribus, et non ex sanctuario Dei. Huc accedit, quod eidem
ecclesiae, de qua praesens disceptatio est, clerici soli deserviunt, vosque cum illis partimini beneficium, cum
quibus non exhibetis obsequium. Paulus clamat pro clericis, imo ante ipsum Moyses: Non alligabis os bovi
trituranti (Deut. XXV, 4); Item: Quis plantat vineam, et de 0607C fructu ejus non edit? Aut, Quis pascit
gregem, et de lacte gregis non manducat? (I Cor. IX, 9, 7.) Vos autem per contrarium convenimus: Qua
audacia, o monachi, praesumitis, seu vinum de vinea quam non plantastis, seu lac de grege quem non
pascitis? Quo pacto ibi exigitis, ubi nihil exhibetis? Certe, si ita vultis, baptizate nascentes, sepelite
morientes, visitate jacentes, copulate nubentes, instruite rudes, corripite delinquentes, excommunicate
contemnentes, absolvite resipiscentes, reconciliate poenitentes: et in medio denique Ecclesiae aperiat os
suum monachus, cujus officium est sedere et tacere. Sic fortasse dignum se 356 probabit mercenarius
mercede sua. Alioquin invidiosum admodum est, 0607D velle metere ubi non seminaveris; sed et colligere
quod alius sparserit, etiam injuriosum.
3. Esto tamen: liceat et hoc ex dono episcopi, nec ulla jam reputetur injuria, cum canonica excusat
investitura. Caeterum de pacto vestro quid facitis? Siquidem Canonicis reclamantibus et causantibus de
injuria, placuisse tandem vobis, nisi fallimur, non negabitis causam vestram poni in manu Carnotensis
episcopi, simul et comitis T. ut quidquid pari utriusque consensu pro lite dirimenda definiretur, utraque pars
irrefragabiliter teneretis. Optime plane, et consultissime. Tales quippe electi sunt mediatores, de quorum satis
non solum probata aequitate, sed et privata, ut bene novimus, 0608A familiaritate confiditis. Quod igitur viri
boni, et ipse amici vestri super reformanda pace concorditer, nec dubium quin et fideliter definierint, quare
vos juxta condictum quod praecesserat non tenetis? An idcirco non fideliter egisse putantur, quia videtur nec
aequa commutatio, quaestus utique majoris ad minorem? Sic prorsus videtur: sed quaerenti quae sua sunt,
sed ei qui pluris aestimat nummos quam amicos, pecuniam quam justitiam, ac terrenam possessionem super
fraternam dilectionem. Si de mundo fuissetis, et mundus quod suum erat diligeret; tam non mirum, quam nec
insolitum videretur: nunc vero filii lucis et pacis, luci tenebras, paci res praeferunt temporales. Tales profecto
deplorat prophetica lamentatio: Et qui, inquiens, nutriebantur 0608B in croceis, amplexati sunt stercora
(Thren. IV, 5).
4. Merito, aiunt, nolumus tenere concordiam, in qua pars nostra gravari cognoscitur. Quid, si pars altera
gravari videretur? Tunc prorsus, tunc aequa et justa concordia judicaretur. Verumtamen hoc ante pactum
cautum esse debuit. Ubi enim non est lex, nec praevaricatio. Nunc autem lex pacti jam commodum non
44

