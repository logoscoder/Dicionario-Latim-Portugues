Vicarius Petri in negotio isto, nisi 0551D quod fecit Petrus cum illo qui domum Dei aestimavit pecunia
possideri? (Act. VIII, 20). Si supra petram fundata est Ecclesia, portae inferi non praevalebunt adversus eam
(Matth. XVI, 18). Non loquor 0552A hoc a me ipso, sed ad testimonium illorum qui spiritu Dei aguntur.
48

EPISTOLA CCCXLVII. AD EUMDEM DOMINUM INNOCENTIUM PAPAM. Commendat
nuntios, causa archiepiscopatus Eboracensis Romam petentes.

Amantissimo patri et domino INNOCENTIO summo Pontifici, frater BERNARDUS, Clarae-Vallensis
vocatus abbas, modicum id quod est.
Hic quos videtis, viri sunt simplices et recti ac timentes Deum. Et nunc in spiritu ascenderunt ad
conspectum gloriae vestrae, justitiae utique solius intuitu et obtentu. Ponite, quaeso, oculos vestros super
fatigatos pauperes, quia non sine causa de longe ad vos veniunt, nec longa terrarum spatia, 0552B nec maris
periculum, nec Alpium nives, nec sumptus grandis viae, cum pauperes sint, reputantes. Provideat ergo
dominus meus, ne cujus fraus vel ambitio tantos labores evacuare praevaleat: praesertim cum non quae sua
sunt quaerant, sed quae Jesu Christi. Neque enim vel inimicum arbitror suspicari eos privato amore vel odio
in id negotii excitatos, sed solo timore Dei. Itaque, si quis Dei est, jungatur eis. Si deinceps terram
occupaverit arbor infructuosa, cujus culpam dixerim, nisi tenentis securim?
49

EPISTOLA CCCXLVIII. AD EUMDEM INNOCENTIUM. Pro Arnulfo Lexoviensi episcopo
electo.

0552C Amantissimo patri et domino, Dei gratia summo Pontifici INNOCENTIO, BERNARDUS ClaraeVallensis vocatus abbas, modicum id quod est.
1. Benedictus Deus et Pater Domini nostri Jesu Chrisi, qui Ecclesiam suam, immaculatam sponsam dilecti
Filii sui, in diebus nostris liberam et absolutam a tribulationibus malorum custodivit et dolore. Schismata
corruerunt, haereses siluerunt, superborum et sublimium colla calcantur. Et quidem in schismate vidi impium
superexaltatum, et elevatum sicut cedros Libani; et transivi, et ecce non erat. In haeresi multorum redivivi
pullulabant errores, sed obstructum est os loquentium iniqua. Tyrannus Siciliae extulerat in altum cor suum,
sed jam humiliatur sub potenti manu Dei. Nullus gradus 0552D praetermissus est, de quo non acceperit
victoriam per vos Ecclesia Dei, in manu potenti et in brachio excelso.
2. Superest tamen in tertio gradu comes Andegavensis, 0553A malleus bonorum, oppressor pacis et
libertatis Ecclesiae. Persequitur ecclesiam Lexoviensem, ut non introitum habeat pastor ecclesiae illius in
ovile ovium, nisi aliunde. Sed quod factum est, non potest non fieri. Denique si res ipsa habeat diligentem
inspectorem, et prudenter examinetur; ad commodum causae, et ad rei gestae confirmationem, omnia
cooperantur in bonum, persona, negotium, auctor operis, impugnator. Si enim ad personam respicias, hic est
filius tuus dilectus, in quo tibi complacuit. 318 Si ad negotium, ordine integro et canonica libertate
consummatum est. Si ad auctorem operis, vir religiosus est, et timens Deum. Si ad operis impugnatorem,
ecce homo qui non posuit Deum adjutorem suum, hostis Ecclesiae, inimicus 0553B crucis Christi. In omni
siquidem negotio validissimum argumentum est ad faciendam rei dubiae fidem, id semper esse melius, quod
placeat bonis, malis autem displiceat. Sed appellavit Sedem apostolicam comes Andegavensis. Quare
obsecro? qua laesione? quo gravamine urgente? Non quia opprimeretur, sed quia opprimeret; non ut injuriam
suam relevaret appellationis remedio, sed ut benedictionem istius obstaculo appellationis impediret.
3. Cum itaque et religio promoventis, et promoti dilectio, et causae justitia confluant in unum; superfluum
videtur et vanum rogare pro eo, ubi ejus humilitas postularit. Loquar ergo ad dominum meum, cum sim
pulvis et cinis. Loquar servus sponsae ad amicum Sponsi: jucundum sit eloquium 0553C meum. Tibi,
domine, commissa est Ecclesia a solis ortu usque ad occasum. Tu ei debes esse murus et antemurale a facie
inimici et persequentis; tu debes fovere filios ejus sub umbra alarum tuarum. Suscipe Lexoviensem
episcopum, uterinum filium Romanae Ecclesiae, et remitte eum in benedictionibus dulcedinis, nequando
dicat inimicus ejus: Praevalui adversus eum. Accingere gladio tuo, Pater, ad exaltationem filii, ad
depressionem inimici, ad conservandam Ecclesiae libertatem. Non enim sumus ancillae filii, sed liberae, qua
libertate liberavit nos Christus.
50

EPISTOLA CCCXLIX. AD EUMDEM. Amicum Pontifici commendat.

0553D Amantissimo Patri et domino, Dei gratia summo Pontifici INNOCENTIO, frater BERNARDUS
Clarae-Vallis vocatus abbas, modicum id quod est.
Gratiam quam inveni in oculis vestris, nolo habere solus: cum amicis eam volo dividere. Non enim timeo,
ne forte non sufficiat mihi et illis. Magna enim est. Multos possum facere participes ejus: verumtamen ego
exinanitus non ero. Quod igitur gratis accepi, gratis dabo: et liberalem me facit 0554A vestra liberalitas, sed
de vestro. Praesentium latorem, virum commendabilem, vobis commendamus. Amicus est, domine,
pauperum Christi, et servus servorum tuorum, Peto, domine, si quid habuerit apud tuam Excellentiam, ut
eum solita pietate pro nobis exaudias, imo pro ipso, qui talis est, ut per se tantum merito debeat exaudiri.
21

