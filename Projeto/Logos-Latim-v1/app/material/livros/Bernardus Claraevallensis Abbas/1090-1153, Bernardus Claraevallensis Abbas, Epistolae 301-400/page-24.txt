MALACHIAE Dei gratia episcopo, Sedis apostolicae legato, frater BERNARDUS Clarae-Vallis vocatus
abbas, si quid potest peccatoris oratio, et si quid pauperis devotio prodest.
0558B Fecimus quod praecepit Sanctitas vestra, et si non ut dignum, profecto ut possibile pro tempore
fuit. Tanta apud nos ubique malitia grassatur, ut vix id tantillum, quod factum est, fieri licuerit. Misimus tam
[al. tamen] exiguum seminis quod videtis, ad seminandam vel modicam partem agri illius, in quem verus
Isaac quondam exierat ad meditandum, cum primum adducta est ei Rebecca per puerum Abraham, perenni
conjugio feliciter copulanda (Gen. XXIV). Nec contemnendum semen, de quo illud in patribus vestris
experimur impletum hoc tempore: Nisi Dominus sabaoth reliquisset nobis semen, quasi Sodoma fuissemus,
et sicut Gomorrha similes essemus (Isa. I, 9). Itaque ego seminavi, rigate vos, et Deus incrementum dabit.
Sanctos omnes qui apud 0558C vos sunt, per vos salutamus, humiliter ipsorum nos et vestris sanctis
orationibus commendantes. Valete.
58

EPISTOLA CCCLVII. AD EUMDEM. Perseverantem, imo et proficientem ab eo dilectionem
requirit, eamque in fratribus a se missis, curandis et fovendis ostendi cupit.

Amantissimo patri et domino reverendissimo MALACHIAE, Dei gratia episcopo, sanctae et apostolicae
Sedis legato, suae sanctitatis puer, frater BERNARDUS Clarae-Vallis vocatus abbas, salutem et
qualescunque nostras orationes.
1. Quam dulcia faucibus meis eloquia tua, domine pater! quam jucunda tuae memoria Sanctitatis! Si
0558D quid affectionis, si quid devotionis, si quid animi in nobis est, totum sine dubio sibi vindicat tuae
Dilectionis charitas. Nec opus est verborum multitudine, ubi multum viget affectus. Confido enim quod
testimonium perhibeat spiritui tuo spiritus quem habes a Deo, tuum esse modicum id quod sumus. Tu
quoque, pater amantissime et desideratissime, ne tradas oblivioni animam pauperis, charitatis nexibus
adhaerentem tibi, et animam pauperis tui ne obliviscaris in finem. Neque enim quasi de novo 0559A
commendamus nos tibi, cum in multo jam tempore gloriemur in Domino, quod invenire meruit parvitas
nostra gratiam in oculis Sanctitatis tuae: sed oramus, ut dilectio, jam non nova, novis quotidie proficiat
incrementis. Filios nostros, imo et vestros, tanto obnixius commendamus vobis, quanto amplius remoti sunt a
nobis. Vos scitis quoniam tota post Deum fiducia nostra fuit, ut mitteremus eos, quoniam Sanctitatis vestrae
precibus non acquiescere illicitum videbatur. Facite quod vos decet, ut totis visceribus charitatis
amplectamini eos, et foveatis. Nequaquam occasione aliqua circa eos sollicitudo et diligentia tepescat, et
pereat quod plantavit dextera tua.
2. Jam quidem quia bene proficit domus, et ex 0559B vestris litteris, et ex fratrum nostrorum relatione
didicimus: multiplicatur tam in temporalibus quam in spiritualibus. Unde et congratulamur plurimum, et toto
animo gratias agimus Deo et paternae sollicitudini vestrae. Et quoniam multa adhuc opus est vigilantia,
tanquam in loco novo, et in terra tam insueta, imo et inexperta monasticae religionis; obsecramus in Domino,
ne retrahatis manum vestram, sed quod bene 323 incoepistis, optime perficiatis. De fratribus nostris, qui
redierunt a loco illo, nobis bene placuisset, si remansissent. Et fortasse nonnullam occasionem praebuerunt
eis fratrum, qui de terra sunt, minus disciplinati mores, in eo maxime, quod minus facile eorum consiliis
acquiescere videntur in his rebus, quarum prius fuerant inexperti.
0559C 3. Charissimum filium nostrum Christianum et vestrum remisimus ad vos, quantum potuimus
instructum plenius in his quae ad Ordinem pertinent, et de caetero circa observantias ejus sollicitiorem
futurum, ut speramus. Nec miremini quod non plures cum eo misimus fratres; quoniam nec idoneos
invenimus fratres, qui facile acquiescerent, nec invitos cogere consilium fuit. Dilectissimus frater noster
Robertus precibus nostris acquievit etiam hac vice, tanquam filius obedientiae. Vestrum erit juvare eum, ut
possit jam et in aedificiis et in caeteris necessariis promoveri domus vestra. Illud quoque Paternitati vestrae
suggerimus, ut viris religiosis, et 0559D quos speratis utiles fore monasterio, persuadeatis, quatenus ad
eorum Ordinem veniant: quoniam haec erit summa utilitas domus, et vobis facilius acquiescent. Valeat
Sanctitas vestra, nostri semper memor in Christo.
59

EPISTOLA CCCLVIII. AD DOMINUM PAPAM, NEMPE COELESTINUM. Opem et
auctoritatem Pontificis in pace Theobaldo Campaniae comiti procuranda postulat.

0560A
Quod comes Theobaldus rogat, et ego: filius siquidem pacis est. Et zelum pacis habet, sed a vobis
flagitamus effectum. Pacis vester apostolatus, pacis locus, quem tenetis, debitor est. Pacem omnes diligunt,
pauci merentur. Porro de amatoribus puer vester se esse fatetur: an et de meritoribus sit, vos judicabitis.
Unum est, quod etsi nos non meremur, sponsae Christi, quae est Ecclesia, necessitas exigit: amicus Sponsi
non contristabit eam. Ad hoc illi uni Sedi apostolicae incumbit sollicitudo omnium Ecclesiarum, ut omnes
sub illa, et in illa uniantur; 0560B et ipsa pro omnibus sollicita sit servare unitatem Spiritus in vinculo pacis.
Pacem ergo date nobis, pacem mittite nobis: etsi non quia debetis, certe quia obedire debetis. Satis pro
imperio.
24

