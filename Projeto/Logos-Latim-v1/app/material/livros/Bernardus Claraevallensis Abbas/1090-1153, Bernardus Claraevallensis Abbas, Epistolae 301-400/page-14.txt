intueberis amicum Sponsi, sponsae violator? O nisi detineret me cura fratrum! o nisi me corporalis infirmitas
impediret! quantum desiderarem videre amicum Sponsi pro sponsa zelantem in absentia Sponsi! Ego, qui
silere non potui injurias domini mei, laesiones Ecclesiae patientis feram? Tu autem, dilectissime Pater, ne
elongaveris auxilium tuum ab ea: ad defensionem ejus conspice, accingere gladio tuo. Jam enim ex
abundantia iniquitatis refrigescit charitas multorum: jamjam sponsa Christi, nisi manum 0536C adhibeas,
egreditur et abit post vestigia gregum, et pascit greges juxta tabernacula pastorum.
32

EPISTOLA CCCXXXI. AD STEPHANUM CARDINALEM ET EPISCOPUM
PRAENESTINUM. Ejusdem argumenti.

Venerabili domino et charissimo Patri S. Dei gratia Praenestino episcopo, frater BERNARDUS ClaraeVallis abbas, viriliter agere et confortari in Domino.
Angustias et gemitus sponsae Christi eo vobis familiarius enuntio, quo amicum Sponsi vos esse 306
cognovi, et gaudio gaudere propter vocem Sponsi. Confido enim de vobis in Domino, si bene novi interiorem
hominem vestrum, quia non quaeritis quae vestra sunt, sed quae Jesu Christi. Petrum 0536D Abaelardum,
catholicae fidei persecutorem, inimicum crucis Christi, vita probat, et conversatio, et libri jam de tenebris in
lucem procedentes. Monachum se exterius, haereticum interius ostendit, nihil habens de monacho, praeter
nomen et habitum. Aperit cisternas veteres et lacus contritos haereticorum ut bos et asinus cadat. Siluerat jam
per multos dies: sed quando siluit in Britannia, concepit dolorem, et nunc in Francia concepit iniquitatem.
Egressus est de caverna sua coluber tortuosus, et in similitudinem hydrae, uno prius capite succiso, septem
0537A pro uno capita produxit. Succiso uno, succisa fuit una illius haeresis Suessione: sed jam loco illius
septem et eo amplius haereses emerserunt, quarum exemplar habuimus, et misimus vobis. Rudes et novellos
auditores ab uberibus dialecticae separatos, et eos qui, ut ita dicam, prima fidei elementa vix sustinere
possunt, ad mysterium sanctae Trinitatis, ad sancta sanctorum, ad cubiculum Regis introducit, et ad eum qui
posuit tenebras latibulum suum. Denique theologus noster cum Ario gradus et scalas in Trinitate disponit,
cum Pelagio liberum arbitrium gratiae praeponit, cum Nestorio Christum dividens, hominem assumptum a
consortio Trinitatis excludit. Sic, sic per omnia fere sacramenta discurrens, attingit a fine usque ad finem
fortiter, 0537B et disponit omnia damnabiliter. Ad haec gloriatur, se infecisse curiam Romanam novitatis
suae veneno; manibus et sinibus Romanorum libros et sententias suas inclusisse, et in tutelam sui erroris
assumit eos a quibus judicari debet et damnari. Provideat Deus Ecclesiae suae, pro qua mortuus est, ut eam
exhiberet sibi non habentem maculam aut rugam, quatenus perpetuum silentium imponatur homini cujus
maledictione os plenum est, et amaritudine et dolo.
33

EPISTOLA CCCXXXII. AD G. CARDINALEM. Item contra Petrum Abaelardum.

Domino venerabili et patri dilectissimo, sanctae 0537C Romanae Ecclesiae cardinali G. BERNARDUS
Clarae-Vallensis abbas, spiritum consilii et fortitudinis.
Silere non possum injurias Christi; angustias et dolores Ecclesiae, et miseriam inopum, et gemitum
pauperum. Incidimus in tempora periculosa. Magistros habemus prurientes auribus: discipuli a veritate
auditum avertunt, ad fabulas convertuntur. Habemus in Francia monachum sine regula, sine sollicitudine
praelatum, sine disciplina abbatem Petrum Abaelardum, disputantem cum pueris, conversantem cum
mulieribus. Aquas furtivas et panes absconditos domesticis suis apponit in libris, et in sermonibus suis
profanas vocum novitates inducit et sensuum. Accedit non solus, sicut Moyses, ad caliginem in qua erat
Deus, sed cum turba multa et 0537D discipulis suis. Per vicos et plateas de fide catholica disputatur, de partu
Virginis, de sacramento altaris, de incomprehensibili sanctae Trinitatis mysterio. Evasimus rugitum Petri
Leonis: sibilos Petri Draconis incurrimus. Sed tu, Domine Jesu, oculos supserborum, humiliabis, tu
conculcabis Leonem et Draconem. Nocuit ille quoad vixit, et idem fuit ei vitae terminus, atque malitiae: iste
vero jam providit quomodo virus suum transfundat in posteros, quomodo noceat generationi omni quae
ventura est. 0538A Lepram adinventionum suarum atramento signavit et calamo. Libros ejus habuimus, et
misimus vobis. Cognoscite auctorem operis in opere. Videte quod theologus noster cum Ario gradus et scalas
in Trinitate disponit, cum Pelagio liberum arbitrium gratiae praeponit; cum Nestorio Christum dividens,
hominem assumptum a consortio Trinitatis excludit. Et haec pauca de multis. Non erit in vobis qui vicem
Christi doleat 307, qui diligat justitiam, qui oderit iniquitatem? Si os loquentis iniqua obstructum non fuerit,
videat ille et judicet, qui solus laborem et dolorem considerat.
34

EPISTOLA CCCXXXIII. AD G. CARDINALEM. Ejusdem item argumenti.

0538B Viro venerabili et amico suo G. diacono cardinali sub titulo sanctorum Sergii et Bacchi,
BERNARDUS Clarae-Vallensis abbas, salutem et dilectionem.
Secundum tuam consuetudinem, quotiescunque curiam intro, semper mihi debes assurgere. Verba videntur
quasi ludentis; sed seria res agitur. Ecce ego curiam intro, secundum causam dico, non secundum personam.
Qui personae meae assurgere solebas, assurge nunc causae meae, imo causae Christi: quia Christus est in
14

