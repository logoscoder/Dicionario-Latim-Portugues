voluntatem; siquidem aut negare, aut mori necesse erat. 1021D Mori timens negavit. Negare nolebat, sed
magis nolebat mori. Itaque invitus quidem: sed negavit tamen, ne moreretur. Quod si lingua, et non voluntate
loqui homo compulsus est quod nolebat: non tamen velle aliud quam volebat. Lingua mota est contra
voluntatem: sed nunquid et mutata voluntas? Quid enim volebat? Prorsus quod erat, Christi esse discipulus.
Quid loquebatur? Non novi hominem (Matth. XXVI, 72). Cur ita? Mortem evadere volebat. Sed quid istud
criminis fuit? Duas apostoli tenemus voluntates: unam, qua voluit non mori, penitus inculpabilem; alteram, et
multum laudabilem, 1022A qua sibi complacebat quod esset christianus. In quo ergo culpabitur? An in eo
quod mentiri, quam mori maluit? Haec plane voluntas reprehensione digna fuit, quia [al. qua] corporis
magis, quam animae voluit servare vitam. Os nempe quod mentitur, occidit animam (Sap. I, 11). Et peccavit
ergo, et non absque consensu propriae voluntatis, infirmae quidem et miserae, sed plane liberae. Peccavit
autem, non spernendo aut odiendo Christum, sed se nimis amando. Nec in hunc perversum amorem sui,
voluntatem metus ille subitus compulit; sed esse convicit. Jam tunc procul dubio talis erat, sed nesciebat,
cum ab illo quem latere non poterat, audivit: Priusquam gallus cantet, ter me negabis (Matth. XXVI, 34). Illa
itaque voluntatis infirmitas per incussum 1022B timorem nota, non orta, notum fecit quatenus se, quatenus
Christum amaverit. Notum autem non Christo, sed Petro. Nam Christus et ante sciebat quid esset in homine.
Quatenus ergo Christum diligebat, vim prorsus (quod negandum non est) passa est illa voluntas, ut contra se
loqueretur: quatenus vero se, voluntarie procul dubio consensit, ut pro se loqueretur. Si Christum non
amasset, non negasset invitus: verum si se amplius non amasset, non aliquatenus negasset. Fatendum igitur
hominem fuisse compulsum, voluntatem propriam etsi non mutare, occultare tamen: compulsum, inquam,
non quidem recedere ab amore Dei; cedere tamen aliquantulum amore sui.
1022C 39. Quid ergo? forte dissoluta est tota superior assertio de libertate voluntatis, quia nimirum inventa
est cogi potuisse voluntas? Est plane: sed si cogi ab alio potuit quam a se ipsa. Quod si sese ipsa coegit,
compulsa, et compellens; ubi amittere ibi et recipere visa est libertatem. Vim quippe, quam ipsa sibi intulit, a
se pertulit. Porro quod a se voluntas pertulit, ex voluntate fuit. Quod ex voluntate fuit, jam non ex
necessitate, sed voluntarium fuit. Si autem voluntarium, et liberum. Quem sua denique ad negandum
voluntas compulit, compulsus est quia voluit: imo non compulsus est, sed consensit, et non alienae potentiae,
sed propriae voluntati, illi utique, qua mortem omnimodis evadere voluit. Alioquin quando vox mulierculae
linguam sacram in verba formare nefanda 1022D valuisset, si non linguae domina voluntas annuisset?
Denique cum se a sui postmodum nimio illo temperavit amore, et Christum coepit, ut debuit, toto corde, tota
anima, tota virtute diligere; jam nullis valuit minis 619 vel poenis extorqueri aliquatenus voluntati [al.
voluntas] dare linguam arma iniquitati, sed potius audacter accommodans veritati. Obedire inquit, oportet
Deo magis quam hominibus (Act. V, 29).
40. Est sane gemina compulsio, secundum quod aut pati aliquid, aut agere contra propriam cogimur
voluntatem. Quarum passiva quidem (sic enim prior 1023A illa recte nominatur) potest nonnunquam fieri
absque consensu voluntario patientis, sed activa nunquam. Proinde malum quod fit in nos, sive de nobis, non
est imputandum nobis, si tamen invitis. Caeterum quod fit a nobis, jam non sine culpa est voluntatis. Velle
plane convincimur, quod non fieret, si nollemus. Est ergo compulsio quaedam etiam activa: sed non habet
excusationem, cum sit et voluntaria. Cogebatur christianus negare Christum, et quidem dolens, non tamen
nisi volens. Volebat nimis [al. nimirum] gladium vitare ferientis; atque illa talis voluntas intus praesidens os
aperiebat, non gladius qui foris apparebat. Porro talem esse illam voluntatem convincebat gladius, non
cogebat. Ipsa igitur se in culpam, non gladius impellebat. Denique in 1023B quibus sana erat voluntas, occidi
poterant, flecti nequibant. Hoc est quod eis praedictum fuerat, Facient in vos quaecunque voluerint (Marc.
IX, 12); sed in membra, non corda. Non vos facietis quae voluerint: sed ipsi facient, vos patiemini. Membra
cruciabunt, sed voluntatem non mutabunt: saevient in carnem, animae autem non habebunt quid faciant. Sit
licet patientis corpus in potestate torquentis, sed voluntas est libera. Infirma si fuerit, saeviendo cognoscent;
non esse cogent, si non fuerit. Sane infirmitas ejus a se ipsa est, sanitas vero non a se, sed a Domini Spiritu.
Sanatur autem, cum renovatur.
41. Porro renovatur, cum, quemadmodum docet Apostolus: Speculando gloriam Dei in eamdem imaginem
1023C transformatur a claritate in claritatem, hoc est de virtute in virtutem, tanquam a Domini Spiritu (II
Cor. III, 18). Inter quem utique divinum spiritum, et carnis appetitum, tenet medium quemdam locum id
quod dicitur in homine liberum arbitrium, id est, humana voluntas: et tanquam in devexo latere montis
admodum ardui inter utrumque pendens, ita in [al. ita] appetitu infirmatur per carnem, ut nisi sedulo spiritus
adjuvet infirmitatem ejus per gratiam, non solum non valeat justitiae, quae est juxta prophetam sicut montes
Dei (Psal. XXXV, 7), ascendendo de virtute in virtutem, apprehendere culmen: sed etiam de vitio semper in
vitium suo ipsius pondere devoluta ruat in praeceps; praegravata 1023D nimirum non solum lege peccati
originaliter membris insita, verum et consuetudine terrenae inhabitationis usualiter affectionibus inolita.
Quod humanae voluntatis videlicet utrumque gravamen uno breviter versiculo Scriptura commemorat,
dicens: Corpus, quod corrumpitur, aggravat animam, et deprimit terrena inhabitatio sensum multa
cogitantem (Sap. IX, 15). Et haec duo hujus mortalitatis mala, sicut non nocent, sed exercent non
11

