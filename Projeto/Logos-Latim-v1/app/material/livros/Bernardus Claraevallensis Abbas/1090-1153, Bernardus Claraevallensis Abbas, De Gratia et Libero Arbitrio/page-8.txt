esse voluntas, sed dicitur, et est misera voluntas, sicut et beata voluntas: ita nec liberum arbitrium destruere,
sive, quantum in se est, aliquatenus imminuere poterit quaecunque adversitas vel necessitas.
25. Sed licet ubique pariter sine sui diminutione perduret; non tamen pariter sicut de bono potuit per se in
malum corruere, ita quoque per se de malo in bonum poterit respirare. Et quid mirum si jacens non valet per
se resurgere, quod stans in aliquod melius nullo suo conatu valebat proficere? Denique, dum adhuc duas alias
libertates ex aliqua parte secum haberet, non potuit de inferioribus illarum 1015C gradibus ad superiora
ascendere, hoc est de posse non peccare, et de posse non turbari, ad non posse peccare, et non posse turbari.
Quod si libertatibus illis etiam utcunque adjutum, non praevaluit tamen de bono in melius se extendere:
quanto minus eisdem prorsus destitutum, de malo in id quod fuit bonum, poterit per se ipsum emergere?
26. Habet igitur homo necessarium Dei virtutem, et Dei sapientiam Christum, qui ex eo quod sapientia est,
verum ei Sapere reinfundat, in restaurationem liberi consilii; et ex eo quod virtus est, plenum Posse restituat,
in reparationem liberi complaciti: quatenus ex altero perfecte bonus, peccatum jam nesciat; ex altero plene
beatus, nil adversum sentiat. Sed sane ista perfectio in futura vita 1015D exspectetur, quando utraque nunc
amissa libertas, libero arbitrio plene [al., plenarie] restaurabitur; non quomodo justo cuivis in hoc saeculo,
quantumcunque perfecto; non quomodo vel ipsis primis hominibus datum fuit eas habere in paradiso: sed
sicut jam nunc angeli possident in coelo. Interim vero sufficiat in hoc corpore mortis atque in hoc saeculo
nequam, ex libertate quidem consilii peccato non obedire in concupiscentia: ex libertate autem complaciti
adversa non formidare pro justitia. Est autem in hac carne peccati et in hac diei malitia non mediocre Sapere,
peccato, etsi non [al. nondum] ex toto carere, certe non consentire: et est Posse non 1016A parvum, adversa,
etsi necdum feliciter omnino non sentire, viriliter tamen pro veritate contemnere.
27. Discendum sane hic interim nobis est ex libertate consilii jam libertate arbitrii non abuti, ut plene 614
quandoque frui possimus libertate complaciti. Sic profecto Dei in nobis reparamus imaginem: sic antiquo
honori illi capessendo, quem per peccatum amisimus, per gratiam praeparamur. Et beatus qui de se audire
merebitur: Quis est hic, et laudabimus eum? Fecit enim mirabilia in vita sua: qui potuit transgredi, et non
est transgressus; facere malum, et non fecit (Eccli. XXXI, 9, 10).
11

CAPUT IX. Imaginem et similitudinem Dei, ad quam conditi sumus, in triplici libertate
consistere.

1016B
28. Puto autem in his tribus libertatibus ipsam, ad quam conditi sumus, Conditoris imaginem atque
similitudinem contineri: et imaginem quidem in libertate arbitrii, in reliquis autem duabus bipartitam
quamdam consignari similitudinem. Hinc est fortassis, quod solum liberum arbitrium sui omnino defectum
seu diminutionem non patitur, quod in ipso potissimum aeternae et incommutabilis divinitatis substantiva
quaedam imago impressa videatur. Nam, etsi habuerit initium, nescit tamen occasum, nec de justitia vel
gloria capit augmentum: nec de peccato sive miseria detrimentum. Quid aeternitati similius, quod non sit
aeternitas? Porro in aliis duabus libertatibus, quoniam non solum ex parte minui, 1016C sed et ex toto amitti
possunt; accidentalis quaedam magis similitudo sapientiae atque potentiae divinae, imagini superducta
cognoscitur. Denique et amisimus illas per culpam, et per gratiam recuperavimus; et quotidie quidem alii
plus, alii minus, aut in ipsis proficimus, aut ab ipsis deficimus. Possunt etiam sic amitti, ut jam non valeant
recuperari: possunt et ita possideri, ut nec amitti queant aliquando [al. aliquo modo], nec minui.
29. Hujus bipartitae similitudinis sapientiae et potentiae Dei, non quidem in gradu summo, sed qui ipsi
tamen esset proximior, homo conditus est in paradiso. Quid enim vicinius ad non posse peccare, vel turbari
(in quo utique jam sanctos Angelos stare, 1016D et Deum semper esse dubium non est), quam posse et non
peccare, et non turbari, in quo homo profecto creatus est? A quo illo per peccatum, imo nobis in illo et cum
illo corruentibus, rursus per gratiam, non quidem ipsum, sed pro ipso quemdam inferiorem gradum
recepimus. Neque enim hic possumus penitus esse sine peccato, seu miseria: possumus tamen, gratia juvante,
nec peccato superari, nec miseria. Quanquam tamen Scriptura loquatur: Omne quod natum est ex Deo non
peccat (I Joan. III, 9). Sed hoc dictum est de praedestinatis ad vitam: non quod omnino non peccent, sed
quod peccatum ipsis non imputetur, quod vel punitur condigna 1017A poenitentia, vel in charitate
absconditur. Charitas quippe cooperit multitudinem peccatorum (I Petr. IV, 8); et: Beati quorum remissae
sunt iniquitates, et quorum tecta sunt peccata; et: Beatus vir cui non imputavit Dominus peccatum (Psal.
XXXI 1, 2). Divinae ergo similitudinis summum gradum summi angeli tenent, nos infimum: Adam tenuit
medium, porro daemones nullum. Supernis nempe spiritibus datum est sine peccato et miseria perdurare:
Adae autem absque his quidem esse, sed non etiam permanere: nobis vero ne esse quidem absque his, sed
ipsis tantum non cedere. Caeterum diabolus et membra ejus, sicut nunquam volunt reluctari peccato, sic
nunquam possunt poenam declinare peccati.
1017B 30. Cum ergo istae duae libertates, consilii scilicet atque complaciti, per quas rationali creaturae
vera sapientia et potentia ministratur, ita Deo, prout vult, dispensante, quibusque pro causis, locis,
temporibus, varientur, quatenus in terris modice, in coelestibus plenarie, mediocriter in paradiso, apud
8

