9. Hoc autem indubitanter sciendum, utramque plenam atque perfectam perfectis inesse animabus carne
solutis, cum Deo pariter et Christo ejus, atque Angelis supercoelestibus. Nam sanctis animabus, etsi necdum
corpora receperunt, deest quidem de gloria; sed nihil prorsus inest de miseria. Verum libertas a necessitate
aeque et indifferenter Deo, universaeque tam malae, quam bonae rationali convenit creaturae. Nec peccato,
nec miseria amittitur, vel minuitur; nec major in justo est, quam in peccatore, 1006D nec plenior in angelo,
quam in homine. Quomodo namque ad bonum per gratiam conversus humanae voluntatis consensus, eo
libere bonum, et in bono liberum hominem facit, quo voluntarius efficitur, non invitus pertrahitur: sic sponte
devolutus in malum, in malo nihilominus tam liberum, quam spontaneum constituit, sua utique voluntate
1007A ductum, non aliunde coactum ut malus sit. Et sicut coelestis angelus, aut etiam Deus ipse, permanet
libere bonus, propria videlicet voluntate, non aliqua extrinseca necessitate: sic profecto diabolus aeque libere
in malum et corruit, et persistit, suo utique voluntario nutu, non alieno impulsu. Manet ergo libertas
voluntatis, ubi etiam fit captivitas mentis, tam plena quidem in malis, quam in bonis, sed in bonis ordinatior;
tam integra quoque pro suo modo in creatura, quam in Creatore, sed in illo potentior.
10. Quod autem homines solent conqueri, et dicere: Volo habere bonam voluntatem, et non possum;
nequaquam huic praescribit libertati, ut quasi vim aut necessitatem in hac parte voluntas patiatur: 1007B sed
plane illa libertate, quae dicitur a peccato, se carere testantur. Nam qui vult habere bonam voluntatem, probat
se habere voluntatem: non enim vult habere bonam, nisi per voluntatem. Quod si voluntatem, et libertatem;
sed libertatem a necessitate, non a peccato. Nempe ut non valeat, cum velit, habere bonam, sentit quidem sibi
deesse libertatem, sed profecto libertatem a peccato, quo utique dolet premi, non peremi, voluntatem.
Quanquam jam procul dubio utcunque bonam habet, ubi habere vult. Bonum quippe est quod vult; nec posset
bonum velle, nisi bona voluntate: sicut nec velle malum, nisi mala voluntate. Cum bonum volumus, bona est
voluntas: cum malum volumus, mala est 1007C voluntas. Utrobique voluntas, et ubique libertas: cedit
siquidem voluntati necessitas. Cum autem non valemus quod volumus; sentimus quidem ipsam
quodammodo libertatem peccato esse captivam, vel miseram, non tamen amissam.
11. Ex hac ergo tantum libertate, qua liberum est voluntati se ipsam judicare: vel bonam, si bono; vel
malam, si malo consenserit (quippe quae in neutro, nisi certe volendo, consentire se sentit), liberum arbitrium
credimus nominari. Nam ex illa quae dicitur a peccato, congruentius forsitan liberum consilium; et item ex
illa quae dicta est a miseria, liberum potius complacitum posset dici, quam liberum arbitrium. Arbitrium
quippe judicium est. Sicut vero judicii est discernere quid liceat, vel quid non 1007D liceat: sic profecto
consilii probare quid expediat, vel non expediat: sic complaciti quoque experiri quid libeat, vel non libeat.
Utinam tam libere nobis consuleremus, quam libere de nobis judicamus! ut quemadmodum libere per
judicium licita illicitaque decernimus; ita per consilium et licita, tanquam commoda, nobis eligere; et illicita,
tanquam noxia, respuere 608 liberum haberemus. Jam enim non solum liberi arbitrii, sed et liberi procul
dubio consilii, ac per hoc et a peccato liberi essemus. Sed quid si totum, solumque quod expediret vel liceret,
etiam liberet? Nonne liberi quoque esse complaciti merito diceremur, quippe qui ab omni proinde, quod
displicere potest, hoc est ab omni nos miseria, liberos sentiremus? Nunc autem cum multa per judicium
1008A vel admittenda, vel omittenda esse decernamus, quae tamen per consilium nequaquam pro judicii
rectitudine aut eligimus, aut contemnimus; rursumque non omnia, quae tanquam recta et commoda consulte
observamus, etiam ut beneplacita libenter amplectimur, sed insuper quasi dura ac molesta vix aequanimiter
ferre perduramus: liquet quia liberum nec consilium habemus, nec complacitum.
12. Alia questio est, si vel ante peccatum in primo homine habuimus: quod loco suo discutietur. Certissime
autem habituri sumus, cum Deo miserante obtinebimus quod oramus: Fiat voluntas tua, sicut in coelo, et in
terra. Hoc nempe complebitur, quando in quod nunc cunctae passim rationali 1008B (ut jam dictum est)
creaturae commune videtur, liberum scilicet a necessitate arbitrium, erit etiam in electis hominibus (uti jam
in sanctis est Angelis) et cautum a peccato, et tutum a miseria, probantibus tandem triplicis libertatis felici
experientia, quae sit bona voluntas Dei, ac beneplacens, et perfecta. Quod quia necdum est, sola interim
plena integraque manet in hominibus libertas arbitrii. Nam libertas consilii ex parte tantum, et hoc in paucis
spiritualibus, qui carnem suam crucifixerunt cum vitiis et concupiscentiis, quatenus jam non regnet peccatum
in eorum mortali corpore. Porro ut non regnet, libertas facit consilii; ut tamen non desit ex integro, captivitas
est liberi arbitrii. Cum autem venerit 1008C quod perfectum est, tunc evacuabitur quod ex parte est: hoc est,
cum plena fuerit libertas consilii, nulla jam erit captivitas arbitrii. Et hoc est quod quotidie petimus in
oratione, cum dicimus Deo: Adveniat regnum tuum (Matth. VI, 10). Regnum hoc necdum ex toto pervenit in
nos. Quotidie tamen paulatim adventat, sensimque in dies magis ac magis dilatat terminos suos, in his
duntaxat, quorum per Dei adjutorium interior homo renovatur de die in diem. In quantum ergo regnum
gratiae dilatatur, in tantum peccati potestas minuitur. In quantum vero minus est adhuc propter corpus mortis
quod aggravat animam, et ob necessitatem terrenae inhabitationis utique deprimentis sensum multa
cogitantem; necesse habent etiam qui perfectiores in hac 1008D mortalitate videntur, confiteri et dicere: In
multis offendimus omnes (Jacobi III, 2): et, Si dixerimus quia peccatum non habemus, nos ipsos seducimus,
et veritas in nobis non est (I Joan. I, 8). Quapropter orant et ipsi sine intermissione, dicentes: Adveniat
4

