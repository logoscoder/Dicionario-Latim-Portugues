regulam. Quando autem e converso propter aliquam particularem causam, puta concupiscentiam vel iram,
inducitur ad aliquid faciendum contra statuta legis vel regulae, non peccat ex contemptu, sed ex aliqua alia
causa, etiamsi frequenter ex eadem causa, vel alia, simile peccatum iteret. Sicut etiam Augustinus dicit in
libro de Natura et Gratia, quod non omnia peccata committuntur ex contemptu superbiae. Frequentia tamen
peccati dispositive inducit ad contemptum.
499 10. Itaque secundum mentem beati Thomae, ex habitu seu consuetudine ejusmodi culparum fit
progressus in contemptum: quia in re omnino consentire videtur cum Bernardo, qui ait n. 26, ejusmodi
lapsus «per contemptum verti in usum et consuetudinem; quasi contemptus gradus sit ad consuetudinem, non
consuetudo ad contemptum. «Et tunc,» inquit, non peccati species,» nempe levior graviorne sit, «sed
peccantis intentio pensatur.» Eamdem sententiam fusius explicat in libro de Humilitate, capitibus 20 et 21.
Verum alter cum altero recte conciliari potest, si dixerimus, Bernardum esse intelligendum de consuetudine
obfirmata, a qua quis recedere nolit, neque se revocando ad mandatum, neque poenam culpae subire
volendo, quo nonnisi contemptu perveniri potest: Thomam vero explicandum de consuetudine, quae oritur ex
fragilitate et commotione passionis, quam quis ex animo abjicere vellet, sed per infirmitatem non valet; quae
nihilominus consuetudo ad contemptum (nisi generose tandem ei resistatur) sensim pertrahit. Verum longius
progredior: sed tamen (ut quidem existimo) non otiose, nec intempestive. Finio cum effato Joannis
Saresberiensis in epistola ducentesima octogesima secunda: «Minima servata vitam acquirunt, et plerumque
martyrii gloriam promerentur: neglecta vero ex crimine inobedientiae et contemptus aeternam ingerunt
mortem.» Caeterum sequentis opusculi editio Rotomagi primum facta est ante annum quingentesimum
absque temporis nota, adjunctis libris de Consideratione, et Apologia ad Guillelmum, uti alias monuimus.
2

500 EPISTOLA AD ABBATEM COLUMBENSEM. DE OPERE SEQUENTI.

0859D
Domno Abbati Columbensi, frater BERNARDUS abbas dictus de Clara-Valle, valere in Domino semper.
Rescriptum meum ad epistolas Carnotensium quorumdam 0860D monachorum, vobis primum, ut
promiseram, destinare curavi: ubi et aliud quoque impletum est quod jussistis. Nam cum breviter rescribere
decrevissem, et epistolis epistolam tantum reddere velle coepissem; hortatu vestro in libri, ut cernitis, 0861A
longitudinem protraxi stilum, ut et in pluribus plures possint aedificari. Quod opus cum a vobis perlectum
fuerit, tunc non ipsis, ad quos factum est, sed eorum prius reddatur abbati: et sic demum ad ipsos, si jusserit
abbas, perveniat. Monachi enim sunt; et ex lege suae Regulae sine nutu sui abbatis sicut dare, ita et accipere
datas prohibentur epistolas (Reg. S. Benedicti, cap. 54). Nam et ob hoc maxime diu, sicut scitis, multum licet
rogatus ab eis, respondere tardavi, quod (ut mihi videbatur) ignorante abbate scribere illas epistolas et mittere
praesumpsissent. Nec falso id suspicatus sum, uti postmodum liquido comperi. Ego coepto operi (quod
quidem legentibus apparebit) Epistolae nomen indideram: sed quoniam pro nomine modum, vestro 0861B
obviante mandato, ut promiseram, non servavi; Liber, si judicatis, non Epistola censeatur. Et quia inter
multas quaestiones, quae ibi a me solvuntur, id praecipue subtilius utiliusque pertractatur, quaenam liceat
praecepta, et per quos, et quatenus dispensari; detur ei titulus, De Praecepto et Dispensatione: nisi vobis aliud
forte congruentius videatur.
3

PRAEFATIO AD MONACHOS CARNOTENSES IN TRACTATUM SEQUENTEM.

Qua mente jam tacebo? qua fronte tamen loquar? Crebris epistolis et nuntiis cogitis me aut propriam
prodere imperitiam, aut officium renuere charitatis. At ego malens sine illa quae inflat, quam absque illa quae
aedificat, inveniri; victus tandem precibus vestris, 0861C duris injicio nodis ungues teneros, et, ut vereor ego,
non aliud quam terendos. Sed hoc incassum. Nam mea me, ut scribitis et praescribitis, tam absentis scripta
quam verba praesentis arguunt excusantem. Quis enim jam relinquitur mihi vel de impossibilitate causandi
locus, praesertim apud vos, qui ex ore et ex corde meo satis certum tenere vos creditis, quantum possim in
talibus? Fidei proinde vestrae, non meo fidens ingenio, abyssum ingredior quaestionum; nesciens (Deus scit)
qua emersurus. Praesto charitas erit, utinam ita et veritas. Si quominus, excuset effectum defectus potius
ingenii: voluntatem certe non culpabitis. Tentabo autem easdem, si potero, quaestiunculas sub epistolari
cunctas brevitate redigere, etsi non epistola brevi. Mirum 0861D siquidem non est, si fuero ego longior in
exponendo: cum vos tantum eas ponendo, duas et ipsas satis longas epistolas texueritis.
4

CAPUT PRIMUM. An monasticae Regulae instituta praecepta sint, an consilia duntaxat.

I. Prima igitur quaestio circa Regulam nostram versatur, de qua (ni fallor) et reliquae omnes, aut pene
omnes oriuntur. Quaeritis nempe, Regularis illa institutio quomodo et quatenus sit pensanda profitentibus
eam: utrum videlicet cuncta quae continet, putanda sint esse praecepta, consequenter et damnosa
transgredienti: an consilia tantum vel 0862A monita, et ob hoc nullius, aut non magni ponderis sit ipsorum
professio; nullius, aut non gravis culpae ipsorum praevaricatio: an certe quaedam sint deputanda imperiis,
3

