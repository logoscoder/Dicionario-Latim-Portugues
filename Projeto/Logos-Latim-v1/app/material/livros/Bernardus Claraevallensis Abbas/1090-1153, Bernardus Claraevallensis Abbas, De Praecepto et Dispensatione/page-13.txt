quae tam falli, quam fallere faciunt, duo sunt media: unum quidem bonum per quod oculus interior, etsi falli
queat ignorantia veri, zelo tamen boni 0882A fallere penitus non consentit: alterum vero malum, quod licet
veri notitiam non impediat, amorem tamen boni prae malitia minime sentit.
38. Et quoniam omnis res melius divisione innotescit: secundum hoc duplex malum, et illud item geminum
bonum, quadrifariam dividamus oculum cordis, in bonum et meliorem, in malum et pejorem. Et subdamus
exempla. Est qui bonum diligit, et malum nescius agit. Hujus quidem bonus est oculus, quia pius: non tamen
simplex, quia caecus. Et est qui bonum et libenter agit, et prudenter intelligit. Istius revera oculum non
immerito simplicem dixerim, utpote cui neutrum bonum desit, nec zelus scilicet bonus, nec scientia. Hunc
profecto requirit oculum Deus, cum respicit super filios hominum, ut 0882B videat si est intelligens aut
requirens Deum (Psal. XIII, 2). Est e contrario qui bonum minime diligens, ex malitia quidem perversus est:
sed sapiens ut faciat malum, per ignorantiam caecus non est. Quem quidem ideo nondum appellaverim
nequam, quod unum ei, licet ad suum malum, non desit bonum, id est scientia.
39. Sed est qui bonum forte nescius quod non diligit, agit: cui profecto non incongrue id quod dicitur
nequam assignaverim, eo quod neutro careat malo, nec caecitate scilicet, nec perversitate. Dicitur siquidem
nequam, quasi nequaquam, ut is solummodo nequam appelletur, qui nequaquam, hoc est, in nullo penitus
appareat bonus; sed sit utroque bono vacuus, tam videlicet veri notitia, quam 0882C et benevolentia. Alius
est itaque pius oculus, non quidem fallere promptus, sed tamen, ut dictum est, falli pronus, de quo propheta:
Ephraim, inquit, quasi columba seducta, non habens cor (Ose. VII, 11). Alius is quem Dominus simplicem
dicit, tam nec fallere facilis, quam nec falli, de quo et Apostoli docentur cum eis dicitur: Estote prudentes
sicut serpentes, et simplices sicut columbae.
40. Et item alius est oculus simpliciter malus, fallens utique libenter, sed non facile falsus: qualem 516
profecto habent illi qui ore dominico astruuntur prudentiores esse filiis lucis in generatione sua. Et alius
quem nequam esse definivimus, quia sit dupliciter malus, cui quippe et malitia parit 0882D ignorantiam, et
ignorantia malitiam operit, ita ut saepe nesciens et malum quod vult non faciat, et bonum faciat quod non
vult. Obscuratum nempe est insipiens cor eorum qui istius modi sunt, et quasi jam traditi in reprobum
sensum, bonum omnino nec diligere, nec dignoscere queunt. De talibus scriptum est: Impius cum venerit in
profundum malorum, contemnit (Prov. XVIII, 3). Nam qui hujusmodi est, cavere 0883A profecto malum nec
vult, etiam si possit; nec si velit, scit. Quamobrem hunc oculum in superiori divisione illo altero censui non
immerito pejorem, non quia malignior sit, sed quia periculosior. Ignorantia quippe securiorem, securitas
segniorem facit, non nequiorem. Est tamen ex hoc procul dubio deterior, quod ille solum habet malum,
malam intentionem; iste et falsam considerationem. Ille uno caret e duobus bonis, bono zelo; iste et vero
judicio. Ex hoc itaque pessimo oculo, qui neutrum bonum habet, et item ex illo optimo qui neutro caret,
sentiendum est Veritatem disseruisse, aut tenebris obvolvi totum corpus, aut luce perfundi. Nam reliqui duo,
quorum neuter utrumque aut bonum habet, aut malum; etsi ex parte possunt, non tamen toti 0883B sufficiunt
vel lucem dare, vel tenebras corpori.
41. Si igitur (ut jam ad propositam quaestiunculam revertamur) is vere oculus nequam est, qui perversus
pariter et caecus bonum agit, et malum credit; utique recte operando, sed opinando inique, bonum sibi in
malum vertit; et tantum malum, quantum crediderit: quandoquidem juxta sententiam Domini, totum corpus
tenebrosum reddit oculus nequam. Quid enim luci relinquitur, ubi nec pia intentio, nec vera opinio invenitur?
At non ideo sequitur, ut qui e contrario malum facit, et bonum putat, juxta suam fidem similiter et ipse
inveniat. Quare? Non est quippe simplex oculus ille, qui ex judicio Veritatis totum corpus lucidum reddat,
0883C qualem profecto superius definivimus. Neque enim ex toto adhuc tenebrae desunt, ubi ignorantia
veritatis lucem obscurat bonae [al. deest bona] voluntatis. Cum itaque ille oculus utrumque malum, is vero
minime utrumque habeat bonum; nonne ratio videtur exigere, ut plus ille noceat, quam prosit iste? Neque
enim consequens est, ut tantum valeat in bonum bonum unum, quantum duo mala in malum. Et quidem laude
dignam dixerim vel solam intentionem piam: nec plane condigna remuneratione fraudabitur in opere quoque
non bono ipsa bona voluntas. Attamen sine malo quocumque non erit decepta simplicitas. Cur inquis?
nunquid non ex fide? Prorsus ex fide, sed falsa; vel certe potius non ex fide, quia fides falsa, fides 0883D non
est. Denique de fide vera, non falsa puto dixisse Apostolum: Omne quod non est ex fide, peccatum est (Rom.
XIV, 23). Non autem ex fide vera bonum creditur quod malum est: est enim falsum. Peccatum igitur est.
Utrumque proinde complectitur praesens capitulum, Omne quod non est ex fide peccatum est, et caecam
videlicet malitiam, et deceptam innocentiam: quia quod a nesciente fit, et bonum prorsus condemnat intentio
prava, et malum non penitus excusat recta. Sive itaque malum putes bonum quod forte agis, sive bonum
malum quod operaris, utrumque peccatum est, quia neutrum ex fide: licet sane levius admodum peccetur, ubi
sana intentione sola reprehensibilis actio foris apparet, quam ubi maligna latet etiam in non mala 0884A [al.
mendose in mala] actione intentio. Verum quod absque vel minimo peccato non est, purum bonum minime
est. Quo pacto ergo bonum non purum puro malo comparabitur 517 in efficientia, hoc est ut tam efficax ad
bonum illud sit, quam ad malum istud? Et haec super hac quaestione sufficiant. Nam ad superiores quoque
satis reor esse responsum superius. Et quidem vos easdem saepius dubitationes iteratis atque revolvitis: sed
13

