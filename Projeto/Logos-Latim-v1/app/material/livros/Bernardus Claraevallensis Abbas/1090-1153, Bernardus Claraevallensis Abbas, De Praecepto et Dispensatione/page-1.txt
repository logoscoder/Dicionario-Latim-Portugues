0857
SANCTI BERNARDI ABBATIS
De Praecepto Et Dispensatione Liber.

1

946 ADMONITIO IN OPUSCULUM IV.

1. Inter eos qui monasticae vitae instituta sectantur, illud fere usu venit, ut quo quisque religiosior est, eo
minus Regulae suae obligationem meditetur quam sensum, nec tam casuistarum placita requirat, quam
legislatoris sui voluntatem. Cum enim regulae sibi praescriptae ex animo addictus, subjectusque sit, nihil in
votis potius habet, quam eam in omnibus sequi ducem, etiamsi nulla esset parendi necessitas. Religiosis eo
modo comparatis non est lex posita, nec ita necessaria est sequentis libri lectio, quam aliis, quos magis
afficiunt ac sollicitant quaestiones de Regulae obligatione, quam de vera et germana ejus sententia et praxi;
neque alio animo doctores consulunt, quam ut Regulae onus minuere, et, quoad citra crimen fieri possit, ab
ejus accurata seu, ut ipsis videtur, scrupulosa observatione impune recedere sibi liceat. Ejusmodi hominibus
nihil magis formidandum, quam ut incidant in doctores male sanae voluntati obsequentes: ex quorum
consiliis laxiorem viam sectentur, atque inde in Regulae suae neglectum, tum in ejus contemptum, ac demum
in status sui odium (quae certae damnationis conditio est) sensim delabantur.
2. Atqui ex omnibus, meo quidem judicio, consulere possunt neminem, qui eos et salubrius, et securius
instruat, quam Bernardum: cum iis praeditus fuerit dotibus quae doctorem integerrimum efficiunt, pietate
scilicet haud vulgari, doctrina coelitus infusa, et monasticarum rerum insigni peritia. Ex quo fit, ut ejus his
de rebus sententia minime suspecta esse possit, sed omnino pia, certa, et omnibus ejusdem instituti
sectatoribus amplectenda: adeo ut si optio nobis daretur, ut aliquis e coelo delapsus id confirmaret, nullum
potius auctorem, quam istum auscultare velle deberemus. Nunc vero eam debemus gratiam Carnotensibus
Sancti-Petri monachis, qui sanctissimi Patris de proposita materia sententiam et doctrinam obtinuerunt:
quod qua occasione, quove tempore acciderit, operae pretium est investigare.
3. Quo tempore Udo abbas isti monasterio praeerat, ejus loci monachi scripta epistola Bernardum
consuluerunt, quaenam esset Regula sancti Benedicti, ejusque statutorum obligatio. Bernardum
cunctabundum iteratis litteris interpellant (nam binas Bernardus memorat, infra, nn. 57, 60) et quidem
inconsulto, ut videtur, abbate: quae causa fuit, ut Vir sanctus, qui eorum tandem obsecutus est voluntati,
librum suum, non Gaufrido, quem huc perperam intrudunt vulgati indices, sed Rogerio ab anno 1131 ad
annum 1158 abbati, monachisque Columbensibus ejusdem dioecesis et instituti, dirigeret; ut responsum
suum in manus Carnotensium monachorum, citra conscientiam ipsorum abbatis, sicuti Regula cavet, ne
perveniret. Epistolam epistolis duabus reddere Bernardus animo destinaverat: sed crescente materia, ex
epistola factus est liber. «Proinde vos,» inquit n. 60, «si placet Librum, si placet Epistolam nominate:» et in
epistola praevia ad Columbenses, «Liber, si judicatis, non Epistola censeatur. Et quia inter multas
quaestiones, quae ibi a me solvuntur, id praecipue subtilius utiliusque pertractatur, quaenam liceat
praecepta, et per quos, et quatenus dispensari; detur ei titulus, De Praecepto et Dispensatione, nisi vobis
aliud forte congruentius videatur.» Ex his verbis, imo ex toto libro intelligimus, hunc maxime monasteriorum
praepositis necessarium esse, non solum ut sibi subditos instruant, sed ut ipsi etiam agnoscant, qualis sit
penes se dispensandi auctoritas.
4. Quae occasio Carnotenses monachos ad Bernardum consulendum impulerit, nobis incompertum. Nam
toto Udonis abbatis regimine, quod ab anno 1128 ad annum fere 1150 productum est, nullas turbas apud eos
excitatas invenimus. Quinimo Udonem abbatem cum suis monachis bene consensisse ex ipsius actis colligere
licet. Ejus electionem (ut id obiter observemus) non solum magnus ille Gaufridus Carnotensium episcopus,
sed etiam Matthaeus Albanensis cardinalis et legatus, solemni edicto comprobavit, anno 1128; et ipse
Gaufridus episcopus, cognomento de Leugis, census ex ecclesia S. Martini de Valle suburbana, S. Petri
monasterio, abbatiae S. Joannis in Valleia, et leprosis debitos definivit, approbante Innocentio II et
Theobaldo comite, praesente Udone S. Petri, abbate, item, Andrea de Baldamento «de quo in Bernardi
epistolis non semel «et Hugone S. Joannis de Valleia abbate, domno Bernardo Clarae-Vallensi, Gualterio
Priore S. Martini de Valle, Gosleno de Leugis, fratre episcopi Gaufridi, et Gosleno de Leugis ejusdem
nepote. Anno 1141, indict. IX, epacta XX, concurrente III, decimo quinto kalendas februarii.» Erat et alius
Hugo de Leugis praepositus ecclesiae Carnotensis. Caeterum abbas Udo S. Petri armarii seu bibliothecae
libros vetustate pene deletos, et plures a tineis corrosos animadvertens, ratus «inhonestum et 497
indecorum» esse, «quod monasterium magnae nobilitatis haberet armarium tantae paupertatis,» assensu
capituli illud renovare aggressus est, assignando reditus ex singulis monasterii Obedientiis, ut armarius (sic
bibliothecae praefectum vocabant) singulis annis haberet, unde libros renovare vetustos, aut vetustis novos
1

