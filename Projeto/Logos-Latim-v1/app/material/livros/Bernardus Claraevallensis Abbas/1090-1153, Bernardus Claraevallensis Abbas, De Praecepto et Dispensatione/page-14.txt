mea non interest ipsarum toties repetere solutiones. Sufficit enim semel solvisse etiam quod crebrius in
quaestione versatum fuerit.
18

CAPUT XV. An quantum obedientia valet ad meritum, tantum inobedientia valeat ad
demeritum.

0884B 42. Quaerentibus item de obedientiae pondere, seu discrimine inobedientiae, a latere incidit vobis et
de merito utriusque quaerendum, utrum videlicet in quibusque praeceptis quantum obedientia valet, tantum
gravet inobedientia: ut verbi gratia, vel Abraham de immolando filio (Gen. XXII), vel ille nescio quis de filio
itidem furni incendiis exponendo (Doctr. SS. PP. lib. de Obed. n. 6), tantum divinae indignationis et ultionis
merito incurrissent, si non obedissent, quantum laudis et gratiae receperunt pro eo quod obedierunt. Quod
vobis quidem et durum videtur, et necessarium: sed non est ita. Enimvero constat nonnulla nec fieri sine
gloria, et posse non fieri sine culpa; ideoque si fiant, digna esse praemiis, non tamen suppliciis si non fiant.
0884C Nam et non tangere mulierem, meriti est non mediocris; et nullius tamen delicti propriam amplecti
conjugem. Istiusmodi sunt quaecunque evangelico illi capitulo congruere possunt: Qui potest capere, capiat
(Matth. XIX, 12.).
43. Et rursum quaedam per contrarium, neglecta quidem offensam contrahunt, sed impleta gloriam [al.
gratiam] non merentur; et damnant contemptorem, et auctorem non glorificant. Talia sunt quaecumque
divinitus lege publica imponuntur hominibus, sine quibus nec salvari queunt. Hinc illud apud gentilem:
Non feci furtum. Non pasces in cruce corvos.(HORAT. lib. I, ep. 16, 46.)
Et in Evangelico: Si diligitis eos qui vos diligunt, 0884D quam mercedem habebitis? et si salutaveritis
fratres vestros tantum, quid amplius facitis? (Matth. V, 46, 47.) Denique et universaliter, Cum feceritis
omnia quae mandata sunt vobis, dicite quia servi inutiles sumus, quae facere debuimus, fecimus. (Luc. XVII,
10.) Ac si dicat: Si solis contenti estis praeceptis et traditionibus impositae legis, et non sponte etiam
perfectionis vos consiliis et suasionibus mancipatis; liberi quidem estis a debito, non tamen pro merito
gloriosi: evasistis poenam, sed non acquisistis coronam. Quaenam ergo nos necessitas cogit parem in
singulis, quae injuncta fuerint, et formidare ultionem de transgressione, et de observatione parare
remunerationem? Eapropter in talibus generalis haec regula teneatur, ut in difficilioribus quidem 0885A
agendis obeditio gratior, quam gravior praevaricatio judicetur: et in facilioribus minusque onerosis
contemptus damnabilior, quam actus laudabilior aestimetur.
19

CAPUT XVI. Transitus et mutatio monasterii quatenus probanda.

44. Jam et si de hoc satis est, videamus quatenus etiam tenenda sit ipsa, quae in professione firmari solet,
loci stabilitas, et quibus (si quibus tamen) ex causis rumpere illam vel liceat cuiquam, vel expediat. Et hinc
siquidem dubitare vos dicitis. Ad quod interim nunc securus responderim, a bono quod semel quis voverit,
descendere non licere: et ad hoc mutare locum, quem sibi quisque delegerit, 0885B et cui se sua voluntate et
voce firmaverit, omnino non consulo, sed nec sanctus papa Gregorius. Ait enim: «Perfecti quique magna se
discretionis subtilitate conspiciunt, ne ad deteriora unquam vel in opere, vel in cogitatione dilabantur.» Sed
quod hinc sensit vir apostolicus, hoc se Apostolus implere gloriatur: Quae, inquiens, 518 retro oblitus, et ad
ea quae ante sunt extentus (Philipp. III, 13). An et propheta Ezechiel idem non significavit, cum de sanctis
animalibus diceret: Non revertebantur cum incederent, sed unumquodque ante faciem suam gradiebatur?
(Ezech. I, 12.) Et hi omnes id sentiendo, non aliud quam Magistri sui sententiam secuti sunt, dicentis in
Evangelio: Nemo mittens manum suam ad aratrum, et respiciens retro, aptus 0885C est regno Dei (Luc. IX,
62). Praescribat proinde stabilitatis pactum omni deinceps remisso descensui, contentioso discessui, vago et
curioso discursui, totius denique inconstantiae levitati; non tamen his quae in professionis serie sequuntur,
morum videlicet conversioni, et obedientiae quae secundum Regulam fit. Nam si haec ibidem, pro
improbitate nimirum atque irreligiositate cohabitantium, obtineri forte nequiverint; duce spiritu libertatis
transire indubitanter suadeo ad locum alium, ubi non impediatur homo reddere Deo vota sua, quae
distinxerunt labia sua. Et quidem cum sancto sanctus eris, et cum perverso perverteris.
45. Sane de religiosis ac bene ordinatis monasteriis 0885D nullus professorum meo consilio, ne arctioris
quidem vitae desiderio, sine licentia sui senioris egredietur . Egressus tamen, si melius inventerit et elegerit,
meo nihilominus jam consilio non regrediatur ad inferius bonum, quod reliquerat et contempserat prae
meliori: praesertim si illud melius tale fuerit, quod ejus primae professioni congruere videatur. Ipse nempe
viderit, qua ratione, quave intentione altiora seu arctiora praesumpserit: nam ad inferiora jam vel remissiora,
me consulente, nequaquam apostatabit: si non tamen loci prioris vicinia revocetur, quia de noto monasterio
nec retineri quis regulariter potest, nec recipi sine consensu abbatis sui (Reg. S. 0886A Benedicti, cap. 61).
Et accipite manifestius in exemplis hujus sententiae rationem.
46. Forte vult aliquis de Cluniacensibus institutis ad Cisterciensium sese stringere paupertatem, eligens
prae illis nimirum consuetudinibus magis Regulae puritatem. Si me consulit, non consulo, si non sane id
abbatis sui usurparit assensu. Quamobrem? Primo propter scandalum ipsorum quos deserit. Deinde quia certa
14

