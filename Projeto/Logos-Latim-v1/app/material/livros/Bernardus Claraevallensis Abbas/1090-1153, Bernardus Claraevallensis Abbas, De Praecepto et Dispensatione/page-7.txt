concubitum (Gen. XIX, 32-36): et tamen quis non videat, quantum evacuarit aut attenuaverit turpis
nefandique reatum flagitii pietas intentionis, et intentio pietatis? Jam vero de illo qui praecipit, et item de eo
quod praecipitur, hujuscemodi avertenda erit secundum rationem distinctio, ut cujus inter praeceptores
reverentior nobis imminebit auctoritas, ejus gravior formidetur offensio, ac majoris cujusque mandati
transgressio, damnabilior aestimetur. Melius siquidem est obedire Deo, quam hominibus; et in ipsis melius
magistris, quam condiscipulis; porro in magistris, melius nostris, quam extraneis. Quibus autem melius
constat obedire, ipsis procul dubio et non obedire detestabilius est.
0869C 14. Et de mandatis similiter. Majoribus quippe major, minoribus minor opera nostra et cura
debetur: de quorum etiam contemptu, juxta eamdem considerationem, gravior leviorve offensa contrahitur.
Porro majora minoraque mandata dixerim, secundum quod magis minusve velle constiterit ipsum qui
praecipit, sive hominem, sive Deum. Est, verbi gratia, mandatum, Non furaberis (Exod. XX, 15); et est
mandatum, Omni petenti te da (Luc. VI, 30). Utrumque quidem magnum, quoniam utrumque divinum: sed
de non furando, majus. Quis enim nesciat aequissimo Deo non aeque displicere tenaces, atque fures; et quia
de duobus malis plus velit nos tenere nostra, quam tollere aliena; et ita minus 0869D peccare qui non tribuit
sua, quam qui non sua furatur?
15. Sed et in mandatis hominum rara aequalitas invenitur, cum, pro variis necessitatibus vel utilitatibus
agendorum, injungentium affectio varietur; quodque putaverint rectius vel commodius, hoc amplius cupiant
et exigant observari. Tam ergo qualitas praeceptorum, quam auctoritas praecipientium, et obedientiae
praefigit metam, et inobedientiae terminat culpam: quando (ut dictum est) in praelatis quibusve gravioris
auctoritatis, et eorum mandatis quibusque majoris utilitatis, quo diligentior debetur 0870A obsequendi cura,
eo et culpa gravior incurritur de contemptu.
16. His itaque distinctionibus animadversis, et obedientiae modus, et pondus inobedientiae facile reperitur.
His gradibus non solum inter diem et noctem, hoc est obedientiae bonum et inobedientiae malum,
discernitur; sed etiam inter diem et diem; itemque inter noctem et noctem: inter bonum videlicet et melius,
inter malum et pejus. Bonus quidem obedientiae gradus est, si juxta magistri nostri sententiam, propter
metum gehennae, seu propter professionem sanctam, quam professus est, quispiam obedierit (S. Benedicti
Reg. cap. 5): melior tamen cum ex Dei amore obeditur. Illa quippe obedientia necessitatis est, ista charitatis.
0870B Illum autem optimum dixerim obedientiae gradum, cum eo animo injunctum opus recipitur, quo et
praecipitur. Cum enim ex voluntate jubentis pendet intentio exsequentis, fit ut nec majus minoribus, nec
minus majoribus confuse (ut assolet) ad implendum quod injungitur, subjecti studium impendatur; sed
moderante animo quaeque pro sua dignitate imperia, modum sciat utrobique servare, tam in observando
videlicet jussa, quam in cavendo prohibita: non quod vel minimum horum quae jubentur, contemnendum
putet, etsi tamen minimum quod minimum est, reputet; sed minimum ex comparatione majorum. Novit verus
humilisque obediens et minima non contemnere, et maxime curare quae maxima sunt, intimo quodam devoti
sincerique animi 0870C sapore discernens, quibus de mandatis ei qui praeest, suis quodammodo factis
respondeat cum propheta: Tu mandasti mandata tua custodiri nimis (Psal. CXVIII, 4). Ubi, quia non dicit
universaliter omnia, illa tantum oportet intelligi, 507 quae quoniam non sine grandi culpa quacunque
occasione violantur, ideo non sine grandi poena quomodocunque violata donantur; ut puta, Non occides, et si
qua hujusmodi sunt: quorum nunquam potest esse observatio injusta vel mala; nunquam bona licitave
transgressio dispensatione duntaxat humana.
11

CAPUT VIII. Gravius peccari legum contemptu, quam neglectu

17. Caetera, quae vel a praepositis dispensationem 0870D admittunt, quia leviori censura neglecta
puniuntur, leviora dicuntur. Ex his, verbi gratia, dico esse vel risum interdictum, vel indictum silentium.
Haec siquidem si contra mandatum non veniunt, nec peccata sunt. Accedente mandato, si quominus jam
observantur, in peccatum reputantur, non tamen in crimen; ita sane, si per subreptionem aut oblivionem, non
autem per contemptum horum trangressio contigerit. Media quippe sunt, e quibus illa videlicet praecepta
constituuntur, quae vos factitia nominatis, longe utique disparem a naturalibus, quantum in ipsis est, gerentia
necessitatem: cum tamen 0871A nec sine offensa negligi, nec contemni sine crimine vel ipsa queant, injuncta
ab his duntaxat quibus proprie dicitur: Qui vos audit, me audit; et qui vos spernit, me spernit (Luc. X, 16).
Licet namque ipsa per se injuncti operis qualitas innoxia sit; adjunctae tamen auctoritatis pondus obnoxium
mandato, mandatumque peccato obnoxium facit, non magno tamen, si contemptus defuerit.
18. Haec ergo generalis regula sit universorum, quae per se, aut propter se nec bona, nec mala sunt, aut
divina institutione, aut propria cujusque professione fixa non sunt; ut non jussa quidem, licite utrumlibet vel
admittantur, vel omittantur: jussa vero, sine culpa non negligantur, sine crimine non contemnantur. Ubique
enim et culpabilis neglectus, 0871B et contemptus damnabilis est. Differunt autem, quod neglectus quidem
[fort. quidam] languor inertiae est, contemptus vero superbiae tumor. Porro contemptus in omni specie
mandatorum pari pondere gravis, et communiter damnabilis est: neglectus autem in fixis gravior, tolerabilior
in mobilibus mandatis. Siquidem adulterium quocunque modo, quocunque perpetres animo, turpe flagitium
est ac criminale peccatum: cum tamen leve verbum, in tempore vel loco silentii forte per oblivionem
7

