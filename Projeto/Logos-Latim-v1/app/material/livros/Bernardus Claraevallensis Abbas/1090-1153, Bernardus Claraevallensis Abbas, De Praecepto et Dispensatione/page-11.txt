sic nec par culpa contrahitur ex transgressione. Etsi quippe unus est qui offenditur; non tamen unius ponderis
quae jubentur, nec unius subinde discriminis jussorum est omnium censenda transgressio. Unde pater
Benedictus, «Secundum,» inquit, «mensuram culpae, excommunicationis extendatur mensura.» (Reg. cap.
24.)
30. Frustra proinde (ut videtis) aut terremini, aut terrere conamini de obedientiae promissione, quae fit ex
regulari professione, quasi non oporteat promittere, quam constat nec integre posse teneri, nec sine crimine
praeteriri: siquidem Deo, quidquid Dei minister homo non perperam jusserit, imputandum constiterit.
Frustra, inquam, ex hac occasione 0878A malum ita inobedientiae exaggeratis, ut a tam necessario bono
promittendae obedientiae terreatis: quia etsi difficile cavetur ubique subrepens [mss. subripiens] vel
insidians, ut vos dicitis, inobedientia in tam variis et innumeris, quae a senioribus indicuntur; non semper
tamen damnabiliter seu criminaliter quod praecipitur, non impletur. Etsi enim omnis inobedientia
inexcusabiliter sit culpabilis, nulla tamen aeternaliter damnabilis, nisi quam remedium poenitentiae non
sanat: nulla est lethaliter criminalis, nisi quae contemptum superbiae non evitat. Magna igitur securitas filiis
obedientiae, et revera pax hominibus bonae voluntatis: quoniam in omni obedientia sola damnatur
impoenitentia, quam nescit qui diligit Deum; sola incriminatur superbia, 0878B quam facile cavet qui timet
gehennam. Sed exemplis clarius elucescet quod dicimus. Si jubente seniore ut sileam, verbum mihi forte per
oblivionem elabitur; reum me fateor inobedientiae, sed venialiter. Si ex contemptu sciens et deliberans
sponte in verba prorupero, et rupero silentii legem; praevaricatorem me constituo, et criminaliter; et si
impoenitens persevero usque ad mortem, peccavi, et damnabiliter.
16

CAPUT XIII. Refellit monachos, difficultatem, vel etiam impossibilitatem obedientiae religiosae
nimium exaggerantes.

31. An et hoc durum fortasse videatur? Haec quippe sunt vestra, si bene recolo, verba, cum difficultatem
seu impossibilitatem, ut vobis videtur, tenendae 0878C obedientiae, vel cavendae inobedientiae,
considerantes, in vitam ita monachicam exclamatis: «Haeccine est illa eo securior, quo arctior; eo certior,
quo magis ardua veniendi ad Deum via, ut monacho naturaliter bona vix cavere, naturaliter bona vix pro
communi infirmitate valenti implere, non minor tamen 513 necessaria sit cautela ad cavenda, vel observanda
quae sibi praelatus suus vel prohibere voluerit, vel jubere?» Et subditis: «Quod cum a multis credatur, licet a
paucis, vel etiam a nullis ad integrum observetur; quid aliud operatur talis sententiae credulitas, quam quod
illa ab Apostolo tantum culpata manducandi idolothyta libertas?» (I Cor. VIII, 7.) Nil plane aliud, si ita esset,
ut 0878D dicitis. Bene prorsus non potest conscius esse sibi, qui se non implere confidit quod debere se
credit. Creditis itaque (ut verborum vestrorum sensum breviter colligam) quod ad integrum mandata Dei
observari vix valeant, abbatis non valeant: cum Veritas ipsa testetur, ne unum quidem iota praeteritum iri
(Matth. V. 18). Caeterum qui ita sentit, videtur mihi (ut pace vestra dixerim) necdum gustasse quam suavis
est Dominus; sub jugo legis gemere adhuc, nondum respirare sub gratia; suave Christi jugum nequaquam
esse expertus; ideoque certissime adhuc infirmari per carnem, quia spiritus non adjuvat ejus infirmitatem.
32. Quid vero sibi vult illa distinctio, quod Dei quidem vel vix praelati vero hominis nequaquam 0879A
omnino a quolibet jussa posse teneri prohibitave conceditis? quasi vero illa queant absque istis integre
custodiri. Sed si attenditis, de male quoque viventibus praelatis Dei praeceptum est, Quae dicunt facite
(Matth. XXIII, 3). Igitur qui non facit, aperte non in hominem tantum, sed et in Deum praevaricator existit.
Itane ergo nullus mandata perfecte exsequitur sui magistri? Quamobrem putatis? quia nolumus, aut quia non
possumus? Sed si volumus et non possumus, securi sumus. Si possumus et nolumus, superbi sumus. Porro ad
cavendam superbiam, illam vere annuerim necessariam esse cautelam quam dicitis, ne forte incurratur
inobedientiae crimen. Quod si impossibile vos putatis, ut non videlicet 0879B imperiis praelatorum per
contemptum interdum superbiae resistatur; scitote non paucos, sed innumeros aliter omnino sentire, nec aliud
quam quod proprio didicerint experimento. Si autem non impossibile quidem, sed tamen difficile esse sentitis
magistros non contemnere; et dum ideo consentitis, quoniam gravamini, non superbe sapere, murmuratis
adversus obedientiae legem, affirmantes periculosum promittere, quod tam laboriosum est observare; ad hoc
ego respondeo, imo non ego, sed Dominus: Qui potest, inquit, capere capiat. (Matth. XIX, 12.) Hoc quippe
est quod paulo superius dixi, quia antequam aedificium inchoares, providisse debueras unde perficeres. Nunc
autem, ut ait quidam, aut non tentasses [sic mss., al. non tenta], aut perfice, 0879C Verumtamen nemo, si
caute profitetur, pollicetur se ultra in nullo transgressurum; hoc est, jam non peccaturum. Alioquin aut
perjurat qui ita jurat, aut sanctior est illo qui ait: In multis offendimus omnes (Jacobi III, 2). Quod si
consequens falsum esse videtur; videndum est et de eo quod antecedit, ne forte lex quae data est propter
transgressiones cohibendas, non solum non eas coerceat, sed et augeat insuper crimine perjurii: siquidem id
promittere nos in nostra professione credamus, quod certum est non posse teneri.
33. Partienda est proinde nobis in duo universa haec observatio regularis, in Precepta videlicet, et
Remedia. Praeceptis instituitur vita contra peccatum; Remediis restituitur post peccatum innocentia. Sic
0879D ergo utraque ista complectitur nostra professio, ut professus quisque cum in aliquo forte regularium
mandatorum deliquerit, si ad remedium aeque regulare confugerit, etsi convincitur transgressor mandati, non
11

