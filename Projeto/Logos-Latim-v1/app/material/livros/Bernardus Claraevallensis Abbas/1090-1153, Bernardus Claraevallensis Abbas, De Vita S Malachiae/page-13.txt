ipsum exteriorem ita uno semper modo, ipsoque modestissimo et decentissimo gessit, ut nil prorsus appareret
in eo, quod posset offendere 1097D intuentes. Et quidem qui non offendit in verbo, ille perfectus est vir (Jac.
III, 2). At vero in Malachia quis unquam, etiamsi curiosius observarit, deprehendit otiosum, non dico
verbum, sed nutum? Quis manum, pedemve moventem frustra? Imo quid non aedificans in ejus incessu,
aspectu, habitu, vultu? Denique vultus hilaritatem nec fuscavit moeror, nec levigavit risus. Totum in eo
disciplinatum, totum insigne virtutis, perfectionis forma. Per omnia serius, sed non austerus. Remissus
interdum, dissolutus nunquam. Negligens nihil, etsi pro tempore multa dissimulans. Quietus saepe, sed
minime aliquando otiosus. A die primo conversionis suae usque ad extremum vitae, sine proprio vixit. Non
servos, non ancillas, non villas, non viculos, non denique 1098A quidquam redituum ecclesiasticorum
saeculariumve, vel in ipso habuit episcopatu. Mensae episcopali nihil prorsus constitutum, vel assignatum,
unde Episcopus viveret. Nec enim vel domum propriam habuit. Erat autem pene incessanter circuiens
parochias omnes, Evangelio serviens, et de Evangelio vivens sicut constituit ei Dominus: Dignus est,
inquiens, operarius mercede sua (Luc. X, 7). Nisi quod frequentius ipsum Evangelium sine sumptu ponens,
de laboribus suis suorumque ferebat, unde se et eos qui secum laborabant, in opere ministerii sustentaret.
Porro si interdum quiescere oporteret, in sanctis hoc faciebat locis, quae ipse per Hiberniam sparserat
universam: apud quos vero moram facere libuisset, illorum se conformavit moribus et observantiis, 1098B
communi contentus vita et mensa. Non fuit in victu, non fuit in vestitu, in quo potuisset Malachias dignosci
inter caeteros fratres: in tantum, cum major esset, humiliavit se in omnibus.
44. Denique cum exiret ad praedicandum, cum peditibus pedes et ipse ibat, episcopus et legatus. Forma
apostolica haec: et inde magis mira in Malachia, quo rara nimis in aliis. Verus profecto apostolorum haeres
est iste, qui talia agit. Sed advertere est, quomodo dividat haereditatem cum fratribus suis, aeque nepotibus
Apostolorum. Illi dominantur in clero: iste dum esset liber ex omnibus, omnium se servum fecit. Illi aut non
evangelizantes manducant, aut evangelizant ut manducent: Malachias imitans Paulum, manducat ut
evangelizet. Illi 1098C fastum et quaestum aestimant pietatem: Malachias haereditate vindicat sibi opus et
onus. Illi felices se credunt, si dilataverint terminos suos: Malachias in dilatanda charitate gloriatur. Illi
congregant in horrea, et dolia replent, unde onerent mensas: Malachias colligit in deserta et solitudines, unde
impleat coelos. Illi, cum accipiant decimas, et primitias, et oblationes, insuper et de Caesaris beneficio
telonia, et tributa, et alios redditus infinitos, solliciti sunt nihilominus, quid manducent, et quid bibant:
Malachias nihil horum habens, multos tamen locupletat de promptuario fidei. Illis nec cupiditatis, nec
sollicitudinis ullus est finis; Malachias 677 cupiens nihil, non novit tamen cogitare de crastino. Illi a 1098D
pauperibus exigunt quod dent divitibus: iste sollicitat divites pro pauperibus sustentandis. Illi marsupia
vacuant subditorum: iste pro peccatis eorum altaria cumulat votis, hostiisque pacificis. Illi alta palatia
erigunt, turres ac moenia ad coelos levant; Malachias non habens ubi caput reclinet, opus facit evangelistae.
Illi equos ascendunt cum turba hominum gratis manducantium panem, et non suum; Malachias septus
sanctorum fratrum collegio, pedes circuit, portans panes Angelorum, quibus satiet animas esurientes. Illi
plebes ne agnoscunt quidem: iste erudit. Illi potentes et tyrannos honorant: iste punit. O virum apostolicum,
quem tot et talia nobilitant signa apostolatus sui! Quid ergo mirum, si mira est operatus, sic mirabilis ipse?
Imo vero non 1099A ipse, sed Deus in ipso. Alioquin tu es Deus, inquit, qui facis mirabilia (Psal. LXXVI,
15).
21

CAPUT XX. Energumenos vexatos a daemoniis liberat.

45. Erat mulier in civitate Culratim [al. cultatim], daemonium habens. Vocatus est Malachias; orat pro
addicta, urget invasorem; exit. Sed nondum exsaturata nequitia ejus, miseram invadit mulierculam, quae forte
prope assisteret. Et Malachias: «Non ad hoc,» inquit, «tibi illam tuli, ut hanc pervaderes: exi et ab ea.» Paret,
sed repetit priorem. Qua denuo pulsus, recurrit in alteram. Ita per aliquod spatium alternatim vexabat illas,
hinc inde refugiens. Tunc sanctus indignans sibi illudi a daemone, colligensque spiritum, infremuit, et totis
1099B viribus fidei facto impetu in adversarium, ab utraque fugavit, et quidem non minus vexatum his, quas
vexaverat ipse. Caeterum quod moram fecit sancto, non putes, lector, fuisse virtutis ejus, sed dispensationis
divinae: ut videlicet ex hoc manifestior fieret et maligni praesentia, et victoria Malachiae. Denique audi quid
alibi fecerit, non autem per praesentiam suam. Et utique potuit praesens, quod absens valuit.
46. In regione aquilonaris partis Hiberniae jacebat infirmus in domo, nec dubium quin daemonum
maleficio. Nam quadam nocte audivit eos loquentes, dicente altero ad alterum: «Vide ne miser iste
hypocritae illius stratum, stramenve contingat, et 1099C sic effugiat manus nostras.» Cognovit homo, quod
Malachiam loquerentur, quem non multo ante in eadem domo meminerat pernoctasse. Et adhuc stramen in
loco: sumptaque fiducia, et quo potuit conatu, coepit repere debilis corpore, sed fide fortis. Et ecce in aere
clamor et vociferatio: «Prohibe eum, prohibe; retine eum, retine: amittimus praedam.» Verum is quem
portabat fides et desiderium evadendi, quanto plus clamabant illi, tanto magis genibus manibusque nitens, ad
remedium festinabat. Et perveniens ascendit lectulum, volutatur in stramine, audit ululatum plangentium:
«Heu, heu! ipsi nos prodidimus, decepti sumus, evasit.» Et dicto citius recessit ab eo daemonum terror et
horror quem patiebatur, et omnis pariter aegritudo. In Lesmor 1099D civitate homo a daemonio vexatus, per
13

