nisi quod praeter instituta communia, multa singulariter faciebat, in quibus potius praeibat omnes, et aliorum
nemo illum poterat ad tam ardua sequi. Eo temporis et eo loci quidam infirmabatur, cui assistens diabolus, et
aperte loquens suggerebat, ne unquam crederet monitis Malachiae; sed si intraret ad se, cultello eum peteret
et occideret. Quo cognito, qui illi ministrabant, ipso infirmo prodente, verbum perferunt ad Malachiam
praemunientes. At ille solita arma orationis arripiens, impavidus hostem aggressus, et infirmitatem fugat et
daemonem. Erat autem 1083D nomen viro Malchus. Frater est iste secundum carnem Christiani nostri,
Mellifontis abbatis. Ambo enim superstites adhuc sunt, sibi in spiritu modo germaniores. Nam ille, ut
liberatus est, continuo non ingratus, loco eodem conversus ad Dominum, habitum simul animumque mutavit.
Et cognovere fratres malignum invidere bonis eorum; et aedificati sunt, facti de reliquo cautiores.
8

CAPUT VII. Dysenteria laborantem curat.

15. Clericum, nomine Michaelem, dysenteria laborantem, et desperate, mittens ei aliquid de mensa sua,
eodem loco sanavit. Secundo eumdem ipsum, gravissima infirmitate correptum, et corpore pariter curavit et
mente. Illico enim adhaesit Deo et Malachiae 1084A servo ejus, timens ne deterius aliquid sibi contingeret, si
denuo ingratus tanto inveniretur et beneficio et miraculo. Et nunc, ut audivimus, praeest cuidam monasterio,
sito in partibus Scotiae: et hoc novissimum omnium quae ille fundavit. Pro hujusmodi augescebat in dies et
opinio, et congregatio Malachiae, et grande ei nomen intus et foris, non tamen re grandius. Nempe ibi
demorabatur etiam factus episcopus, quod locus esset vicinus civitati.
9

CAPUT VIII. Episcopatum Conneretensem, licet invitus, suscipit.

16. Vacabat tunc temporis episcopalis sedes, et jamdiu vacarat, Malachia nolente assentire, siquidem
ipsum elegerant. Persistentibus tamen illis, 1084B tandem aliquando cessit, accedente ad vim faciendam 666
mandato magistri sui, necnon et metropolitani. Tricesimo ferme aetatis suae anno Malachias consecratus
episcopus introducitur Connereth: hoc enim nomen civitatis. Cum autem coepisset pro officio suo agere, tunc
intellexit homo Dei, non ad homines se, sed ad bestias destinatum. Nusquam adhuc tales expertus fuerat in
quantacunque barbarie: nusquam repererat sic protervos ad mores, sic ferales ad ritus, sic ad fidem impios,
ad leges barbaros, cervicosos ad disciplinam, spurcos ad vitam. Christiani nomine, re pagani. Non decimas,
non primitias dare, non legitima inire conjugia, non facere confessiones; poenitentias nec qui peteret, nec qui
daret, penitus inveniri. Ministri altaris pauci 1084C admodum erant. Sed enim quid opus plurium, ubi ipsa
paucitas inter laicos propemodum otiosa vacaret? Non erat quod de suis fructificarent officiis in populo
nequam. Nec enim in ecclesiis aut praedicantis vox, aut cantantis audiebatur. Quid faceret athleta Domini?
aut cedendum turpiter, aut periculose certandum. Sed qui se pastorem, et non mercenarium agnoscebat, elegit
stare quam fugere, paratus et animam suam dare pro ovibus, si oportuerit. Et quanquam omnes lupi, et oves
nullae; stetit in medio luporum pastor intrepidus, omnimodis argumentosus, quomodo faceret oves de lupis.
Monere communiter, secreto arguere, flere per singulos; nunc aspere, nunc leniter convenire, prout 1084D
cuique expedire videbat. In quibus per haec minus profecisset, cor contritum et humiliatum offerebat pro eis.
Quoties noctes totas pervigiles duxit, extendens manus in oratione! Et cum venire ad ecclesiam nollent, per
vicos et plateas occurrebat invitis; et circumiens civitatem, perquirebat anhelus quem Christo acquireret.
17. Sed et foris rura et oppida nihilominus saepius percurrebat cum sancto illo comitatu discipulorum
suorum, qui nunquam deerant lateri ejus. Ibat et erogabat vel ingratis coelestis tritici mensuram. Nec
vehebatur equo, sed pedes ibat, et in hoc virum se apostolicum probans. Jesu bone! quanta passus est pro
nomine tuo bellator tuus a filiis sceleratis! quanta sustinuit ab his ipsis, quibus et pro quibus 1085A
loquebatur bona tibi! Quis digne exprimat, in quantis vexatus, quibus affectus sit contumeliis, quibus injuriis
lacessitus, quoties lassatus inedia, quoties afflictus in frigore et nuditate? Attamen cum his qui oderunt
pacem, erat pacificus, instans nihilominus opportune, importune. Blasphematus obsecrabat; injuriatus
opponebat scutum patientiae, et vincebat in bono malum. Quidni vicisset? Perseveravit pulsans, et secundum
promissionem tandem aliquando pulsanti apertum est (Luc. XI, 9). Quomodo poterat non sequi, quod veritas
praenuntiaverat secuturum? Dextera Domini fecit virtutem, quia os Domini locutum est veritatem. Cessit
duritia, quievit barbaries; et domus exasperans paulatim leniri coepit, paulatim correptionem admittere,
recipere disciplinam. 1085B Fiunt de medio barbaricae leges, Romanae introducuntur; recipiuntur ubique
ecclesiasticae consuetudines, contrariae rejiciuntur; reaedificantur basilicae, ordinatur clerus in illis.
Sacramentorum rite solemnia celebrantur, confessiones fiunt, ad ecclesiam conveniunt plebes, concubinatus
honestat celebritas nuptiarum; postremo sic mutata in melius omnia; ut hodie illi genti conveniat, quod
Dominus per prophetam dicit: Qui ante non populus meus, nunc populus meus (Osee. II, 24).
10

CAPUT IX. Monasterium Ibracense construit.

18. Contigit post annos aliquot destrui civitatem a rege aquilonaris partis Hiberniae, quia ab aquilone
panditur omne malum (Jerem. I, 14). Et forte malum 1085C illud bene utentibus bonum fuit. Quis scit enim,
si tali flagello Deus delere voluit mala antiqua populi sui? Istiusmodi Malachias necessitate compulsus, et
6

