1. Malachias noster, ortus Hibernia de populo barbaro, ibi educatus, ibi litteras edoctus est. Caeterum de
natali barbarie traxit nihil, non magis quam de sale materno pisces maris. Quam vero suave, quod inculta
nobis barbaries tam urbanum protulit civem sanctorum, et domesticum Dei! Qui 1075B producit mel de
petra, oleumque de saxo durissimo, ipse fecit hoc. Parentes tamen illi fuere genere et potentia magni, juxta
nomen magnorum qui sunt in terra. At mater mente, quam sanguine generosior, satagebat in ipso initio
viarum suarum, notas parvulo facere vias vitae: hanc pluris illi existimans ventosa scientia litteraturae
saecularis. Ad utramque tamen huic non defuit ingenium pro aetate. In scholis litteras, domi timorem Domini
docebatur, et quotidianis profectibus respondebat ambobus satis, magistro et matri. Nempe a principio
spiritum sortitus est bonum, per quem erat puer docilis, et amabilis valde, mire admodum omnibus per omnia
gratiosus. Bibebat autem pro lacte de pectore materno aquas sapientiae salutaris, et fiebat in dies se 1075C
ipso prudentior. Prudentior, dicam, an sanctior? Utrumque si dixero, non me poenitebit: veritatem enim
dicam. Agebat senem moribus, annis puer, expers lasciviae puerilis. Cumque ex hoc cunctis esset reverentiae
ac stupori, non tamen inde, ut assolet, insolentior inveniebatur; sed magis quietus et subditus in omni
mansuetudine. Non impatiens magisterii, non fugitans disciplinae, non lectionis fastidiens, non ludorum
denique appetens: quod vel maxime illa aetas dulce ac familiare habere solet. Et proficiebat supra omnes
coaetaneos suos in ea quidem litteratura, quae illi competebat aetati. Nam in disciplina morum profectuque
virtutum, etiam super omnes docentes se in brevi enituit, non tam 1075D matre tamen, quam unctione
magistra. Hac sollicitante, haud segniter et in divinis exercebatur, petere secretum, anticipare vigilias,
meditari in lege, refici parcius, orare frequentius. Et quia ecclesiam frequentare nec vacabat propter studium,
et pro verecundia non libebat; levare puras manus in omni loco ad coelum, ubi tamen secrete id posset. Jam
tunc siquidem cautus fuit declinare virus virtutum, inanem gloriam.
2. Est vicus prope civitatem, in qua discebat puer, quo magister ejus frequenter pergere solitus erat, ipso
solo comite. Illo euntibus ambobus pariter, ipse, ut postea referebat, retrahebat pedem, sistebat gradum, et
stans a tergo magistri, illo quidem non comperiente, expansis ad coelum manibus, raptim 1076A
quodammodo, ac veluti jaculatam emittebat orationem: et sic dissimulans, magistrum denuo sequebatur.
Istiusmodi pio furto puer saepius illudebat comitem pariter et magistrum. Non est dicere omnia, quae ejus
principia colore bonae indolis decoravere: ad majora atque utiliora currendum. Unum tamen refero adhuc,
quod hoc, meo quidem judicio, non modo bonae, sed et magnae in puero dederit insigne spei. Excitus
aliquando opinione cujusdam magistri (erat enim famosus in disciplinis, quas dicunt liberales), adivit illum
discendi cupiditate. Quippe extrema jam pueritiae captans, ad eas litteras anhelabat. Intrans vero domum,
vidit virum ludentem subula, crebrisque sulcantem tractibus nescio quo notabili modo parietem. Et solo visu
1076B offensus puer serius, quod levitatem redoleret, resilivit ab eo, ac deinceps illum nec videre curavit. Ita
cum esset studiosissimus litterarum, prae honesto tamen sprevit eas virtutis amator. Tali quodam praeludio
puer praeparabatur ad eum, qui se manebat in fortiori aetate conflictum: jamque ipse adversarium
provocabat. Et Malachiae quidem pueritia sic erat. Porro adolescentiam simili transivit simplicitate et
puritate: nisi quod crescente aetate, 660 crescebat simul illi sapientia et gratia apud Deum et homines.
3. Hinc jam, id est ab ineunte adolescentia ejus, coepit manifestius apparere quid esset in homine, et gratia
Dei in illo vacua non videri. Videns enim industrius adolescens, quam in maligno mundus positus sit (Joan.
V, 19), et cogitans qualem spiritum 1076C accepisset, dicebat intra se: «Non est spiritus hujus mundi iste.
Quid isti, et illi? Non est societas alteri ad alterum, non plus quam luci ad tenebras. Meus ex Deo est, et scio
quae in illo donata sunt mihi. Inde mihi interim adhuc innocentia vitae [al. mea], inde continentiae decus,
inde justitiae fames, inde quoque illa eo securior, quo secretior, gloria mea est, testimonium conscientiae
meae. Nil horum mihi tutum sub principe mundi. Deinde habeo thesaurum hunc in fictili vase. Verendum ne
impingat et frangatur, et effundatur oleum laetitiae quod porto. Et quidem non impingere inter saxa et
scopulos distortae et anfractuosae viae et vitae hujus difficillimum. Itane momento perdam simul omnes,
1076D quibus ab initio praeventus sum, benedictiones dulcedinis? Resigno illi potius, a quo sunt, et me
pariter. Et ego enim ipsius. Perdo ipsam ad tempus animam meam, ne perdam in aeternum. Et quod sum, et
quae habeo omnia, ubi mihi aeque salva, uti in manu Auctoris? Quis ita ad servandum sollicitus, ad
retinendum potens, ad restituendum fidelis? Servabit tuto, restituet opportune. Sine retractatione me do ad
serviendum illi de donis suis. Non potest mihi perire ex omnibus, quae in opus pietatis expendero. Forte et
sperare plus aliquid licet. Solet reddere cum usura qui dat gratis. Ita est. Etiam cumulabit, et multiplicabit in
anima mea virtutem.» Haec cogitavit, et fecit, sciens absque facto vanas esse cogitationes hominum.
3

CAPUT II. Religiosae vitae tirocinium.

1077A
4. Erat homo in civitate Ardmacha (ipsa est, in qua alitus est Malachias), et homo ille sanctus, et austerae
admondum vitae, inexorabilis castigator corporis sui, cellam habens juxta ecclesiam. In ea manebat, jejuniis
et obsecrationibus serviens die ac nocte. Ad hunc se contulit Malachias, formam vitae accepturus ab eo, qui
vivum se tali damnaverat sepultura. Et vide humilitatem. A primaeva aetate in sancta arte magistrum (quod
dubium non est) habuerat Deum: et ecce factus est denuo discipulus hominis, homo mitis et humilis corde. Si
2

