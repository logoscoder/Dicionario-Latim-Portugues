73. Sub noctis crepusculo, cum jam utcumque diei a nobis expleta celebritas foret, Malachias
appropinquaverat, non crepusculo, sed aurorae. An non illi aurora, cui nox praecessit, dies autem
appropinquavit? Itaque febre invalescente, coepit ex intimis ardens per omne corpus erumpere sudor, ut
quodammodo transiens per ignem et aquam, educeretur in refrigerium. Jam desperatur de vita ejus, jam
quisque suum judicium reprehendit, jam nulli dubium, Malachiae sententiam praevalere. Vocamur: adsumus.
Et ille oculos levans in circumstantes: «Desiderio desideravi, inquit, hoc pascha manducare apud vos. Gratias
ago supernae pietati: non 1116B sum fraudatus a desiderio meo.» Vides hominem securum in morte, et
necdum mortuum, jam certum de vita? Nec mirum. Videns adesse noctem quam exspectaverat, et in ipsa
diescere sibi; quasi de nocte triumphans, videtur insultare tenebris, et quodammodo loqui: «Jam non dicam,
Forsitan tenebrae conculcabunt me, quia haec nox illuminatio mea in deliciis meis.» Et blande nos consolans:
«Habete,» inquit, «curam mei; ego vestri, si licuerit, non obliviscar. Licebit autem. Credidi in Deum, et
omnia possibilia credenti. Amavi Deum: amavi vos, et charitas nunquam excidit.» Et suspiciens in coelum:
Deus,» inquit, «serva eos in nomine tuo: non solum autem eos, sed et omnes qui per verbum ac ministerium
meum tuo se mancipavere 1116C servitio.» Deinde imponens manus singulis, et benedicens omnibus,
pausatum ire jubet, quia nondum venerat hora ejus.
74. Imus: redimus circa medium noctis: nam ea hora lux lucere in tenebris nuntiatur. Impletur domus:
adest congregatio tota: abbates quoque multi qui convenerant. Psalmis, et hymnis, et canticis spiritualibus
prosequimur amicum repatriantem. Anno aetatis suae quinquagesimo quarto, loco et tempore, quo praeelegit,
et praedixit Malachias episcopus et legatus sanctae apostolicae Sedis, velut e manibus nostris assumptus ab
angelis, feliciter obdormivit in Domino. Et vere obdormivit. Vultus placidus placidi exitus indicium fuit. Et
quidem omnium 1116D oculi fixi in eum: nemo tamen, qui quando exivit, advertere potuisset. Mortuus
vivere, et vivens mortuus putabatur: adeo nil intercidit, quod alterutrum disterminaret. Eadem vivacitas
vultus, serenitas eadem, qualis apparere solet in dormiente. Diceres mortem nil horum tulisse, magis auxisse
plurimum. Non est mutatus, sed ipse mutavit omnes. Mirum in modum luctus et gemitus omnium subito
conquiescit: mutatur in gaudium moeror, planctum cantus excludit. Effertur, feruntur in coelum voces,
infertur oratorio abbatum humeris. Vicit fides, triumphat affectus, res in suum devenit statum: cuncta
geruntur ex ordine, cuncta ex ratione procedunt.
691 75. Et revera quid rationis habet immoderatius 1117A plangere Malachiam, quasi non sit pretiosa
mors ejus, quasi non sit magis somnus, quam mors; quasi non sit mortis portus, et porta vitae? Malachias
amicus noster dormit, et ego lugeam? Luctus iste usu se, non ratione tuetur. Si Dominus dedit dilecto suo
somnum, et talem somnum, in quo haereditas Domini, filii merces, fructus ventris, quid horum videtur fletum
indicere? Egone fleam illum, qui fletum evasit? Ille tripudiat, ille triumphat, ille introductus est in gaudium
Domini sui; et ego eum plangam? Cupio mihi haec, non illi invideo. Interim parantur exsequiae: offertur pro
eo sacrificium; consummantur ex more omnia cum summa devotione. Stabat eminus puer, cui emortuum
pendebat a latere brachium, magis illi impedimento, quam usui. Quo comperto, innui ut accederet: et
apprehensam aridam manum applicui ad manum Episcopi, et 1118A vivificavit eam. Nempe vivebat in
mortuo gratia sanitatum: et manus ejus fuit mortuae manui, quod mortuo homini Elisaeus (IV Reg. XIII, 21).
Puer ille de longe venerat, et manum quam pendentem attulerat, sanam in patriam reportavit. Jam omnibus
rite peractis, in ipso oratorio sanctae Dei genitricis Mariae, in quo sibi bene complacuit Malachias, traditur
sepulturae, anno ab Incarnatione Domini millesimo centesimo quadragesimo octavo, quarto nonas
novembris. Tuum est, Jesu bone, depositum, quod nobis creditum est; tuus thesaurus, qui reconditur penes
nos. Servamus illum resignandum in tempore, quo reposcendum censueris: tantum ut absque contubernalibus
suis non egrediatur, sed quem habuimus hospitem, habeamus ducem, tecum et cum ipso pariter regnaturi in
saecula saeculorum. Amen

22

