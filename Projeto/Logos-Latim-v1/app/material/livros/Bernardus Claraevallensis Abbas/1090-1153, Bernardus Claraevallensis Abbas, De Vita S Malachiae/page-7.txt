ipse exiit cum turba discipulorum suorum. Nec otiosus 667 exitus ejus. Hac occasione monasterium
Ibracense constructum est, eunte illo Malachia cum suis numero centum triginta [al. viginti] fratribus. Ibi
occurrit ei Cormarcus rex. Ipse est qui olim regno pulsus, sub cura Malachiae de misericordia Dei
consolationem accepit. Et locus ille situs in regno ejus. Gavisus est Rex viso Malachia, se et omnia sua
exponens ei, et his qui cum eo erant, utpote non ingratus nec immemor beneficii. Adducta incontinenti
animalia multa ad usus fratrum, multa 1085D insuper in auro et argento ad sumptus aedificiorum pro regia
liberalitate collata. Ipse quoque erat intrans et exiens cum eis sedulus et officiosus, habitu quidem rex, sed
animo discipulus Malachiae. Et benedixit loco illi Dominus propter Malachiam. Et in brevi factus est magnus
rebus, possessionibus, et personis. Ubi velut de novo inchoans, legem et disciplinam, quam aliis imponebat,
magis ipse portabat episcopus et magister. Ipse in ordine vicis suae, coquinae ministerio inserviebat; ipse
fratribus, cum recumberent, ministrabat. Inter succedentes sibi invicem fratres ad cantandum, legendumve in
ecclesia, non se praeteriri patiebatur, strenue implens et ipse officium loco suo, tanquam unus ex illis.
Sanctae paupertatis non modo participem, sed et principem 1086A se exhibebat, ipsius praecipue super
omnes abundantius aemulator existens.
11

CAPUT X. Fit archiepiscopus seu primas Hiberniae.

19. Dum haec ita aguntur, contigit infirmari archiepiscopum Celsum: et ipse est qui Malachiam in
diaconem, presbyterum, episcopumque ordinavit: et cognoscens quia moreretur, fecit quasi testamentum,
quatenus Malachias deberet succedere sibi, quod nullus alius videretur dignior, qui episcoparetur in sede
prima. Hoc praesentibus indixit, hoc mandavit absentibus, hoc specialiter ambobus Mumoniae regibus, et
majoribus terrae, sancti Patricii auctoritate praecepit. Cujus reverentia et honore, tanquam apostoli illius
gentis, qui totam patriam 1086B convertisset ad fidem, sedes illa, in qua et vivens praefuit, et mortuus
requiescit, in tanta ab initio cunctis veneratione habetur, ut non modo episcopi, et sacerdotes, et qui de clero
sunt, sed etiam regum ac principum universitas subjecta sit metropolitano in omni obedientia, et unus ipse
omnibus praesit. Verum mos pessimus inoleverat quorumdam diabolica ambitione potentum, sedem sanctam
obtentum iri haereditaria successione. Nec enim patiebantur episcopari, nisi qui essent de tribu et familia sua.
Nec parum processerat exsecranda successio, decursis jam in hac malitia quasi generationibus quindecim. Et
eousque firmaverat sibi jus pravum, imo omni morte puniendam injuriam, generatio mala et adultera, ut etsi
interdum defecissent clerici de sanguine 1086C illo, sed episcopi nunquam. Denique jam octo extiterant ante
Celsum viri uxorati, et absque ordinibus, litterati tamen. Inde tota illa per universam Hiberniam, de qua
superius diximus, dissolutio ecclesiasticae disciplinae, censurae enervatio, religionis evacuatio: inde illa
ubique, pro mansuetudine christiana, saeva subintroducta barbaries, imo paganismus quidam inductus sub
nomine christiano. Nam (quod inauditum est ab ipso Christianitatis initio) sine ordine, sine ratione
mutabantur et multiplicabantur episcopi pro libitu metropolitani, ita ut unus episcopatus uno non esset
contentus, sed singulae pene ecclesiae singulos haberent episcopos. Nec mirum: nam quomodo tam morbidi
capitis 1086D membra valerent?
20. Pro his Celsus, atque hujusmodi malis populi sui vehementer dolens (erat enim vir bonus et timoratus),
curavit omni modo habere sibi successorem Malachiam, quod per ipsum confideret posse explantari male
radicatam successionem: qui charus esset omnibus, et quem omnes aemularentur, et Dominus erat 668 cum
eo. Nec frustratus est a spe sua. Nam illo mortuo, substitutus est Malachias, non tamen mox, neque id facile.
Ecce enim de semine nequam qui occupet locum, Mauricius nomine. Is per quinquennium, fretus potentia
saeculari, incubavit Ecclesiae, non episcopus, sed tyrannus. Nam vota piorum magis in Malachiam
convenerant. Denique suadebant eum subire onus juxta constitutionem 1087A Celsi: sed ille, qui omne
sublime haud secus quam suum praecipitium declinabat, bonam sibi videbatur nactus occasionem excusandi,
quod per id temporis introitus ejus pacificus esse non posset. Instabant tam sancto operi, et sollicitabant
omnes; duo potissimum episcopi, Malchus et Gillebertus: quorum prior ipse est senior Lesmorensis, de quo
supra mentio facta est (Cap. 4); alter, quem aiunt prima functum legatione apostolicae Sedis per universam
Hiberniam. Qui triennio jam decurso in hac praesumptione Mauricii, et Malachiae dissimulatione, non
ferentes ultra ecclesiae adulterium, dedecusque Christi, convocatis episcopis et principibus terrae, uno spiritu
adeunt Malachiam, parati vim facere. At ille renuere primum; praetendere siquidem difficultatem 1087B rei,
nobilis illius prosapiae multitudinem, fortitudinem, ambitionem: multum esse ad se pauperculum opponere se
tot, tantis, talibus, taliter radicatis, qui jam annos ferme ducentos, quasi haereditate possedissent sanctuarium
Dei, et nunc quoque id praeoccupassent: non posse illos extirpari, nec cum mortibus hominum quidem: sua
non interesse, fundi humanum sanguinem occasione sui: postremo junctum se sponsae alteri, quam dimittere
non liceret.
21. Verum illis e contrario instantibus, et clamantibus, quia a Domino sermo egressus est; sed et tota
auctoritate jubentibus subire onus, atque intentantibus anathema: «Ad mortem,» inquit, «ducitis me: sed
obedio spe martyrii, hac tamen conditione, 1087C ut si juxta fidem vestram res in melius cedat, et vindicet
sibi Deus suam haereditatem a diripientibus eam, tunc demum omnibus consummatis, et Ecclesia pacem
habente, liceat mihi redire ad priorem sponsam meam, et amicam, de qua rapior, paupertatem; et pro me illic
7

