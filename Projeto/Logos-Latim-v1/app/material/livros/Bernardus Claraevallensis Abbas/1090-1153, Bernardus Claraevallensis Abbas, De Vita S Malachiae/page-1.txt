1073
S. BERNARDI ABBATIS
Liber De Vita Et Rebus Gestis S. Malachiae
HIBERNIAE EPISCOPI

1

658 PRAEFATIO AD CONGANUM ABBATEM.

1073A
1. Semper quidem operae pretium fuit illustres Sanctorum describere vitas, ut sint in speculum et
exemplum, ac quoddam veluti condimentum vitae hominum super terram. Per hoc enim quodammodo apud
nos etiam post mortem vivunt, multosque ex his, qui viventes mortui sunt, ad veram provocant et revocant
vitam. Verum nunc maxime id requirit raritas sanctitatis, et nostra plane aetas inops virorum. Quam sane
inopiam super nos adeo invaluisse sentimus, ut nulli sit dubium illa sententia nos feriri: Quoniam abundabit
iniquitas, refrigescet charitas multorum (Matth. XXIV, 12). Et ut suspicor ego, aut praesto, aut prope est, de
quo scriptum est: Faciem ejus praecedet egestas (Job XLI, 13). Ni fallor, Antichristus 1073B est iste, quem
fames et sterilitas totius boni et praeit, et comitatur. Sive igitur nuntia jam praesentis, sive jamjamque
adfuturi praenuntia, egestas in evidenti est. Taceo vulgus, taceo vilem filiorum hujus saeculi multitudinem: in
ipsas Ecclesiae columnas volo oculos leves. Quem mihi ostendas vel de illorum numero, qui videntur dati in
lucem gentium, non magis de sublimi fumantem, quam flammantem? Et si lumen quod in te est, inquit,
tenebrae sunt, quantae sunt tenebrae? (Matth. VI, 23.) Nisi tu illos forte (quod non credo) lucere dixeris, qui
quaestum aestimant pietatem; qui in haereditate Domini, non quae Domini, sed magis quae sua sunt,
quaeritant. Quid dico, quae sua sunt? Perfectus sit et sanctus 1073C etiam sua quaerens, suaque retinens, si
ab alienis cor manusque contineat. Meminerit tamen, qui sibi usque huc forte pervenisse videtur, eumdem
exigi sanctitatis gradum et ab ethnico. An non milites suis jubentur contenti forte stipendiis, ut salvi fiant?
(Luc. III, 14.) Magnum vero Ecclesiae doctori, si sit sicut unus militum: aut certe (quod ad illorum
improperium propheta loquitur) sicut populus, ita et sacerdos (Isa. XXIV, 2) fuerit! O deformitatem! itane
summus merito reputandus erit, qui a summo corruens gradu, haerebit vix infimo, ne abysso absorbeatur?
Quam rarus tamen iste ipse in clero? Quem item das mihi contentum necessariis, contemptorem
superfluorum? Lex est tamen praefixa ab Apostolis Apostolorum successoribus: Victum et vestitum habentes,
1074A inquiunt, his contenti simus (I Tim. VI, 8). Ubi forma haec? In libris cernimus eam, sed non in viris.
Habes vero de justo, quia lex Dei ejus in corde ipsius (Psal. XXXVI, 31), et non in codice. Nec perfectionis
is gradus. Perfectus carere et necessariis paratus est. At gratis istud. Utinam superfluis ponatur modus!
utinam non cupiamus in infinitum! Sed quid? Forte reperias qui hoc possit? Id quidem difficile: sed vide quid
egimus. Quaerebamus virum optimum, multorum liberatorem: et ecce laboramus in inveniendo, qui se ipsum
salvum facere possit. Optimus hodie est, qui non est nimis malus.
2. Unde quoniam a terra defecit sanctus, videor mihi non supervacue ex his qui empti sunt de terra,
revocare ad medium Malachiam episcopum, virum 1074B vere sanctum, et nostrorum quidem temporum,
singularis sapientiae et virtutis. Iste erat lucerna ardens et lucens: nec exstincta est tamen, sed submota. Quis
mihi jure succenseat, si readmovero eam? Imo vero non est quod mihi ingrati esse mei saeculi homines
debeant, et omnis deinceps generatio ventura, si quem conditio tulit, revocem stilo; si mundo restituam, quo
dignus non erat mundus; si servem memoriae hominum hominem, cujus memoria in benedictione sit
omnibus, qui legere dignabuntur; si me excitante amicum dormientem, vox turturis audita fuerit in terra
nostra, dicens: Ecce ego vobiscum sum omnibus diebus usque ad consummationem saeculi (Matth. XXVIII,
20). Deinde sepultus apud nos 1074C est: nobis specialiter hoc opus incumbit. Quid quod me inter speciales
amicos Sanctus ille habebat, et eo loci, ut nulli in hac parte gloriae secundum fuisse me credam? Nec
mercede vacat mihi tantae familiaritas sanctitatis: primitias jam accepi. In extremis positus erat, imo in
principiis, juxta illud: Cum consummatus fuerit homo, tunc incipit (Eccli. XVIII, 6). Accurri ego, ut
benedictio morituri super me veniret. At ille cum jam membra alia movere non posset, fortis ad dandam
benedictionem, elevatis sanctis manibus super caput meum, benedixit mihi, et benedictionem haereditate
possideo: et quomodo ego illum silere queam? Postremo tu id mihi, abba Congane, injungis, reverendus
frater, et dulcis amicus meus, ac tecum pariter (ut ex Hibernia 1075A scribis) vestra illa omnis ecclesia
sanctorum. Libens obedio, praesertim quod non eloquium exigitis, sed narrationem. Dabo vero operam, ut ea
sit pura et luculenta, devotos informans, fastidiosos non onerans. Sane narrationis veritas secura apud me est,
intimata a vobis, haud alia procul dubio protestantibus, quam quae certissime comperta sunt vobis.
2

659 CAPUT I. Pueritia et adolescentia S. Malachiae.

1

