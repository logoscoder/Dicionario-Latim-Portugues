criminatur Abbatem, quod dicat, Deum et assumptum a Deo hominem unam esse in Trinitate personam: cum
homo res corporea, et membris composita, et dissolubilis sit: Deus vero nec corporea res sit, nec membris
constans, ut dissolvi possit. Unde nec Deus homo, nec homo Deus dicendus est, etc. Sic Nestorianum agit
Abaelardus, cum Bernardum erroris petulanter accusat. Recte ad hunc locum Guillelmus Sancti-Theodorici
in capite octavo contra Abaelardum «Unde et nos similiter dicimus, Christum filium hominis in ipsa natura
humanitatis suae, sed non ex ipsa, secundum eam quam cum Deo habet unionem, tertiam esse in Trinitate
personam: quia sicut incarnatus Deus factus est filius hominis propter hominem assumptum, sic assumptus
homo factus est filius Dei propter assumentem Deum.»
6. Praeter capitula, quae dedita opera refellit Bernardus, nonnulla conglobatim recenset n. 10, contentus
ea 1047 exposuisse, quae ab aliis etiam refutantur, scilicet a Guillelmo, et abbate anonymo. De accidentibus
quae in Eucharistia post consecrationem remanere in aere docebat Abaelardus, ita Guillelmus sentit:
«Nobis vero videtur, si vobis etiam videtur,» sic Gaufridum Carnotensem episcopum et Bernardum
alloquitur, «quod accidentia illa, sive prioris forma substantiae, quae, ut puto, nonnisi consonus in unum
accidentium concursus est, si ibi est, in corpore Domini est, non formans illud, sed virtute operantis in ea
sapientiae Dei aptans illud et modificans, ut secundum ritum mysterii et modum sacramenti habile fiat et
tractabile, et gustabile in forma aliena, quod non poterat esse in propria.» Item in libro de Corpore et
Sanguine Domini ad Rupertum, capite tertio: «Sed contra omnem saecularis philosophiae rationem et
intellectum, mutata panis substantia in aliam substantiam, ad quoddam mysterii obsequium quaedam
accidentia, quae illi inhaerebant, sic transtulit non mutata, ut corpus Domini, licet adsit albedo, non fiat
album; nec rotunditas rotundum: sed hujusmodi accidentia omnia sic reservavit, ut licet vere humanitatis
ejus corpori adsint, non tamen insint, non tamen illud inficiant vel afficiant,» etc.
638 7. Caeterum sicut de Incarnatione non recte sentiebat, aut certe non recte loquebatur Abaelardus, ita
nec etiam de gratia Christi, quam ad solam rationem a Deo concessam et ad Scripturarum admonitionem et
ad exempla redigebat; adeoque omnibus communem esse dicebat. «Dicendum est igitur, quod homo per
rationem, a Deo quidem datam, gratiae appositae cohaerere potest; nec Deus plus facit isti qui salvatur,
antequam cohaereat gratiae, quam illi qui non salvatur. Sed sicut qui lapides pretiosos exponit venales, et
desiderium videntium excitat ad emendum: similiter gratiam suam apponit omnibus, consulit Scripturis, et
exemplis revocat; ut homines per libertatem arbitrii quam habent, gratiae cohaereant. Et infra: Vivificatio
ista tribuitur gratiae: quia ratio, qua homo discernit, et intelligit a malo abstinendum et bene agendum, est a
Deo. Et ideo hoc inspirante Deo agere dicitur: quia Deus per rationem, quam dedit homini, facit eum
peccatum ipsum agnoscere.» Haec, aliaque Guillelmus ex Abaelardi scriptis refert, haud dubie ex ejus
Theologia, quae ob hoc fortasse, aliaque permulta, a posteris mutilata est. Neque hac in re Guillelmo, viro
alioqui docto ac piissimo, fidem denegare licet: maxime cum in libro quarto super Epistolam ad Romanos,
Abaelardus eamdem pestiferam doctrinam doceat pag. 653 et sequente, ubi haec verba in multis leguntur:
«Ad desiderium itaque nostrum in Deo accendendum, et ad regnum coeleste concupiscendum, quam praeire
gratiam necesse est, nisi ut beatitudo illa, ad quam nos invitat; et via, qua pervenire possimus, exponatur
atque tradatur? Hanc autem gratiam tam reprobis, quam electis pariter impertit, utrosque videlicet de hoc
instruendo aequaliter: ut ex eadem fidei gratia, quam perceperunt, alius ad bona opera incitetur, alius prae
torporis sui negligentia inexcusabilis reddatur.» Et paulo post: «Nec necesse est, ut per singula, quae
quotidie nova succedunt opera, aliam Deus gratiam praeter ipsam fidem exponat, qua videlicet credimus,
pro hoc quod facimus, tantum nos praemium adepturos.» Haec idcirco commemoramus, ut omnes demum
intelligant, quam impie ut de Incarnatione, ita de gratia Christi, si non sensit, saltem scripserit Abaelardus;
et quam merito Bernardus dixerit in epistola centesima nonagesima secunda. «Cum de Trinitate loquitur,
sapit Arium; cum de gratia, sapit Pelagium; cum de persona Christi, sapit Nestorium.» Et duo quidem
postrema ex dictis, et ex sequente epistola evincuntur: de tertio legat, qui id scire volet, Abaelardi librum
Theologiae tertium sub finem; ibique inveniet ipso auctore, «facile convinci eos qui nostra de fide verba
abhorrent, cum videlicet audiunt Deum Patrem, et Deum Filium, in sensum verborum nobis esse
conjunctos.» Quo pacto? «Interrogemus enim eos,» inquit, «si Sapientiam Dei credant, de qua scriptum est,»
Omnia in sapientia fecisti; «et statim respondebunt se credere.» Hoc vero esse Filium credere: sicut credere
Spiritum sanctum non aliud esse, quam credere Dei benignitatem. Quae quidem si rigide accipiantur, 639
plusquam Arianismum, id est Sabellianismum, sapere videntur. Quanquam, ut ingenue fatear, hunc errorem
in consequentibus rejicit, pag. 1069. Verum interest non solum recte sentire, sed etiam (maxime ubi de Fide
agitur) recte loqui ac scribere. Hinc non immerito Guillelmus Sancti-Theoderici in capite tertio libri contra
ipsum Abaelardum, adductis ejus verbis de aere et sigillo, de potentia et quadam potentia, «quantum ad
personarum destructionem,» inquit, «Sabellianum est; quantum ad dissimilitudinem et imparilitatem hoc in
sententiam Arii pedibus ire est.» Haec, inquam, ideo commemoramus, ut pudeat eos qui hos errores
detestantur, quod Abaelardi causam suscipiant adversus Bernardum, quem praecipitis in Abaelardum judicii
ac nimiae impetiginis accusare porro non verentur. Eodem fere modo, atque Abaelardus, Trinitatis
mysterium explicat Guillelmus de Conchis, cujus itidem errores confutat Guillelmus Sancti-Theoderici abbas
2

