1045
Capitula Haeresum Petri Abaelardi.

1

ADMONITIO IN OPUSCULUM XI.

636 1. Epistolam sequentem, quae inter Bernardinas ordine centesima nonagesima est, Horstius in
classem tractatuum ob epistolae prolixitatem ac materiae dignitatem rejecit. Scripta fuit occasione
damnatorum Abaelardi errorum in synodo Senonensi, quam anno 1140 frequenti Gallicanorum episcoporum
consessu, praesente rege Ludovico Juniore, celebratam diximus in notis ad epistolam centesimam
octogesimam septimam. In Synodica epistola, quae inter Bernardinas est centesima nonagesima prima, et in
alia quae modo est ordine trecentesima trigesima septima, Innocentio papae significant Patres, Abaelardi
errores a se damnatos, intacto auctore, quod ad sedem apostolicam appellasset: atque errorum capitula
«plenius contineri in litteris domini Senonensis:» Has litteras non alias esse credimus, quam subsequentem
Bernardi epistolam, in qua ejusmodi capitula referuntur, strictimque refelluntur. Eadem sunt capitula, quae
Gaufrido Carnotensi episcopo et Bernardo direxerat Guillelmus, ex Sancti-Theodorici abbate tunc
monachus Igniacensis, uti apparet ex ejus litteris superius editis inter Bernardinas.
2. Capitula ista partim sibi falso imposita conquestus est, partim pro suis agnita correxit Abaelardus in
Apologia sua, in qua Bernardum, tanquam unicum adversarium suum, ut delatorem malignum aut
inconsideratum passim lacessit. Bernardi patrocinium adversus eas calumnias suscepere duo ipsius
Abaelardi quondam familiares, qui ab ejus erroribus tandem resipuerant, Gaufridus, Bernardi postea
notarius; et quidam abbas anonymus «Nigrorum monachorum.» Utrumque designaverat Chesnius in Notis
ad Abaelardum: sed amborum opuscula modo typis edita sunt in tomo quarto Bibliothecae Cisterciensis: ubi
eruditus editor Bertrandus Tisserius observat, abbatem istum anonymum alium esse a Guillelmo SanctiTheoderici. Abbas porro erat in Francia, id est in metropoli Senonensi vel Remensi, teste Gaufrido, ut mox
videbimus; tresque libros, adversus Abaelardum a se scriptos, Hugoni Rotomagensium archiepiscopo
dedicavit. Eum «dominum suum vocat initio libri secundi, itemque clarissimam Rotomagensium lucernam:
qui catholico pectore, inquit, de Deo tuo sentis, catholico ore loqueris, et catholica manu caeteris
excellentius scribis.»
3. Ex capitulis errorum Abaelardo imputatis, quaedam in vulgatis ejus operibus desiderantur. Unde
nonnulli occasionem arripiunt insimulandi Bernardum, quasi Abaelardo falsos errores affinxerit, et cum
larvis atque umbris dimicaverit. At constat plerosque etiam in vulgatis scriptis errores deprehendi, ut suis
locis ostendemus: et, si qua amplius non exstant, ea quondam in ipso Abaelardo legisse Guillelmum SanctiTheodorici, Gaufridum, et abbatem illum anonymum Abaelardi quondam discipulum, qui et praeceptoris sui
doctrinam callebat, et verba ipsa refert, uti et Guillelmus, tum ex Apologia, tum ex Theologia Abaelardi,
quae in editis non comparent. Et certe Abaelardus ipse in libro secundo commentarii super Epistolam ad
Romanos, pag. 554, quaedam in Theologia sua tractanda reservat, de quibus nulla mentio est in impressis,
quae sic desinunt: «Caetera desunt:» ut appareat, Theologiam in editis mutilam esse.
4. Itaque male omnino merentur de religione christiana, nedum de Bernardo, qui ut Abaelardum
absolvant, Bernardum caeco, ut aiunt, zelo impulsum fuisse criminantur. Saltem cum Abaelardo ipso et ejus
defensore Berengario agnoscant tandem, eum in quibusdam errasse. Ita enim se, quamvis non satis ex
animo, reum agnoscit in nonnullis Abaelardus in Apologia sua, ubi haec verba: «Scripsi forte aliqua per
errorem, quae non oportuit: sed Deum testem et judicem in animam meam invoco, quia in his, de quibus
accusor, nil per malitiam aut superbiam praesumpsi.» Esto itaque malitiam, atque etiam haeresim ab eo
removere liceat: at errores saltem aliquos, vocum novaram studium, levitatem, forsan etiam superbiam et
contentionum pruriginem in eo dissimulare non licet. Sed demum Innocentius rescripto ad episcopos misso
hominem recludi jussit ejusque libros comburi, quos ipse Romae flammis tradi mandavit, testante Gaufrido.
Verum tandem resipuit Petrus, atque ab appellatione destitit consilio et hortatu Petri Venerabilis abbatis
Cluniacensis, qui extremos ejus mores egregie laudat in epistola ad Heloissam.
637 5. Bernardo non impune cessit, quod Abaelardum et scriptis et verbis persecutus sit. Nam non solum
Abaelardus censurae impatiens, sed etiam Berengarius, ejus discipulus ac defensor, quaedam in Bernardi
scriptis erronea jactare demum ausi sunt, insigni commento. «Errasti vere, inquit Berengarius Bernardum
alloquens, dum originem animarum de coelo asseruisti esse,» pag. 310. Et pag. 315: «Animarum originem
de coelis fabularis esse, ubi sic recolo te locutum (nempe sermone decimo septimo in Cantica): Merito dixit
Apostolus: Nostra conversatio est in coelis.» Haec verba tua subtiliter explorata, christianae mentis palato
haeresim sapiunt.» Apage insanum atque impudentem nebulonem. Abbas anonymus sub finem libri secundi
aliam Abaelardi in Bernardum calumniam profert. «Miraculum mihi est, quod a tam longo tempore, et a
tantis viris, quorum doctrina fulget Ecclesia ut sole luna, nostro Abaelardo responsum non est, qui
1

