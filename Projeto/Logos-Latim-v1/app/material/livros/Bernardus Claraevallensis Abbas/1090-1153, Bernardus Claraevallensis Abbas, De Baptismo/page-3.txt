4. Sed forte aliquis dicat, eos quidem qui non audierunt, etsi non de contemptu judicari, damnari tamen
propter originale peccatum, a quo utique 1034A nisi per lavacrum emundari minime potuerunt. At vero quis
nesciat et alia praeter Baptismum contra originale peccatum remedia antiquis non defuisse temporibus?
Abrahae quidem et semini ejus, circumcisionis sacramentum in hoc ipsum divinitus traditum est (Gen XVII,
10). In nationibus vero, quotquot inventi sunt fideles, adultos quidem fide et sacrificiis credimus expiatos,
parvulis autem solam profuisse, imo et suffecisse parentum fidem. Porro hoc ita quidem usque ad Baptismi
tempora perdurasse: quo uno substituto, vacasse caetera.
5. Quaerimus itaque Baptismi tempus ex quo coeperit. Ex quo, inquit, primum dictum est: Nisi quis
renatus fuerit, etc. Tene ergo firmiter dictum 1034B hoc ad Nicodemum, utique amicum Jesu, occultum
tamen propter metum Judaeorum; occultumque illud de nocte requisisse colloquium. Quanta autem putas
obisse interim (ut de gentibus taceam) millia circumcisorum, cum necdum in lucem prodierit quod de
Baptismo tunc in tenebris dicebatur? Quid ergo? damnatos illos omnes dicimus, quia baptizati non sunt? Fit
ergo injuria antiquo illi Dei aeque mandato, si novo adhuc furtive quodammodo superveniente, non tamen
subveniente, illud ita subito evanuisse putetur, ut prodesse deinceps non valeret. Et quidem quam longe post
puta; publice praedicatum et clamatum super tecta fuisse: Si circumcidamini, Christus vobis non proderit?
(Galat. V, 2.) Quomodo deinde stabit illud, quia a diebus Joannis 1034C Baptistae regnum coelorum vim
patitur (Matth. XI, 12), si praecipue tunc temporis contigisse constiterit hujuscemodi a regno violentam
interclusionem, qualis quidem nec ante fuerit, nec post futura sit? Sancito quippe novi mysterii decreto, sed
adhuc secreto; quisnam, quaeso, morientibus interim ad regnum patet accessus, dum et vetus jam deficit,
quoniam a novo excluditur: et novum tamen non subvenit, quoniam, dum nescitur, non percipitur? O
infelicissima illa tempora! quae sola a saeculis omni penitas salutis remedio vacua transierunt, dum et
circumcisio quae illo usque viguerat, prodesse jan subripiente Baptismate non auderet: et Baptisma, quoniam
adhuc lateret, non succurreret Forsan dormiebat eo tempore Deus, nec fuit interim qui 1034D redimeret,
neque qui salvum faceret.
4

CAPUT II. Baptismi obligationem coepisse primum post sufficientem ejus promulgationem. In
necessitatis tamen articulo sufficere Baptismum fide et voto susceptum, sicut et martyrium.

6. Satis profecto ex his, quantum reor, apparet, quod damnatio non baptizatorum, et frustratio
circumcisorum, et evacuatio sacrificiorum, quae forte contra originale peccatum ritus observabat antiquus,
generaliter jam tunc minime coeperit, quando 1035A Nicodemo clam dictum est: Nisi quis renatus fuerit ex
aqua et Spiritu sancto, non intrabit in regnum coelorum (Joan. III, 5). 628 Sed nec quando Apostolis palam
injunctum est, Ite, docete omnes gentes, baptizantes eos in nomine Patris, et Filii, et Spiritus sancti (Matth.
XXVIII, 19): sed ex eo tempore tantum cuique coepit antiqua observatio non valere, et non baptizatus
quisque novi praecepti reus existere, ex quo praeceptum ipsum inexcusabiliter ad ejus potuit pervenire
notitiam. Sane parvulis et necdum ratione utentibus, quia sola nocere creditur peccati contagio, non etiam
mandati praevaricatio; tandiu credendum est antiqua valuisse sacramenta, quandiu palam interdicta non
fuisse constiterit. An vero ultra? Penes Deum est, non meum definire. Porro 1035B in majori aetate quisquis
post vulgatum ubique Baptismi remedium renuit jam baptizari, generali originalique maculae addit et ex
proprio crimen superbiae, duplicem secum portans justissimae damnationis causam, si sic de corpore exire
contigerit. Tamen si ante exitum resipuerit, et voluerit, et petierit baptizari, sed mortis praeoccupatus articulo
forte obtinere nequiverit; dum non desit fides recta, spes pia, charitas sincera: propitius sit mihi Deus, quia
huic ego ob solam aquam, si defuerit, nequaquam omnino possum desperare salutem, nec vacuam credere
fidem, nec confundere spem, nec excidere charitatem: tantum si aquam non contemptus, sed sola, ut dixi,
prohibeat impossibilitas. Si quis aliter sapit, viderit unde sibi quod asserit persuaserit: 1035C nam me non
facile fateor assentire, si non firmior induxerit vel ratio ad intelligendum, vel ad credendum auctoritas.
7. Sed miror admodum, si novus iste novarum inventor assertionum, et assertor inventionum, invenire in
hoc rationem potuerit, quae sanctos Patres latuerit Ambrosium et Augustinum, sive auctoritatem eorumdem
auctoritate potiorem. Nam si nescit, uterque idem profecto sensit, quod fatemur sentire et nos. Librum certe
Ambrosii de morte Valentiniani legat si non legit; recolat si jam legit; non dissimulet si recolit: et advertet
sine dubio, Sanctum homini non baptizato et mortuo fidenter de sola fide salutem praesumere, et tribuere
indubitanter bonae voluntati, quod defuit facultati 1035D (De Obitu Valent. versus finem). Legat et
Augustini de unico Baptismo librum quartum: et se vel agnoscat imprudenter deceptum, vel probet
impudenter obstinatum. «Baptismi,» inquit, «vicem aliquando implere passionem, de latrone illo, cui non
baptizato dictum est, Hodie mecum eris in paradiso (Luc. XXIII, 43), beatus Cyprianus, non leve
documentum assumit.» Et addit: «Quod etiam atque etiam considerans, invenio,» inquit, «non tantum
passionem pro nomine Christi id quod ex Baptismate deerat posse 1036A supplere; sed etiam fidem
conversionemque cordis, si forte ad celebrandum mysterium Baptismi in angustiis temporum succurri non
potest. Et infra: Quantum itaque,» ait, «valeat etiam sine visibili sacramento Baptismi quod ait Apostolus:
Corde creditur ad justitiam, ore autem confessio fit ad salutem (Rom. X, 10), in illo latrone declaratum est.
3

