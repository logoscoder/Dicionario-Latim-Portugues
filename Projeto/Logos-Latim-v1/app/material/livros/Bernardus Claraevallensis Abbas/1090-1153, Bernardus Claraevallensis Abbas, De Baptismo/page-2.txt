opponimus sententias, ac verba proferimus, et non nostra: nec enim sapientiores sumus quam patres nostri.
Abundet sane in suo sensu qui vult quantum vult, dummodo nos patiatur in Scripturarum sensibus abundare,
quomodo dicit Apostolus: Non quod sufficientes simus cogitare aliquid 1031C a nobis, tanquam ex nobis;
sed sufficientia nostra ex Deo est (II Cor. III, 5).
3

CAPUT PRIMUM. Non obligasse Baptismum, ex quo dictum fuit Nicodemo, «Nisi quis
renatus,»

1. Scribis itaque quemdam asserere nescio quem (nam non nominas) ex quo primum dictum a Domino
legitur: Nisi quis renatus fuerit ex aqua et Spiritu sancto, non intrabit in regnum coelorum (Joan. III, 5), ex
eo neminem absque eodem percepto actualiter visibili sacramento, vel ejus vice martyrio, ullatenus potuisse
salvari; sed etsi forte illud quispiam cum vera fide et contritione cordis expeteret, sed praeventus mortis
articulo assequi quod cuperet non valeret, tamen omnino damnari. Ubi 1032A primo de temporis quidem
praefixione durum nimis austerumque videtur, ut videlicet verbum adhuc absconditum palam jam noceat, et
ante judex feriat quam minetur; quodque interim in tenebris loquitur et in aure Salvator, nondum quidem
salvet, quia nondum apparet, et jam mundum impleat condemnatis. Itane ergo verbum salutis et praeceptum
vitae non prius vitam restituere valuit, quam mortem inflixerit; idque eo innocentibus, quo et ne scientibus
adhuc voluntatem Domini sui? Num gentem ignorantem et justam (ut cum etnicho loquamur) debuit
interficere Deus? (Gen. XX, 4.) Quis ita sapiat? Non equidem vitae concordat Auctori, morte nimirum, quam
exterminare venerat, uti mox in initio viarum suarum ad praejudicium saeculi, coeleste 1032B adhuc
recentissimum ignorantis edictum. Nefas est profecto sentire de omnium largitore bonorum, quod tam malum
principium dederit adveniens Minime prorsus id 626 ego cuipiam de Christo assenserim, quod magis ab
Antichristo merito formidatur, quia videlicet et ipse paraverit sagittam suam in pharetra, ut sagittaret in
obscuro rectos corde.
2. Quanti namque interim toto orbe non baptizati moriuntur, profecto ignorantes, quid cum Nicodemo
Jesus noctu secretoque confabuletur? Quid ergo? necdum lex promulgatur, et jam praevaricantes tenentur?
Et quomodo, inquit, credent in eum quem non audierunt? quomodo vero audient sine praedicante? quomodo
autem praedicabunt nisi mittantur? (Rom. X, 14, 15). 1032C Necdum injuncta, necdum vulgata, necdum
audita praedicatio est: et juxta pigri ac nequam servi sententiam tam durus est Dominus, ut necdum sata jam
metere velit, et non sparsa colligere? Absit. Sed audi magis hujus rei veritatem. Qui unus est Magister in
coelo et in terra, ei qui magister tantum in Israel erat, familiari privatoque colloquio tradebat quod traderet;
docebat quod doceret, non quod exigeret et ab absentibus, non unde praescriberet et his qui non audierant.
Valde quippe injuste exigitur obeditio, ubi non praecessit auditio. Neque enim tale est hoc, quod et absque
promulgatione naturalis lex ignorare non sineret, quale, verbi gratia, illud est: Quod tibi non vis fieri, alii ne
feceris (Tob. IV, 16). Factitium magis quodammodo est, et non naturale 1033A mandatum. Quaenam enim
natura seu ratio docet, internam aeternamque salutem neminem mortalium posse percipere, cujus corpus foris
perfusum visibili non fuerit elemento? Sacramentum Dei Altissimi est suscipiendum, non discutiendum;
venerandum, non dijudicandum; fide sortitum, non innatum; traditione sancitum, non adinventum ratione.
Porro fidem necesse est ut auditus praecesserit, dicente Apostolo: Ergo fides ex auditu. Quod ergo omnino
fieri [al. sciri] non poterat si non audiretur, quo pacto, quaeso, exigi debeat et antequam audiretur? Vide
autem quomodo huc refugit Apostolus, et de solo auditu convincit incredulos. Sed dico, inquit, Nunquid non
audierunt? (Rom. X, 17, 18) ac si dicat: Excusari poterant, si non audissent. Ubi enim 1033B non est lex, nec
praevaricatio. Nunc vero cum in omnem terram exierit sonus praedicantium, et in fines orbis terrae verba
eorum; quia jam dissimulari non valet auditus, profecto inexcusabilis est et contemptus.
3. Multa profecto scienda nesciuntur, aut sciendi incuria, aut discendi desidia, aut verecundia inquirendi.
Et quidem hujusmodi ignorantia non habet excusationem. Sed numquid forte tale est hoc, quod inquisitum
humano possit addisci magisterio? Homo hominis nonnisi ipso indicante cogitatum intelligit: quanto minus
divinum quis poterit investigare consilium, nisi cui ipse voluerit revelare? Audi denique ipsum. Si non
venissem, ait, et locutus eis non fuissem, peccatum non haberent. Non dicit simpliciter. 1033C Et locutus non
fuissem; sed interserens eis, et locutus eis, inquit, non fuissem: ostendens sine dubio non ante censeri
inexcusabiles de contemptu, quam ad ipsorum usque notitiam jussio perveniret. Nam si locutus quidem
fuisset, sed non eis; inobedientiae culpam ignorantia nihilominus excusaret. Nunc autem, inquit, quoniam
locutus sum, et locutus sum eis, excusationem non habent de peccato suo (Joan. XV, 22). Unde et aiebat:
Ego palam locutus sum mundo, et in occulto locutus sum nihil (Joan. XVIII, 20). Non 627 quod suos
domesticos multa in occulto privatimque non docuerit: sed quod tanquam nihilum interim reputaret; et nec
poenam, nec praemium ea agere quae in secreto tradebat, judicaret, donec de medio fierent, et prodirent in
lumine. Denique 1033D et dicebat: Quod dico vobis in tenebris, dicite in lumine (Matth. X, 27); ut merito
videlicet jam audientibus obedientiae vel meritum adscriberet, vel contemptum, cum in medio proferrentur.
Item: Qui vos audit, inquit, me audit; et qui vos spernit, me spernit: ac si diceret, Judicium meum inter
obedientes et contemnentes, non de mea secreta traditione, sed de vestra publica praedicatione pendebit.
2

