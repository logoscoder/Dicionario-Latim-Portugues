5

CAPUT III. Justos Veteris Testamenti non tam claram habuisse notitiam futurorum
mysteriorum fidei, quam nos habemus praeteritorum.

1038B
10. Asserit praeterea, ut dicis, ille quem dicis, omnes antiquos justos, quotquot videlicet Christi adventum
praecesserunt, tantam omnino habuisse praescientiam futurorum, quantam nos, qui post sumus, praeteritorum
scientiam: ita ut nullus vel simplicium justorum aliquid prorsus ignoraret ex omnibus, quae modo nobis
evangelica pandit historia. Verbi gratia, Verbum incarnatum, partum virginalem, doctrinam Salvatoris,
miracula, crucem, mortem, sepulturam, descensum ad inferos, resurrectionem, et ad coelos ascensionem, sic
omnino 1038C omnibus illorum temporum justis, et aperte omnia, et distincte singula fuisse praecognita,
quemadmodum suo sunt tempore post exhibita, et modo cognita nobis: adeo ut nec justi fuerint, nec salvi
sint, quibus ita clara omnia et perspicua non fuerunt. Et id quidem falsum.
11. Verum ad refellendum tu tanta in tua epistola posuisse videris [al. tu tantum in tua epistola enituisti],
ut nil addendum penitus putem; et pene quid addi possit, non inveniam. De homine tamen qui ista loquitur
(pace ipsius dico paucis quod sentio), videtur mihi plus novitatis curiosus, quam studiosus veritatis;
gravarique de omni re sentire cum aliis, et dicere quod aut solus non dixerit, aut primus. Unde fit ut in his
quae sentit vel loquitur, 1038D modum omnino tenere aut ignoret, aut dissimulet. Ecce enim et in hac
assertione sua, dum pares in scientia facit omnes qui ventura sperabant, iis qui praeterita legunt; Deum
profecto aut nimis parcum praedicat, aut nimis largum, oculum discretionis ex nulla parte aperiens. Aut enim
numerum electorum illius temporis sub paucitate redigit rarissimorum spiritualium, quos pro suae sanctitatis
speciali excellentia insignes illustresque illis temporibus exstitisse, ac singulari munere Spiritus singula, uti
ventura erant, praevidere certissime potuisse Scriptura commemorat; et sic nimis abbreviat manum Dei, dum
praeter paucos illos perfectissimos, neminem eo tempore putat potuisse salvari: aut certe, si et illa 1039A
tempora multitudinem salvandorum 631 etiam praeter istos habuisse non diffitetur; magnam, sed inauditam
divini muneris largitatem veteri populo collatam asserit: siquidem omnem illam multitudinem omnia, quae
de mysterio nostrae redemptionis superius enumerata sunt, liquido praecognovisse constiterit. Cum enim ex
his quidpiam tunc nec scriptum manifeste, nec publice praedicatum fuisse manifestum sit: restat ut fateamur
omnia omnibus per Spiritum revelata fuisse; et sic omnes spirituales, omnes perfectos, omnes exstitisse
prophetas, quotquot ab adventu Domini retro justi et salvi fuerunt. Fuit itaque antiquis temporibus aut perrara
salus, aut nimium numerosa perfectio: quorum quidem quodlibet sapere, discretionis terminos excedere
1039B est.
12. Quod si videtur tolerabilius, imo et Deo dignius [al. justius] judicatur, replesse potius et ditasse saecula
illa multitudine perfectorum, quam salvandorum tanta fuisse paucitate contentum, quatenus et salvi non pauci
tunc fierent, et omnes nihilominus repleti spiritu prophetico, necdum revelata mysteria jam tunc penetrarent:
si, inquam, hoc recipitur, benedicimus quidem Deum in donis suis; sed quid tempori gratiae reservatum sit,
non videmus: nisi quod tempus gratiae illud potius juxta sententiam hanc fuerit appellandum, in quo tot et
tantae Dei populo divitiae spiritus affluebant; ut illud prorsus incredibili felicitate cerneretur impletum, quod
Moyses optabat, cum diceret: Quis dabit ut omnes 1039C prophetent? (Num. XI, 29.) Quaeso, quid simile
attulit Evangelium? Frustra gloriatur Paulus de primitiis spiritus, quas se putat cum suis coapostolis
accepisse; cum nil tale in diebus suis potuerit experiri. Denique aiebat: Numquid omnes prophetae? (I Cor.
XII, 29.) Frustra, inquam, gloriatur de Evangelio suo, quia non ab homine, neque per hominem illud
acceperit, sed quasi speciali quadam praerogativa per revelationem Jesu Christi (Galat. I): cum et ante ipsum
per Spiritum sanctum fuerit etiam populis revelatum. Sed nec apostolus Petrus profecto debuit propheticum
illud ad sua tempora retorquere, Effundam de Spiritu meo super filios et filias vestras, et prophetabunt filii
vestri et filiae (Act. 1039D II, 17; Joel II, 28); si abundantior jam praecesserat transactis saeculis effusio
Spiritus. Aut certe Propheta, vel potius in Propheta Deus (si vere illa tempora apostolica, cum hoc diceret,
intuebatur), non plane, Effundam, sed, Subtraham magis de Spiritu meo dixisse debuerat. Quid enim? si filiis
Evangelii omnes veteres justos pares facimus in scientia, numquid non et superiores in gratia consequenter
fateri necesse est! utpote quos non lectio, sicut nos, aut praedicatio, sed ipsa unctio docuerit omnes de
omnibus.
13. Esto tamen: toleremus nos nostram injuriam, et Apostoli quoque suam, ut et ipsis minimi etiam
antiquorum justorum comparentur in scientia, praeferantur in gratia. Sed est sane quod ullo omnino 1040A
pacto non ferimus, et merito; ut Dominus videlicet gloriae sentiatur vel falli unquam potuisse, vel fallere
voluisse. Et quidem ipse protestatus est, inter natos mulierum majorem Joanne Baptista non surrexisse
(Matth. XI, 11). Vide autem si non vere falsum fateri cogimur Veritatis hoc testimonium, si tantum
tribuamus veteribus, quantum nec Joanni vindicare valemus. Non utique fit injuria Joanni, si quid ignorasse
creditur aut dicitur, nimirum quod et ipse non diffitetur: sed si quod praeconi Veritatis negamus, contra
praeconium Veritatis alteri damus; hoc non tantum injuria, sed et blasphemia est, et plane contradicere non
Joanni, sed Veritati. Quid ergo? Amicus sponsi dubitat, et quaerit, Tu es qui venturus es, an alium
5

