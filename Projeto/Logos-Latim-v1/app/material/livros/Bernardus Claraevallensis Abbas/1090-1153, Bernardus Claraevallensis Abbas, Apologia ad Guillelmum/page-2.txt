quidem imperia susceperunt: rationabiliter tamen ostenderunt, quod venerabilis Hugo, et illius antecessores
Maiolus et Odilo, arctam vitae viam tenuerunt . . . . . Austerus autem praeceptor . . . . . Cistercienses,
aliosque novorum sectatores aemulatus, rudibus ausis institit, et ab incoeptis desistere ad praesens erubuit.
Postmodum tamen emollitus, subditorum arbitrio consensit,» etc. Confer ejusdem Petri Venerabilis libri
primi epistolam vigesimam octavam, et aliam quae inter Bernardinas relata est, ordine ducentesima
vigesima nona.
5. Ex his apparet, ea, quae in Cluniacensibus carpit Bernardus, vera esse: sed inter vitia non ab omnibus
fuisse habita, imo quasi necessarium temperamentum infirmitatis humanae. Et quidem de quibusdam id
videri possit, puta de ornatu ecclesiarum, aliarumque ejusmodi rerum, quae plausibiles rationes prae se
ferunt: at pleraque inter monachos tantisper moderatos tolerabilia non esse vel ipsa lectio persuadet. Sed
quid, inquis, de templorum magnificentia et cultu? annon Cistercienses, imo et Bernardus ipse amplissima et
ornatissima condiderunt? Haec cum audio, in mentem venit primi illius Oratorii, a Bernardo apud ClaramVallem exstructi. Bone Deus! quam exilis, quam vilis in speciem, sed quam sua vili ipsa specie venerandi!
Aliud quidem inchoavit amplissimum, quod continendis monachis septingentis, aliisque personis sufficeret:
sed omnis ornatus, praeter ipsam fabricae majestatem, expers. Et Cistercienses primitus «sculpturas vel
picturas» in ecclesiis suis seu officinis monasterii penitus interdixerunt: «quia dum talibus intenditur, utilitas
bonae meditationis, vel disciplina religiosae gravitatis saepe negligitur. Cruces tamen pictas,» sed quae
«ligneae» essent, habebant. denique «superfluitates et curiositates notabiles in sculpturis, aedificiis,
pavimentis, et aliis similibus, quae deformant antiquam Ordinis honestatem, et paupertati non congruunt,»
rejecerunt etiam in capitulo anni 1213, ex Instit. Cisterc. parte prima, cap. 20.
6. Sed ut haec missa faciamus, magna certe ex sequenti libello consecuta est utilitas: cum non solum
Cluniacenses, sed etiam alia, quae ab eorum societate disparata erant monasteria, ejus lectione ad meliorem
frugem sese receperint, in primis Dionysianum Sugerio auctore; et tandem Cisterciensium exemplo
convocari coeperint capitula generalia Nigrorum monachorum praeter Cluniacense, in quibus de
emendandis monachorum vitiis actum est. Id enim Innocentio II pontifice fieri coeptum, et ab ipso
approbatum fuisse constat ex litteris capituli generalis abbatum provinciae Remensis ad Adrianum III contra
abbatem Latiniacensem, superius relatis, col. 813.
526 7. Sed haec satis ad illustrandam Apologiam sequentem, quam in duas partes distinguere possumus:
in quarum prima corripiuntur Cistercienses, quod Cluniacensium institutis detraherent; in secunda
Cluniacensium superfluitates arguuntur. Ideo duas epistolas vocat codex Majoris-Monasterii, in quo ita
inscriptio legitur: «Incipit Apologeticum domni Bernardi abbatis contra Cisterciensium detractiones, ad
Guillelmum abbatem, dividitque tractatum in duas epistolas.» Praemittitur epistola octogesima quarta instar
praefatiunculae, quo nomine eam Bernardus designat in epistola octogesima quinta et in epistola
octogesima octava. Hoc opusculum Rotomagi primum una cum tractatu de Praecepto et Dispensatione,
atque libris de Consideratione, absque designatione anni vulgatum est sub hoc titulo; «Incipit libellus
Bernardi abbatis de Concordantia statuum religiosorum, qui pro tempore suo erant.» Sub eodem titulo idem
liber aliquando laudatur a Willelmo monacho in libro Florum ex sancto Bernardo.
2

PRAEFATIUNCULA

Quod me hujusmodi operam dare jubes, per quod tollendum sit scandalum de regno Dei, libenter 0896
accipio: sed quomodo id velis fieri, necdum satis elucet mihi. Nam illam tuam dulcissimam epistolam
dulciter legens, ac dulcius relegens (saepius quippe 0897A repetita placebat) intellexi quidem te velle, ut illis
qui de nobis tanquam detractoribus Cluniacensis Ordinis, conqueruntur, satisfaciam: quatenus videlicet
sciatur non esse verum, quod male hucusque de nobis putarunt, vel putari voluerunt. At si post hanc
satisfactionem rursus victus eorum ac vestitus superfluitatem, et caetera quae subjungis, quemadmodum
injungis, carpere voluero; et mihi videbor contradicere, et quomodo sine scandalo facere queam, non video.
Nisi forte, et Ordinem quidem laudabilem, et Ordinis reprehensores reprehensibiles dicam [al. doceam], et
nihilominus tamen ipsius superflua reprenendam. Si hoc modo vis, aut forte aliter magis expedire vides,
manda apertius; et ut valeam quod vis, eo modo quo vis, ora instantius. 0897B Scito tamen non modico me
hujusmodi scriptitationibus 0898A feriri detrimento: quia multum hinc mihi devotionis subtrahitur, dum
studium orationis intermittitur, praesertim cum nec usus suppetat dictandi, nec otium.
3

527 CAPUT I. Profitetur se suosque ab obtrectatione religiosi Ordinis prorsus alienos.

Venerabili patri GUILLELMO, frater BERNARDUS, fratrum qui in Clara-Valle sunt, inutilis servus,
salutem in Domino.
1. Usque modo si qua me scriptitare jussistis, aut invitus, aut nullatenus acquievi: non quia negligerem
quod jubebar, sed ne praesumerem quod nesciebam. Nunc vero nova urgente causa, pristina fugatur
verecundia, et vel perite vel imperite dolori 0898B meo satisfacere cogor, fiduciam dante ipsa necessitate.
2

