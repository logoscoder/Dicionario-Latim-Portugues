cura pervigili festinantibus redimere tempus, quoniam dies mali sunt; vos econtrario et longas noctes
dormitando consumitis, et dies fabulando ducitis otiosos? An dicitis, Pax, et non est pax? cur vel non
verecundamini ad exprobrationem apostolicae indignationis? Nondum enim, ait, restitistis usque ad
sanguinem (Hebr. XII, 3). Imo jam ad ejusdem terribilis valde comminationis tonitruum cur non
expergiscimini? Cum dixerint, inquit, Pax et securitas; tunc repentinus eis superveniet 0911D interitus, sicut
dolor in utero habentis, et non effugient (I Thess. V, 3). Delicata nimis medicina est, prius alligari quam
vulnerari, membrum non percussum plangere, et necdum suscepto ictu admovere 0912A manum, fovere
unguento ubi non dolet, emplastrum adhibere ubi caesura non est.
23. Ad discernendum deinde inter sanos et male habentes, baculos in manibus portare jubentur
aegrotantes, plane necessarios: ut quam pallor in vultu, maciesque non indicat, baculus sustentans mentiatur
invaletudinem. Ridendas, an lugendas dixerim hujusmodi ineptias? Sic Macarius vixit? sic Basilius docuit?
sic Antonius instituit? sic patres in Aegypto conversati sunt? sic denique sancti Odo, Maiolus, Odilo, Hugo,
quos se sui utique Ordinis principes et praeceptores habere gloriantur, aut tenuerunt, aut teneri censuerunt?
Sed hi omnes, si sancti, imo quia sancti fuerunt, a sancto Apostolo non dissenserunt, qui nimirum ita
loquitur: Habentes victum 0912B ei vestitum, his contenti sumus (I Tim. VI, 8). Nobis autem est pro victu
satietas, nec vestitum appetimus, sed ornatum.
12

537 CAPUT X. Vestium ornatum luxumque in eisdem persequitur.

24. Quaeritur ad induendum, non quod utilius, sed quod subtilius inveniatur: non quod repellat frigus, sed
quod superbire compellat: non denique juxta Regulam, «quod vilius comparari potest» (Reg. S. Benedicti,
cap. 55), sed quod venustius, imo vanius ostentari. Heu me miserum qualemcunque monachum! cur adhuc
vivo videre ad id devenisse Ordinem nostrum, Ordinem scilicet qui primus fuit in Ecclesia, imo a quo coepit
Ecclesia; quo nullus in terra similior angelicis ordinibus, nullus vicinior 0912C ei quae in coelis est
Jerusalem mater nostra, sive ob decorem castitatis, sive propter charitatis ardorem; cujus Apostoli
institutores, cujus hi, quos Paulus tam saepe sanctos appellat, inchoatores exstiterunt? Et quidem inter illos
cum nihil quod suum esset quispiam retinuisset, dividebatur, ut scriptum est, singulis, prout cuique opus
erat: non igitur quod quisque pueriliter gestire [al. gestare] poterat. Sane ubi tantum quod opus erat
accipiebatur, ibi nihil procul dubio otiosum admittebatur: quanto magis nihil curiosum? quanto magis nihil
superbum? Quod, inquit, opus erat; hoc est quantum ad indumenta, quod et nuditatem tegeret, et frigus
repelleret. Putasne ibi cuiquam galabrunum aut isembrunum 0912D quaerebatur ad induendum; cuiquam
ducentorum solidorum mula parabatur ad equitandum? Putasne, inquam, cujuspiam ibi lectulum opertorium
cattinum, aut discolor barricanus operiebat, ubi 0913A singulis dividebatur tantum, prout cuique opus erat?
Non illic arbitror valde curatum fuisse de pretio, de colore, de cultu vestimentorum, ubi tam indefessum
inerat studium in concordia morum, animorum cohaerentia, profectuque virtutum. Multitudinis, inquit,
credentium erat cor unum, et anima una (Act. IV, 32, 35).
25. Ubi nunc illud unanimitatis exercitium? Fusi sumus exterius, et de regno Dei quod intra nos est, relictis
veris ac perennibus bonis, foris quaerimus vanam consolationem de vanitatibus et insaniis falsis: ac jam
religionis antiquae non solum virtutem amisimus, sed nec speciem retinemus. Ecce enim ipse habitus noster
(quod et dolens dico), qui humilitatis esse solebat insigne, a monachis temporis nostri in signum gestatur
superbiae. Vix jam in 0913B nostris provinciis invenimus, quo vestiri dignemur. Miles et monachus ex
eodem panno partiuntur sibi cucullam et chlamydem. Quivis de saeculo, quantumlibet honoratus, etiamsi rex,
etiamsi imperator ille fuerit, non tamen nostra horrebit indumenta, si suo sibi modo praeparata fuerint et
aptata.
26. Caeterum in habitu, inquis, non est religio, sed in corde. Bene. At tu quando cucullam empturus lustras
urbes, fora circuis, percurris nundinas, domos scrutaris negotiatorum, cunctam evertis singulorum
supellectilem, ingentes explicas cumulos pannorum, attrectas digitis, admoves oculis, solis apponis radio;
quidquid grossum, quidquid pallidum occurrerit, respuis; si quid autem sui puritate ac nitore placuerit, illud
mox quantolibet pretio satagis tibi 0913C retinere: rogo te, ex corde facis haec, an simpliciter? Cum denique
contra Regulam, non quod vilius occurrerit, sed studiosissime quaeris, quod quia rarius invenitur, pretiosius
emitur; ignorans facis haec, an ex industria? Ex cordis thesauro sine dubio procedit, quidquid 538 foris
apparet vitiorum. Vanum cor vanitatis notam ingerit corpori; et exterior superfluitas interior is vanitatis
indicium est. Mollia indumenta animi mollitiem indicant. Non tanto curaretur corporis cultus, nisi prius
neglecta fuisset mens inculta virtutibus.
13

CAPUT XI. De causa cur superiores subditorum vitia non corrigant. Luxum et splendidum
praelatorum apparatum perstringit.

0913D
27. Miror autem, cum Regula dicat, ad magistrum respicere quidquid a discipulis delinquitur (Reg. S.
Benedicti, cap. 2); et Dominus per prophetam sanguinem in peccato morientium de manu pastorum
requirendum esse minetur (Ezech. III, 18), quomodo abbates nostri patiantur fieri talia; nisi forte (si audeam
9

