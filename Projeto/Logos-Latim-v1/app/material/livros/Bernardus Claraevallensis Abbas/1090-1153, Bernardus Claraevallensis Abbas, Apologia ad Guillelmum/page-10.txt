dicere) nemo fidenter reprehendit, in quo se esse irreprehensibilem non confidit. Siquidem humanitatis est
omnium, in quo sibi quisque indulget, aliis non vehementer irasci. Dicam, dicam; praesumtuosus dicar, sed
verum dicam. Quomodo lux 0914A mundi obtenebrata est? quomodo sal terrae infatuatum est? Quorum
nobis vita, via vitae debuit esse, dum exemplum in suis actibus ostendunt superbiae, caeci facti sunt duces
caecorum. Quod enim (ut caetera taceam) specimen humilitatis est, cum tanta pompa et equitatu incedere,
tantis hominum crinitorum stipari obsequiis; quatenus duobus episcopis unius abbatis multitudo sufficiat?
Mentior, si non vidi abbatem sexaginta equos, et eo amplius in suo ducere comitatu. Dicas, si videas eos
transeuntes, non patres esse monasteriorum, sed dominos castellorum; non rectores animarum, sed principes
provinciarum. Tum deinde gestari jubentur mappulae, scyphi, bacini, candelabra, et manticae suffarcinatae,
non stramentis, sed ornamentis lectulorum. Vix 0914B denique quatuor leucis a sua quispiam domo recedit,
nisi cum tota supellectili sua, tanquam sit vel iturus ad exercitum, vel transiturus per desertum, ubi non
valeant inveniri necessaria. Annon posset eodem vasculo et aqua manibus vergi, et vinum bibi? Annon
posset ardens lucere lucerna, nisi in tuo quod portas candelabro, et hoc aureo, vel argenteo? Annon posset
dormiri, nisi super varium stratum, aut sub peregrino coopertorio? Annon unus aliquis minister posset et
jumentum ligare, et ad mensam servire, et lectulum praeparare? Nunc ergo tantae multitudini garsionum ac
jumentorum, cur, vel ad solatium mali, nobiscum non ferimus necessaria, quatenus hospites non gravemus?
14

CAPUT XII. Luxum et abusum in templis et oratoriis exstruendis, ornandis, pingendis, arguit.

0914C
28. Sed haec parva sunt: veniam ad majora, sed ideo visa minora, quia usitatiora. Omitto oratoriorum
immensas altitudines, immoderatas longitudines, supervacuas latitudines, sumptuosas depolitiones, curiosas
depictiones: quae dum orantium in se retorquent aspectum, impediunt et affectum, et mihi quodammodo
repraesentant antiquum ritum Judaeorum. Sed esto, fiant haec ad honorem Dei. Illud autem interrogo
monachus monachos, quod in gentilibus gentilis arguebat:
Dicite (ait ille), pontifices, in sancto quid facit aurum?(PERS. sat. II, vers. 69.) 0914D Ego autem
dico: Dicite, 539 pauperes: non enim attendo versum, sed sensum; dicite, inquam, pauperes, si
tamen pauperes, in sancto quid facit aurum? Et quidem alia causa est episcoporum, alia
monachorum. Scimus namque, quod illi sapientibus et insipientibus debitores cum sint, carnalis
populi devotionem, quia spiritualibus non possunt, corporalibus excitant ornamentis. Nos vero qui
jam de populo exivimus; qui mundi quaeque pretiosa ac speciosa pro Christo reliquimus; qui omnia
pulchre lucentia, canore mulcentia, suave olentia, dulce sapientia, tactu placentia, cuncta denique
oblectamenta corporea arbitrati sumus 0915A ut stercora, ut Christum lucrifaciamus: quorum,
quaeso, in his devotionem excitare intendimus? Quem, inquam, ex his fructum requirimus?
stultorum admirationem, an simplicium oblationem [al. oblectationem]? An quoniam commisti
sumus inter gentes, forte didicimus opera eorum, et servimus adhuc sculptibilibus eorum?
28. Et ut aperte loquar, an hoc totum facit avaritia, quae est idolorum servitus, et non requirimus fructum,
sed datum? Si quaeris, quomodo? Miro, inquam, modo. Tali quadam arte spargitur aes, ut multiplicetur.
Expenditur ut augeatur, et effusio copiam parit. Ipso quippe visu sumptuosarum, sed mirandarum vanitatum,
accenduntur homines magis ad offerendum quam ad orandum. Sic opes opibus 0915B hauriuntur, sic pecunia
pecuniam trahit: quia nescio quo pacto, ubi amplius divitiarum cernitur, ibi offertur libentius. Auro tectis
reliquiis saginantur oculi, et loculi aperiuntur. Ostenditur pulcherrima forma sancti vel sanctae alicujus, et eo
creditur sanctior, quo coloratior. Currunt homines ad osculandum, invitantur ad donandum; et magis mirantur
pulchra, quam venerantur sacra. Ponuntur dehinc in ecclesia gemmatae, non coronae, sed rotae, circumseptae
lampadibus, sed non minus fulgentes insertis lapidibus. Cernimus et pro candelabris arbores quasdam
erectas, multo aeris pondere, miro artificis opere fabricatas, nec magis coruscantes superpositis lucernis
quam suis gemmis. Quid, putas, 0915C in his omnibus quaeritur? poenitentium compunctio, an intuentium
admiratio? O vanitas vanitatum, sed non vanior quam insanior! Fulget ecclesia in parietibus, et in pauperibus
eget. Suos lapides induit auro, et suos filios nudos deserit. De sumptibus egenorum servitur oculis divitum.
Inveniunt curiosi quo delectentur, et non inveniunt miseri quo sustententur. Utquid saltem sanctorum
imagines non reveremur, quibus utique ipsum, quod pedibus conculcatur, scatet pavimentum? Saepe spuitur
in ore angeli, saepe alicujus sanctorum facies calcibus tunditur transeuntium. Et si non sacris his imaginibus,
cur vel non parcitur pulchris coloribus? Cur decoras quod mox foedandum est? cur depingis quod necesse est
conculcari? Quid ibi valent venustae 0915D formae, ubi pulvere maculantur assiduo? Denique quid haec ad
pauperes, ad monachos, ad spirituales viros? Nisi forte et hic adversus memoratum jam poetae versiculum
propheticus ille respondeatur: Domine, dilexi decorem domus tuae, et locum habitationis gloriae tuae (Psal.
XXV, 8). Assentio: patiamur et haec fieri in ecclesia: quia etsi noxia sunt vanis et avaris, non tamen
simplicibus et devotis.
29. Caeterum in claustris coram legentibus fratribus 0916A quid facit illa ridicula monstruositas, mira
quaedam deformis formositas, ac formosa deformitas? Quid ibi immundae simiae? quid feri leones? quid
10

