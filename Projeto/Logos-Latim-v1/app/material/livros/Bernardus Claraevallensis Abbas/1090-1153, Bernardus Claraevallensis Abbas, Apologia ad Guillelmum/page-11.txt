monstruosi centauri? quid semihomines? quid maculosae tigrides? quid milites pugnantes? quid venatores
tubicinantes? Videas sub uno capite multa corpora, et rursus in uno corpore capita multa. Cernitur hinc in
quadrupede cauda serpentis, illinc in pisce caput quadrupedis. Ibi bestia praefert equum, capram trahens retro
dimidiam; 540 hic cornutum animal equum gestat posterius. Tam multa denique, tamque mira diversarum
formarum ubique varietas apparet, ut magis legere libeat in marmoribus quam in codicibus, totumque diem
occupare singula ista mirando, quam in lege Dei meditando. 0916B Proh Deo! si non pudet ineptiarum, cur
vel non piget expensarum?
15

CAPUT XIII. Modos et media mutuae charitatis et pacis fovendae summatim colligit, denique
transfugas instabilitatis notat.

30. Multa quidem et alia suggerebat addenda larga materia; sed avellit me et propria satis anxia occupatio,
et tua, frater Ogeri, nimis festina discessio, qui videlicet nec morari diutius acquiescis, nec abire tamen vis
absque recenti opusculo. Facio itaque quod vis, et te dimitto, et sermonem brevio: praesertim quia utiliora
sunt pauca in pace, quam multa cum scandalo! Et utinam haec pauca scripserim sine scandalo. Enimvero
vitia carpens, scio me 0916C offendere vitiosos. Potest tamen fieri, volente Deo, aliquibus quos me timeo
exasperasse, potius placiturum esse, sed si desinant esse vitiosi: si videlicet, et districtiores desinant esse
detractores, et remissiores amputent superfluitates; si sic quisque bonum teneat quod tenet, ut alium aliud
tenentem non judicet; si qui accepit jam esse bonus, non invideat melioribus; et qui sibi videtur agere melius,
bonum non spernat alterius: si qui districtius vivere possunt, eos qui non possunt nec aspernentur, nec
aemulentur; et qui non possunt, eos qui possunt sic mirentur, ut temere non imitentur. Sicut enim non licet
his, qui majus aliquid forte voverunt, ad id quod minus est descendere, ne apostatentur: sic non omnibus
expedit de bonis minoribus ad majora 0916D transire, ne praecipitentur.
31. Scio quippe nonnullos de aliis et congregationibus, et institutionibus, ad nostrum Ordinem pervolasse,
pulsasse, intrasse: qui hoc quidem agendo, et suis scandala reliquerunt, et nobis nihilominus attulerunt, dum
quantum illos sua temeraria discessione, tantum nos turbarunt sua misera conversatione. Et quoniam superbe
spreverunt quod tenebant, et temere praesumpserunt quod non 0917A valebant; digno Deus exitu eorum
tandem patefecit ignaviam: quia et impudenter deseruerunt quod imprudenter arripuerant, et turpiter redierunt
ad id quod leviter deseruerant. Cum enim claustra nostra suis potius Ordinis impatientia, quam desiderio
nostri expetierint; ostendunt quod sunt, dum a vobis ad nos, a nobis ad vos instabili levitate pervolantes, et
nobis, et vobis, et omnibus bonis scandalum faciunt. Quanquam ergo nonnullos eorum noverimus, qui et
fortiter Deo auctore coeperunt, et ipso protectore fortius perseverant; securius est tamen ut perseveremus in
bono quod coepimus, quam quod 0918A incipiamus ubi non perseveremus; et hoc pariter omnes studeamus,
quo secundum Apostoli consilium omnia nostra in charitate fiant (I Cor. XVI, 14). Haec est nostra de nostro,
et de vestro Ordine sententia; haec nostris et vestris, haec non de vobis, sed vobis me solere dicere, nullus
melius mihi testis erit quam vos, et si quis me novit sicut vos. Quae in vestris laudabilia sunt, laudo et
praedico: si quae reprehendenda sunt, ut emendentur, vobis et aliis amicis meis suadere soleo. Hoc non est
detractio, sed attractio. Quod ut nobis a vobis semper fiat, omnino precor et supplico. Valete.

11

