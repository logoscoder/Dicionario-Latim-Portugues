pontificum, mitra, annulo, atque sandaliis 0832D . Sane si attenditur rerum dignitas, hanc monachi abhorret
professio: si ministerium, solis liquet congruere pontificibus. Profecto esse desiderant, quod videri gestiunt;
meritoque nequeunt esse subjecti, quibus jam ipso se comparant desiderio. Quid si et nomen eis conferre
privilegiorum posset auctoritas? quanto putas auro redimerent, ut appellarentur pontifices? Quo ista, o
monachi? Ubi timor mentis? ubi rubor frontis? Quis unquam probatorum monachorum tale aliquid aut verbo
docuit, aut reliquit exemplo? Duodecim humilitatis 0833A gradus Magister vester edisserit, propriisque
distinguit descriptionibus (S. Benedictus, Regulae cap. 7): in quo, quaeso, illorum docetur aut continetur, ut
hoc fastu delectari monachus, has quaerere debeat dignitates?
37. Labor, et latebrae, et voluntaria paupertas, haec sunt monachorum insignia; haec vitam solent
nobilitare monasticam. Vestri autem oculi omne sublime vident, vestri pedes omne forum circumeunt,
vestrae linguae in omnibus audiuntur conciliis, vestrae manus omne alienum diripiunt patrimonium. Tamen,
si ita oportet, ut emancipati a subjectione pontificum, pari cum successoribus apostolorum gloria, pari
cathedra, iisdemque solemnium indumentorum 0834A insignibus attollamini, cur non et sacros Ordines
celebratis, et benedictiones datis in populis? Quam multa moveor dicere adversus impudentissimam
praesumptionem? sed frenat impetum, quod auribus occupatis scribere me recolens, longiori lectione vereor
fieri onerosus archiepiscopo: et quia res tam manifesta est, ut multitudo reprehendentium videatur 477
impudentiam obdurasse. Quod si et haec ipsa cernuntur gratas excedere compendii metas, vobis, o domine,
donate, qui me et in hoc propriam prodere coegistis imperitiam, dum morem modumque solemnem in
scribendo servare nescierim.

12

