dicitur Meldensem Ecclesiam regere coepisse anno 1125: idque probatur ex ejus litteris de Choisiaco, quas
decennio serius, et quidem anno Manassae episcopi secundo, datas fuisse superius observavimus. Quanta
vero morum et consiliorum gravitate praeditus fuerit Burchardus, illud argumento est, quod ipsum cum
Gaufrido consiliarium Bernardus Henrico gratulatur hac in epistola, quae in codice Vaticano notato 663
dividitur in septem capita. Verum satius visum est Horstianas sectiones jam receptas retinere.
2

461 PROLOGUS.

0809A
Domino venerabili HENRICO, Senonensium archipiscopo, frater BERNARDUS, si quid postest
peccatoris oratio.
Placuit Praestantiae vestrae novum aliquid a nobis dictatum requirere. Gravamur pondere dignitatis, sed
dignationis munere gratulamur. Et blanditur petentis favor, et petitionis terret exactio. Qui enim nos sumus,
ut scribamus episcopis? Sed rursum qui sumus, qui non obediamus episcopis? Unde dare, inde et negare
compellor quod postulor. Scribere tantae altitudini, supra me est: et eidem non obedire, contra me. Utrobique
periculum; sed in ea parte majus imminere videtur, si non obediero. Hac itaque exiens qua minus apparet,
facio quod jubetis. 0809B Dat quippe ausum ipsius dignitatis dignanter indulta familiaritas, et excusat
praesumptionem auctoritas imperantis.
3

CAPUT PRIMUM. Arduum ac periculosum esse munus episcopi; ideoque ei bonis consiliariis
opus.

1. Igitur ex quo regni coelorum claves Deo auctore vobis traditas suscepistis, ac juxta ritum fortis illius
mulieris, manum mittere coepistis ad fortia (Prov. XXXI, 19), si qua vos aut egisse quae non deberetis, ant
pertulisse quae nolletis audivimus, et illa agentem doluimus, et condoluimus haec patienti. Inter haec autem
ego recordabar illorum versiculorum: Qui descendunt mare in navibus, facientes operationem in aquis
multis, ascendunt usque ad coelos, 0809C et descendunt usque ad abyssos. Anima eorum in malis
tabescebat; turbati sunt; et moti sunt sicut ebrius, et omnis sapientia eorum devorata est (Psal. CVI, 23, 26,
27). Et ideo non judicabam, ut assolet; magis quippe ad compassionem me provocabat hujuscemodi
cogitatio: Si, inquam, tentatio est cujuscunque hominis vita super terram (Job VII, 1), quantis putatis
periculis patet vita pontificis, cui omnium necesse est ferre tentationes? Si ergo latens in caverna, et quasi sub
modio, non quidem lucens, sed fumigans, ventorum tamen impetus nec sic declinare sufficio, sed continuis
tentationum variisque fatigatus impulsibus, instar vento agitatae arundinis, hac illacque circumferor: quid
positus supra montem, 0810A positus supra candelabrum? Solus mihi servandus, solus tamen ipse mihi sum
scandalo, solus taedio, solus oneri atque periculo, ita ut propriae gulae et ventri, et oculo scandalizanti
frequenter irasci oporteat. Quibus ergo molestiis angitur, quibus lacessitur injuriis, cui etiam, etsi propria
cessent, nunquam tamen de alienis desunt foris pugnae, intus timores?
2. Nuper autem nobis a vestris partibus flare coepit aura secundior. Rumoribus siquidem recentioribus
nuntiata sunt de vobis solito laetiora, et non ex incerto famae, sed ore veridico venerabilis Meldensis
episcopi. Interrogatus enim de esse vestro, vultu alacri, et tanquam bene fidens unde requirebatur: Puto
inquit, hominem ex hoc jam 0810B consiliis se subacturum Carnotensis episcopi. Hoc ab eo responsum tam
laetus accepi, quam certus fui consilia viri fidelissima fore. In nullo melius poterat nobis cordis vestri
propositum commendare, in nullo spem dare certiorem vestri profectus in Domino. Secure, ni fallor, praefatis
ambobus viris et vos, et vestra credetis. Talibus utendo 462 consiliariis, bonam vobis servabitis et famam, et
conscientiam. Sic Dei sacerdotem, sic tantae civitatis decet episcopum, puerilibus non agi saecularibusve
consiliis. Omnes, juxta Domini praeceptum, etiam inimici, diligantur (Luc. VI, 27); sed ad consilium soli
eligantur, qui et prudentes esse videantur, et benevoli . Propterea Dominus, et imprudens discipuli, et fratrum
infidele consilium refutabat, respondens 0810C improvido, Non sapis quae Dei sunt (Marc. VIII, 33); et
malevolis, Vos ascendite ad diem festum hunc, ego autem non ascendam (Joan. VII, 8). Nec istorum malitiae,
nec illius imprudentiae se credendum putavit. Quaerens denique cui se credere debeat, cui tuto sua committat
dispensanda mysteria, et quasi difficile inveniens, sub admiratione interrogat: Quis putas est fidelis servus et
prudens, quem constituit Dominus super familiam suam? (Matth. XXIV, 45.) Quamobrem et Petro curam
ovium crediturus prius ejus studuit probare benevolentiam, ter sciscitans si se diligeret (Joan. XXI. 15-17).
Probavit et prudentiam, quando errantibus hominibus, et putantibus ipsum esse quempiam ex Prophetis, ille
prudenter 0811A veritatem advertens, Deum potius Prophetarum confessus est: Tu es, inquiens, Christus
Filius Dei (Matth. XVI, 16). Vae nostro generi ab imperfectione sua! Vix in multitudine hominum unum
reperias in utraque gratia consummatum. Haud facile siquidem vel prudenti benevolentiam, vel fideli inesse
sapientiam deprehendas. Sine numero autem sunt, quos utriusque muneris expertes esse constiterit.
3. Prudenter igitur cogitastis sacerdotale onus, episcopale opus, curamque pastoralem digne non posse
administrari sine consilio. Hinc ipsa castorum consiliorum mater Sapientia de se ipsa loquens: Ego
Sapientia, inquit, habito in consilio. Sed quali consilio? nunquid in qualicunque? Et eruditis, ait, intersum
2

