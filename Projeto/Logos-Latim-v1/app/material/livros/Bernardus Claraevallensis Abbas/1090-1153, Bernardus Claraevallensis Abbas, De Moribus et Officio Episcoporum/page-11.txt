se infensa reddiderit; et is, quem humilem constituerat super opera manuum suarum, superbiae merito
comparatus jumentis insipientibus, et similis factus sit illis. Noverat et fortassis, quod humanus spiritus,
subditus conditori subjectam sibi possederit carnem: rebellis rebellem invenerit: factusque transgressor legis
superioris, sentire coeperit aliam legem in membris suis, repugnantem legi mentis suae, et captivantem se in
lege peccati.
11

CAPUT IX. Abbates exemptionibus praepostere studentes arguuntur

0830D
33. Miror quosdam in nostro Ordine monasteriorum abbates hanc humilitatis regulam odiosa contentione
infringere, et sub humili (quod pejus est) habitu et tonsura tam superbe sapere, ut cum ne unum quidem
verbulum de suis imperiis subditos praetergredi patiantur, ipsi propriis obedire contemnant episcopis.
Spoliant ecclesias, ut emancipentur ; redimunt se, ne obediant. Non ita Christus. 0831A Ille siquidem dedit
vitam, ne perderet obedientiam: qua isti ut careant, totum fere suum suorumque victum expendunt. Quid hoc
est praesumptionis, o monachi? Neque enim quia praelati monachis, ideo non monachi. Nempe monachum
facit professio, praelatum necessitas. Ut autem non praejudicet necessitas professioni, accedat, non succedat
praelatio monachatui. Alioquin quomodo illud implebitur: Principem te constituerunt? esto inter illos
tanquam unus ex illis? (Eccli. XXXII, 1). Quomodo tanquam unus ex illis, manens inter humiles superbus,
inter subditos rebellis, immitis inter mansuetos? Ut te putemus tanquam unum ex illis, videamus tam
exhibere paratum, quam exigere obedientiam: videamus tam libenter praepositis obtemperare 0831B
subjectum, quam imperare subjectis. Quod si semper vis obedientes habere, et nunquam esse, probas te non
esse tanquam unum ex illis, dum unus esse renuis ex obedientibus: a quibus dum te superbiendo segregas,
quorum aggregeris consortio patenter advertimus: et si tu vel impudenter contemnis, vel imprudenter
dissimulas, reputari profecto inter illos te noveris, de quibus scriptum est: Alligant onera gravia et
importabilia, et imponunt humeris hominum, digito autem suo nolunt ea movere (Matth. XXIII, 4). Quorum
ergo tibi indignius consortium judicas, delicatorum magistrorum, quos Veritas increpat, an obedientium
monachorum, quos amicos suos commemorat? Ait siquidem: Vos amici mei estis, si feceritis quae praecipio
0831C vobis (Joan. XV, 14). Vides igitur quale est jubere quod ipse non feceris; aut nolle facere, quod
docueris.
34. Deinde ut taceam illud de Regula, ubi a sancto Benedicto tibi praecipitur, ut quae doces discipulis esse
contraria, in tuis factis indices non agenda; ut item praetermittam, quod aperte definit tertium humilitatis esse
gradum, ut quis pro Dei amore omni obedientia se subdat majori (Capp. 2, 7); in regula Veritatis attende
quos legitur: Qui solverit, inquit, unum de his minimis meis mandatis et docuerit sic homines, minimus
vocabitur in regno coelorum (Matth. V, 19). Proinde tu docens et renuens obedire, non minimum, sed
maximum Christi mandatum 0831D et docere, et solvere convinceris. Itaque doctor et solutor mandati,
minimus tu vocandus es in regno coelorum. Si ergo tui putas injuriam prioratus, minorem summis videri
sacerdotibus, non magis indignum aestimandum est, minimum vocari in 476 regno coelorum? Si multum
superbus es, plus minimus, quam minor vocari confundere. Minor quippe vilitas est minorem videri, quam
minimum: longe autem praestantius, solis subdi episcopis, quam universitati.
35. Sed non propter me, inquit, facio, sed quaero 0832A ecclesiae libertatem. O libertas omni, ut ita
loquar, servitute servilior! Patienter ab hujusmodi libertate abstineam, quae me pessimae addicat superbiae
servituti. Plus timeo dentes lupi, quam virgam pastoris. Certus sum enim ego monachus, et monachorum
qualiscunque abbas, si mei quandoque pontificis a propriis cervicibus excutere jugum tentavero, quod
Satanae mox tyrannidi me ipsum subjicio. Advertens nimirum cruenta illa bestia, quae circuit quaerens quem
devoret, elongatam custodiam; heu! statim insilit in praesumptorem. Merito enim non cunctatur praesidere
superbo, qui se jure regem gloriatur super omnes filios superbiae. Quis dabit mihi centum in mei custodiam
deputari pastores? Quanto plures sentio mei curam gerere, tanto securior exeo in 0832B pascua. Stupenda
insania! Animarum non cunctor turbas mihi custodiendas colligere, et unum super propriam gravor habere
custodem! Et quidem subjecti me de reddenda pro se ratione sollicitant: qui autem praesunt mihi, ipsi potius,
Paulo dicente, pervigilant, tanquam rationem pro me reddituri (Hebr. XIII, 17). Illi etsi honorant, onerant: hi
non tam premunt, quam protegunt. Scio me legisse: Judicium durissimum his qui praesunt; exiguo autem
conceditur misericordia (Sap. VI, 6, 7). Quid igitur vos, o monachi, sacerdotum gravat auctoritas? Metuitis
infestationem? Sed si quid patimini propter justitiam, beati. Saecularitatem contemnitis? Sed saecularior
nemo Pilato, cui Dominus astitit judicandus. Non haberes, inquit, in me potestatem, nisi tibi data 0832C
esset desuper (Joan. XIX, 11). Jam tunc per se loquebatur et in se experiebatur quod post per apostolos
clamavit in Ecclesiis, Non est potestas nisi a Deo et, Qui resistit potestati, Dei ordinationi resistit. (Rom.
XIII, 1, 2).
36. Ite nunc ergo, resistite Christi Vicario, cum nec suo adversario Christus restiterit: aut dicite, si audetis,
sui Praesulis Deum ordinationem nescire, cum Romani Praesidis potestatem Christus super se quoque
fateatur fuisse coelitus ordinatam. Verum aperte indicant quidam horum quid cogitent, dum multo labore ac
pretio apostolicis adeptis privilegiis, per ipsa sibi vindicant insignia pontificalia, utentes et ipsi more
11

