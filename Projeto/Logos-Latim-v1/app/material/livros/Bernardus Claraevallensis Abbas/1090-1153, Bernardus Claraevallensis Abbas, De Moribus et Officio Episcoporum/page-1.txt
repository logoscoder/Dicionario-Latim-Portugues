0807
S. BERNARDI ABBATIS DE MORIBUS ET OFFICIO EPISCOPORUM TRACTATUS
SEU EPISTOLA XLII AD HENRICUM ARCHIEPISCOPUM SENONENSEM.

1

459-460 ADMONITIO IN SEQUENTEM EPISTOLAM SEU OPUSCULUM II.

0807 1. Libros de Consideratione, ad summum Pontificem directos, opportune subsequitur tractatus De
componendis Moribus Episcoporum, quae prima est ex quinque Bernardi epistolis ad Henricum
archiepiscopum Senonensem, ordine quadragesima secunda. Is cognomento Aper, testante Hugone
Autissiodorensi chronographo, aliis (si vulgati non fallunt indices) Gilbertus, ex canonico electus est post
Daimbertum pontifex Senonensis anno 1122. Hac in dignitate cum remissius ageret, ad diligentiorem
muneris sui curam animatus est, agente potissimum Gaufrido Carnotensi episcopo cum Burchardo
Meldensi, confirmante in primis sancto Bernardo: quem et patronum habuit adversus Ludovici VII
infestationes, ut testatum facit epistola quadragesima nona, ad Honorium papam.
2. Has autem procellas tum Henrico, tum Stephano Parisiensi episcopo excitavit eorum secessus ab aula,
et vitae melioris institutio. Adeo ut qui «ante,» sicut in praedicta legitur epistola, in habitu actuque saeculari
honorati fuerant sublimes, judicati fideles, habiti familiares;» postea «inimici facti sint digne suo sacerdotio
conversantes, et per omnia honorificantes ministerium suum. Hinc domini Senonensis constantiam
labefactare conatus est» Ludovicus rex: quod amplius illustratur in Notis ad epistolas vigesimam secundam
et quadragesimam quintam.
3. Non tamen ita mores suos composuit Henricus, ut non in ecclesiasticam censuram incurrerit ob
iniquam vexationem cujusdam archidiaconi Ecclesiae suae, quem «non modo judicio non convictum, sed nec
verbo conventum» dignitate privavit, teste Bernardo in epistola centesima octogesima secunda, ad eumdem
Henricum. Hunc suspensum fuisse tradit Hugo chronographus Autissiodorensis ad annum 1136: idque
attestantur Acta Episcoporum Autissiodorensium capite quinquagesimo quinto, ubi de Hugone episcopo,
«qui cum in Senonensi ecclesia, propter suspensionem domini Henrici metropolitani, locum consecrationis
non haberet; apud Ferrarias a domino Gaufrido Carnotensi episcopo circa festum beati Vincentii
consecratus est.» Hanc autem suspensionem Henrico ex iniqua depositione archidiaconi sui accidisse
proximum vero est. Sed tandem hac censura solutus antistes, anno 1140, apud Senonas synodum habuit, in
qua Petri Abaelardi errores damnati fuerunt. Exstant ea de re communes Patrum synodicae litterae ad
Innocentium papam, inter Bernardinas epistola centesima nonagesima prima; quibus litteris significant, se
paucis totum negotium exposuisse, «pro eo maxime, quia idipsum diffusius ac plenius contineretur in litteris
domini Senonensis:» quae litterae non aliae videntur, quam Bernardi epistola centesima nonagesima, ad
Innocentium, quae inter hosce tractatus relata est. Porro Henricus vivere desiit anno 1144 et quidem quarto
Idus Junii: cui successit Hugo praecentor.
4. Caeterum hanc epistolam statim ab Henrici conversione scriptam fuisse probant in primis haec ejus
verba n. 2: «Nuper autem nobis a vestris partibus flare coepit aura secundior. Rumoribus siquidem
recenlioribus nuntiata sunt de vobis solito laetiora, et non ex incerto famae, sed ore veridico venerabilis
Meldensis episcopi:» quod scilicet vitam in melius instituisset Henricus Gaufridi Carnotensis episcopi
consiliis, ut mox declarat Bernardus. Atqui hanc Henrici mutationem Honorii secundi pontificatu, ac
proinde ante annum 1130 contigisse constat, tum ex Bernardi epistola quadragesima nona, ad eumdem
Honorium, cui ipsum Henricum commendat; tum ex ipsa infestationum causa, quae non alia fuit, quam
Henrici discessio ab aula et aulico vivendi genere, atque adeo vitae rectioris institutio, ut patet ex
praemissis.
5. Itaque sub annum 1126 scripta fuit haec epistola: quo tempore Meldensi praesidebat Ecclesiae
Burchardus, cujus relatu «solito laetiora» de Henrici conversatione nuntia Bernardus ait se accepisse.
Meldensi, inquam, Ecclesiae tunc praeerat Burchardus, non, uti hactenus vulgo persuasum fuit, Manasses II,
quem non ante annum 1133 Burchardo successisse probant authenticae ejus litterae de Choisiaco pro
monasterio Sancti-Martini de Campis, ubi haec clausula habetur: «Acta sunt haec anno incarnationis
Domini 1135, indict. XIII, anno autem ordinationis domini Innocentii II papae sexto, ordinationis nostrae
secundo, «et alia ejusdem charta de Mauregarto, data «anno incarnationis Domini 1140, anno autem
ordinationis nostrae septimo.» Huic calculo favet Ordericus in libro sexto, pag. 627, ubi «Stephanus
Parisiensis episcopus, et Burchardus Meldensis» Resbacenses monachos admonuisse memorantur de
concedendis Uticensibus reliquiis sancti Ebrulfi, qua de re Bernardus epistolam ad Resbacenses scripserat.
Id factum refert Ordericus anno 1130, ad quem proinde annum Burchardus Meldensem Ecclesiam, non
Manasses, administrabat. Hinc corrigendi numeri apud Chesnium in notis ad Abaelardum, ubi Manasses
1

