occulto laedere cogitans aut proximum nequiter, aut turpiter me ipsum, non verear aurem nusquam
absentem? Tremenda prorsus auris et reverenda, cui non cessat quies, non tacet silentium. Denique ait:
Auferte malum cogitationum vestrarum ab oculis meis. (Isa. I, 16.) Sed quid est quod dicit, ab oculis meis?
an et nostra Deus non solum audit, sed et videt arcana? Quales oculi, qui contemplantur cogitationes! Non
sunt coloratae, ut videantur, sicut nec sonant ut audiantur. Solent 0824A sentiri a cogitante, non audiri ab
auscultante, non a contemplante videri. Merito tamen Dominus scit cogitationes hominum quoniam vanae
sunt. Cur enim nesciret, quas et audit, et videt? His praecipue duobus sensibus, id est visui et auditui, nemo
fidem putat esse negandam. Hoc nos scire constanter adstruimus, quod vidimus et audivimus. Merito itaque
non erat opus Domino Jesu, ut quis testimonium perhiberet de homine; ipse nimirum sciebat quae essent in
homine. Quid cogitatis, ait, mala in cordibus vestris? (Matth. IX, 4.) Respondebat non sermonibus, sed
cogitationibus. Audiebat non loquentes, videbat non apparentes.
23. Contremisco totus, tuam, Domine Jesu, quantillo possum intuitu considerans majestatem, 0824B
praesertim cum recordor, in quantis ipsius aliquando contemptor exstiterim. Sed et nunc cum jam a facie
majestatis fugi ad genua pietatis, quid amplius facio? Vereor ne qui aliquando contrarius exstiti majestati, et
nunc ingratus pietati inveniar. Quid enim si cessant manus, et non cessat pectus? Quid si os jam silet, et
necdum cor quiescit? Si singuli illiciti motus animi mei singula sunt quaedam in te, Deus, convicia, utputa
iracundiae motus in mansuetudinem, invidiae in charitatem, in frugalitatem luxuriae, turpitudinis in
castitatem, et innumera his similia, quae de coenoso lacu prurientis pectoris mei etiam nunc incessanter
ebulliunt, inundantes et impingentes in serenitatem praefulgentis vultus tui: quid magnum feci solos cohibere
0824C artus, actus corrigere? Si has atque hujusmodi, quas, foris licet vacans, intus actitare non cesso,
iniquitates observaveris, o Domine, quis sustinebit? An forte jam non ago illa, sed patior? Aguntur quidem in
me, sed a me non aguntur, si non consentio. Sane si mei non fuerint dominata, tunc immaculatus ero, et
immaculatus coram eo, non solum si caruero, sed et si observavero me ab iniquitate mea. Mea dixerim, non
quia facio, sed quia sustineo. Corpus gesto mortis, carnemque peccati: sufficit interim mihi, si non regnet
peccatum in meo mortali corpore. Sic corpus crimini non reputatur, nec quod habitat in eo peccatum: si
tamen non delector, si tamen non exhibeo membra mea, arma iniquitati. Pro hac orabit ad te, o misericors,
quivis 0824D etiam sanctus in tempore opportuno: (Psal. XXXI, 6.) supplex nimirum, quod malum sentiat; et
nihilominus sanctus, dum non consentiat: supplex pro periculo, sanctus pro virtute: sanctus plane atque
beatus, qui condelectatus legi Dei secundum interiorem hominem, de malo, quod ita inesse corpori 471
sentit, ut nisi pariter cum corpore carere non possit, merito sese consolatur, et ait: Jam non ego operor illud,
sed quod habitat in me peccatum. (Rom. VII, 17).
24. Verumtamen delicta quis intelligit? Nam si possem dicere cum Paulo, quod quidem longe est a me,
Nihil mihi conscius sum (I Cor. IV, 4): non tamen in hoc esse justificatum oporteret me gloriari: 0825A Non
enim qui se ipsum commendat, ille probatus est, sed quem Deus commendat. (II Cor. X, 18). Si applauserit
mihi justitiam humanus dies, pro minimo habeo, quia ille lucet tantum in facie. Homo enim videt in facie,
Deus autem intuetur cor. (I Reg. XVI, 7.) Propter hoc Jeremias non satis popularibus sententiis, velut
quibusdam humani diei radiis, movebatur, sed fidenter loquebatur Deo: Diem hominis non concupivi tu scis.
(Jerem. XVII, 16.) Si meus mihi arriserit dies, neque me ipsum, inquit, judico (I Cor. IV, 3): quia nec ipse me
satis intelligo. Solus merito constitutus est judex vivorum et mortuorum, qui finxit singillatim corda
universorum, et intelligit omnia opera eorum. Solum attendo judicem, quem et solum justificatorem agnosco.
0825B Pater dedit ei judicium facere, quia filius hominis est (Joan. V, 27). Non usurpo mihi vel super me
servus Filii potestatem, nec me annumero illis, de quibus ita conqueri solet: Tulerunt homines a me judicium.
Pater non judicat quemquam, sed omne judicium dedit Filio (ibid., 22): et ego mihi praesumam quod nec ipse
Pater sibi assumit? Velim, nolim, ipsi me adstare necesse est: ipsi horum quae gesserim in corpore, reddere
rationem, cui nec verbum praetervolat, nec subterfugit cogitatio. Sub tam aequo libratore meritorum, sub tam
intimo secretorum inspectore, quis gloriabitur castum se habere cor? Sola profecto, quae non solet gloriari,
non novit praesumere, contendere non consuevit, gratiam inventura est in oculis pietatis humilitas. 0825C
Deus namque superbis resistit, humilibus autem dat gratiam (Jac. IV, 6). Non contendit judicio, nec
praetendit justitiam qui vere humilis est, sed dicit: Non intres in judicium cum servo tuo, Domine (Psal.
CXLII, 2). Recusat judicium, et postulat misericordiam, facilius sibi veniam impetrare posse, quam justitiam
vindicare confidens. Novit naturam divinam naturaliter piam, quae in nostra [al. nostram] nequaquam
humilitatem abhorreat. Non despicit illa majestas cor contritum et humiliatum in nostro genere, quae corpus
ex eo humilitatis assumere non dedignata est. Nescio quo pacto familiarius semper humilitati propinquare
solet divinitas. Denique illa se induit, ut appareret hominibus. 0825D Substantiam, formam, habitumque
gestavit humilem, ipsius nobis commendans virtutis excellentiam, quam speciali sui voluerit honorare
praesentia.
9

CAPUT VII. Ambitionem ecclesiasticorum, promotionem juniorum, et pluralitatem
beneficiorum perstringit.

8

