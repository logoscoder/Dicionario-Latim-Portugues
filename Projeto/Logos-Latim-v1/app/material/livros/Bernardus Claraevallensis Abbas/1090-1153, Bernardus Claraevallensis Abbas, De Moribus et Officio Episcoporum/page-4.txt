mundus odisse vos. Nam quomodo arguet mundus peccatum, a quo potius laudatur peccator in desideriis
animae suae, et iniquus benedicitur!
0815D 7. Clamant vero nudi, clamant famelici, conqueruntur, et dicunt:
Dicite, pontifices, in freno quid facit aurum?(PERSIUS, Sat. 8, vers 69.)
Nunquid aurum a freno repellit frigus sive esuriem! Nobis frigore et fame miserabiliter laborantibus, quid
conferunt tot mutatoria, vel extensa in perticis, vel plicata in manticis! Nostrum est quod effunditis; nobis
crudeliter subtrahitur, quod inaniter expenditis. Et nos enim Dei plasmatio, et nos sanguine Christi redempti
sumus. Nos ergo fratres vestri. Videte quale sit de fraterna portione pascere oculos vestros. Vita nostra cedit
vobis in superfluas 0816A copias. Nostris necessitatibus detrahitur, quidquid accedit vanitatibus vestris. Duo
denique mala de una prodeunt radice cupiditatis, dum et vos vanitando peritis, et nos spoliando perimitis.
Jumenta gradiuntur onusta gemmis, et nostra non curatis crura nuda caligulis. Annuli, catenulae, tintinnabula,
et clavatae quaedam corrigiae, multaque talia, tam speciosa coloribus, quam ponderibus pretiosa, mulorum
dependent cervicibus: fratrum autem lateribus nec semicinctia miserantes apponitis. Huc accedit, quod haec
omnia nec negotiationis studio, nec proprio manuum exercitio vobis elaborastis, sed nec jure haereditario
possidetis: nisi forte et vos in corde vestro dixeritis: Haereditate possideamus sanctuarium Dei (Psal.
LXXXII, 13). Et haec 0816B pauperes modo quidem coram Deo tantum, cui corda loquuntur. Nec enim
audent aperte causari adversum vos, quibus interim pro sua vita necesse habent potius supplicare. Caeterum
in futuro stabunt in magna constantia adversus eos qui se angustiaverunt, stante quippe pro eis patre
orphanorum, et judice viduarum. Ipsius enim tunc vox erit: Quandiu non fecistis unis de his minimis meis,
nec mihi fecistis (Matth. XXV, 45).
5

CAPUT III. Praesulum potissima et dignissima ornamenta, castitas, charitas, humilitas.

8. Vos autem, reverendissime pater, vos, inquam, absit ut in talibus honorificandum putetis ministerium
vestrum. Videntur quidem honorifica, sed oculo 0816C qui videt in facie, non qui videt in abscondito. Nam,
quae videntur in abscondito, nullis apparent fucata coloribus, spectabilia sunt tamen; nullis condita saporibus,
praedulcia tamen; nullis elevata culminibus, excelsa tamen. Castitas, charitas, humilitas, nullius quidem
coloris sunt, sed non nullius decoris; nec mediocris decoris, qui divinos quoque delectare possit aspectus.
Quid castitate decorius, quae mundum de immundo conceptum semine, de hoste domesticum, angelum
denique de homine facit? Differunt quidem inter se homo pudicus et angelus, sed felicitate, 465 non virtute.
Sed, etsi illius castitas felicior, hujus tamen fortior esse cognoscitur. Sola est castitas, quae in hoc mortalitatis
et loco, et tempore 0816D statum quemdam immortalis gloriae repraesentat. Sola inter nuptiarum solemnia
morem beatae illius vindicat regionis, in qua neque nubunt, neque nubuntur: praebens quodammodo terris
coelestis jam illius conversationis experientiam. Vas interim fragile quod portamus, in quo et crebro
periclitamur, tenet castitas (ut monet Apostolus) in sanctificationem (I Thess. IV, 4), et instar odoriferi
balsami, quocondita cadavera incorrupta servantur. Sensus ipsa et artus continet et contingit , ne dissolvantur
otiis, ne corrumpantur desideriis, ne carnis voluptatibus computrescant: quemadmodum legitur de
quibusdam, quia computruerunt ut jumenta in stercore suo (Joel. I, 17). Hoc itaque tantae pulchritudinis
0817A ornamentum digne dixerim sacerdotium honorare, quod dilectum Deo et hominibus faciat
sacerdotem, cujus quippe memoria, non in carnis successione, sed in spirituali benedictione sit, reddatque
similem in gloria sanctorum, in hac licet adhuc regione dissimilitudinis constitutum.
9. Verum quantalibet venustate sui castitas eminere appareat, sine charitate tamen nec pretium habet, nec
meritum. Nec mirum. Quod enim absque illa bonum suscipitur? Fides? Sed nec si montes transferat.
Scientia? Sed ne illa quidem quae lingua loquitur angelorum. Martyrium? Nec si tradidero, inquit, corpus
meum ita ut ardeam (I Cor. XIII, 1-3). Nec absque illa quodlibet bonum suscipitur, nec cum illa quamlibet
exiguum respuitur. Castitas sine charitate, 0817B lampas est sine oleo. Subtrahe oleum, lampas non lucet.
Tolle charitatem, castitas non placet. Sed o quam pulchra est, ut Sapiens clamat, casta generatio cum
charitate! (Sap. IV, 1.) Cum illa, inquam, charitate, quam describit Apostolus, de corde puro, et conscientia
bona, et fide non ficta (I Tim. I, 5).
10. Porro puritas cordis in duobus consistit: in quaerenda gloria Dei, et utilitate proximi; ut in omnibus
videlicet actis vel dictis suis nihil suum quaerat episcopus, sed tantum aut Dei honorem, aut salutem
proximorum, aut utrumque. Hoc enim agens implebit non solum pontificis officium, sed et etymologiam
nominis, pontem utique se ipsum faciens inter Deum et proximum. Pertingit pons iste usque 0817C ad Deum
ea fiducia, qua non suam, sed illius gloriam quaerit. Pertingit usque ad proximum illa pietate, qua et ipsi, non
sibi prodesse desiderat. Offert Deo bonus mediator preces et vota populorum: reportans illis a Deo
benedictionem et gratiam. Supplicat majestati pro excessibus delinquentium, vindicat in peccantes injuriam
Dei. Ingratis improperat beneficia pietatis, contemnentibus potentiae severitatem insinuat, utrisque tamen
nihilominus placare studet indignantis furorem: nunc quidem hominum obtendens infirmitatem, nunc divinae
magnitudinem pietatis. Denique sive excedat Deo, sive sobrius sit nobis, aut Deo semper, quantum in ipso
est, praestare [al. placere] gestit, aut [al. add. praestare] nobis, non quod sibi omnino utile est quaerens,
0817D sed quod multis.
4

