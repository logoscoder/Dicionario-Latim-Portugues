forte laborem imponere velit, prohibens latrocinia, sicut scriptum est: Qui furabatur jam non furetur, magis
autem laboret manibus suis quod bonum est, ut habeat unde tribuat necessitatem patienti (Ephes. IV, 28).
9. Caeterum, dum suas quibusque membris in hunc 0839D modum leges promulgat, et decreta proponit,
interrumpunt subito vocem jubentis, et uno impetu clamant: Unde haec nova religio? Facere jubes ut libet.
Sed invenietur qui novis decretis obviet, qui novis legibus contradicat. Quis enim ille est, inquit? Et illa:
Nimirum ipsa, quae paralytica jacet in domo, et male torquetur. Ipsa est enim, in cujus nos pridem deputasti
obsequium, si ignoras, ad obediendum utique concupiscentiis ejus. Expalluit miser ad hanc vocem, et
confusus obmutuit. Anxiabatur enim in eo spiritus ejus. Ac membra quidem ad suam illam infelicissimam
dominam incunctanter accedunt, ut adversus Dominum crudeliter interpellent, et imperia duriora causentur.
Plangit gula parcimoniae sibi modum adhibitum, prohibitam crapulae 0840A voluptatem. Oculus queritur
indictas lacrymas, petulantiam interdictam. Quibus haec et similia prosequentibus excitata et vehementer
exacerbata voluntas: Somniumne est, inquit, an fabula quod narratis? Tum vero opportunum suae tempus
nacta querimoniae lingua: Omnino, ait, sic est ut audistis. Nam et ego a fabulis et mendaciis jussa sum
reticere, et nihil deinceps nisi serium, imo et penitus necessarium loqui.
10. Exsilit igitur vetula furens, et totius oblita languoris, procedit horrentibus comis, veste lacera, pectore
nudo, scalpens ulcera, frendens dentibus et arescens, atque ipsum inficiens aerem flatibus virulentis. Quidni
confundatur, si quid adhuc superest rationis, ad talem miserae voluntatis occursum 0840B et incursum?
Haec, inquit, est tota tui conjugii fides, sic compateris male patienti? Usque adeo super dolorem vulnerum
meorum addere pepercisti? Subtrahendum forsitan ex immoderata dote aliquid videbatur; sed quid relinquitur
hoc sublato? Solum hunc languenti miserae praestitisti, et omnia ejus obsequia, quemadmodum sint
distributa, aliquando cognovisti. Nunc autem si tibi forsitan morbi hujus pessimi, quo laboro, triplex
malignitas excidisse potuit, sed non mihi. Siquidem voluptuosa sum, curiosa sum, ambitiosa sum; et ab hoc
triplici ulcere non est in me sanitas a planta pedis usque ad verticem. Itaque fauces, et quae obscena sunt
corporis, assignata sunt voluptati, quandoquidem velut de 0840C novo necesse est singula recenseri. Nam
curiositati pes vagus, et indisciplinatus oculus famulantur. At vanitati quidem auris et lingua serviunt, dum
per illam impinguat caput meum oleum peccatoris, per hanc ipsa suppleo quod in laudibus meis alii minus
fecisse videntur. Valde enim delector et recipere ab aliis, et, cum opportune possum, etiam tradere aliis
laudes meas, et meo et alieno ore semper cupiens praedicari. Cui potissimum morbo tuum quoque ingenium
plurima solet adhibere fomenta. Porro manus ipsas, quibus est undique liber motus, non uni specialiter alicui
operi deputamus, sed modo vanitati, modo curiositati, modo voluptati sedulum satis exhibent famulatum.
Quibus ita dispositis, non mihi haec omnia vel in uno satisfacere aliquando potuerunt, 0840D quod non
satietur oculus visu, nec auris impleatur auditu. Atque utinam inter spectandum totum aliquando corpus fieret
oculus, aut inter prandendum in fauces membra omnia verterentur. Tunc mihi id modicum consolationis,
quod utcunque mendico, tantas surripere? Dixit, et cum indignatione et furore recedens: Teneo, inquit,
longumque tenebo.
11. Jam vero rationi ipsa vexatio dat intellectum 483 jam innotescit aliquatenus hujus negotii difficultas,
jam praesumpta facilitas evanescit. Videt enim memoriam plenam spurcitiarum; videt abundantius alias
atque alias influere sordes; videt ipsas fenestras morti patulas claudi omnino non posse; et quod adhuc
praesidens voluntas languida dominetur, 0841A ex cujus ulceribus sanies universa profluxit. Videt denique
anima sese contaminatam, nec per alium, sed per proprium corpus, nec aliunde quam a seipsa. Est enim
quiddam animae, sicut memoria quae inficitur, sic voluntas ipsa quae inficit. Denique tota ipsa nihil est aliud
quam ratio, memoria, et voluntas. Nunc autem et ratio minus habens, caeca quodammodo, quod hactenus ista
non viderit; infirma omnino, quod ne agnita quidem praevaleat reparare [al., temperare]: et memoria
foedissima pariter et fetidissima; et voluntas languida, et horrendis ulceribus undique scaturiens invenitur. At
ne quid ex omnibus quae sunt hominis relinquatur, ipsum etiam corpus rebelle est: et singula membra
fenestrae singulae, quibus mors intrat ad animam, et incessanter 0841B exuberat ipsa confusio.
8

CAPUT VII. Respiratio consolationis pauperibus spiritu seu animae miseriam agnoscenti.

12. Audiat ergo anima, quaecunque ejusmodi est, vocem divinam, et audiat cum stupore et admiratione
dicentem: Beati pauperes spiritu, quoniam ipsorum est regnum coelorum (Matth. V, 3). Quis spiritu
pauperior eo, qui in toto spiritu suo non invenit requiem, non invenit ubi caput reclinet? Hoc quoque
consilium pietatis, ut qui sibi displicet, placeat Deo, et qui propriam domum odit, domum utique plenam
spurcitiae et infelicitatis, invitetur ad domum gloriae, domum non manu factam, aeternam in coelis. 0841C
Nec mirum si ad hujus dignationis magnitudinem expavescit, si difficile credit huic auditui, si vehementi
stupore admiratur, et ait: Ergone beatum hominem miseria facit? Caeterum quisquis ejusmodi es, non
diffidas. Non miseria, sed misericordia facit beatum: sed hujus propria sedes miseria est. Aut certe beatum
faciat ipsa miseria, ut humiliatio in humilitatem transeat, necessitas in virtutem. Pluviam voluntariam, inquit,
segregabis, Deus, haereditati tuae; et infirmata est, tu vero perfecisti eam (Psal. LXVII, 10). Utilis prorsus
infirmitas, quae medici manum requirit: et salubriter a se deficit, quem perficit Deus. Sed quia non est via ad
regnum Dei sine primitiis regni, nec sperare potest coeleste regnum, cui nec super propria membra adhuc
4

