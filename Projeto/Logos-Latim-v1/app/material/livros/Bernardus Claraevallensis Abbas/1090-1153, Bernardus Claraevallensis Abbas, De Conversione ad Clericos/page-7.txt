secus introitum ipsius etiam voluptatis. Quocirca opus est fortitudine adversus tentamenta peccati, ut rugienti
leoni resistamus fortes in fide, et ignita ipsius jacula hoc ipso clypeo viriliter repellamus. Opus est justitia, ut
operemur bonum. Opus prudentia, ne cum fatuis virginibus reprobemur. Opus denique temperantia, ne
voluptatibus indulgentes, audiamus aliquando quod miser ille, epularum pariter et vestium splendore finito,
dum misericordiam precaretur, audivit: Memento fili, quod recepisti bona in vita tua, et Lazarus similiter
mala: nunc autem hic consolatur, tu vero cruciaris (Luc. XVI, 25). Plane terribilis Deus in consiliis 0846A
super filios hominum! sed, si terribilis est, etiam misericors invenitur, dum futuri formam judicii non
occultat. Anima enim quae peccaverit, ipsa morietur (Ezech. XVIII, 4): palmes qui fructum non fecerit,
excidetur (Joan. XV, 2): virgo cui defuerit oleum, a nuptiis excludetur (Matth. XXV, 12), et qui bona
receperit in hac vita, cruciabitur in futura. Quod si forte contingat in uno quolibet simul haec quatuor
inveniri, ea plane extrema desperatio est.
12

487 CAPUT XI. Converti molientes acrius a solitis vitiis tentari, ipsis vero luctum esse
necessarium.

22. Haec igitur et his similia intus suggerit ratio voluntati, eo copiosius, quo perfectius illustratione spiritus
edocetur. Felix sane, cujus voluntas sic 0846B cesserit et acquieverit consilio rationis, ut a timore concipiens,
promissionibus deinceps coelestibus foveatur, et parturiat spiritum salutis. At forte invenietur rebellis et
obstinata voluntas, nec impatiens solum, sed et monitis pejor, et minis durior, et adhibitis acerbior
blandimentis. Invenietur forsitan, quae nihil mota suggestionibus rationis, imo et gravi furore commota
respondeat, dicens: Quousque vos patior? praedicatio vestra in me non capit. Scio quod astuti estis: sed
astutia vestra in me locum non habet. Forte et advocans membra singula, solito amplius solitis jubet obedire
concupiscentiis, nequitiis deservire. Hinc nimirum est illud quod quotidianis discimus experimentis, eos qui
converti deliberant, tentari acrius a concupiscentia 0846C carnis, et urgeri gravius in operibus luti et lateris,
qui Aegyptum egredi, et Pharaonis imperium effugere moliuntur.
23. Utinam autem qui ejusmodi est, declinet impietatem, et terribile illud profundum caveat, de quo
scriptum est: Impius cum venerit in profundum malorum, contemnit (Prov. XVIII, 3). Fortissima siquidem
potione curatur, et periclitatur facile, nisi multa sollicitudine studeat medici obtemperare consiliis, observare
praecepta. Vehemens est tentatio, et proxima desperationi, nisi totum colligat et ad miserandum animae suae,
quam adeo miseram et miserabilem videt, convertat affectum, et audiat vocem dicentem: Beati qui lugent,
quoniam ipsi consolabuntur 0846D (Matth. V, 5). Lugeat abundanter, quia lugendi tempus advenit: et ad
sorbendas juges lacrymas ista sufficiunt. Lugeat, sed non sine pietatis affectu, et obtentu consolationis.
Consideret nullam sibi inveniri requiem in seipso, sed omnia plena miseriae et desolationis Consideret non
esse bonum in carne sua; sed et in saeculo nequam nihil nisi vanitatem et afflictionem spiritus contineri.
Consideret, inquam, nec intus, nec subtus, nec circa se sibi occurrere consolationem; ut vel tandem aliquando
discat quaerendam sursum et desursum esse sperandam. Lugeat sane interim plangens dolorem suum, exitus
aquarum deducat oculus ejus, et palpebra non requiescat. Nimirum purgatur lacrymis oculus ante caligans et
acuitur visus, ut 0847A intendere possit in serenissimi luminis claritatem.
13

CAPUT XII. Quomodo voluntas suaviter inducenda ad amandum et desiderandum coelestia.

24. Ex hoc sane suspiciat per foramen, prospiciat per cancellos, praedulcem radium prosequatur obtutu, et
Magorum sedulus imitator, lumen lumine quaerat. Inveniet enim locum tabernaculi admirabilis, ubi panem
Angelorum manducet homo; inveniet paradisum voluptatis plantatum a Domino; inveniet hortum floridum et
amoenissimum; inveniet refrigerii sedem, et dicet: O si audiat vocem meam misera illa voluntas, ut
ingrediens videat bona, et visitet locum istum! hic nimirum inveniet 0847B requiem ampliorem, et me
quoque eo minus inquietabit, quo minus inquietabitur ipsa. Neque enim mentitur qui dixit: Tollite jugum
meum super vos, et invenietis requiem animabus vestris (Matth. XI, 29). In hujus fide promissionis
exacerbatam blandius alloquatur, et simulata quadam hilaritate, spiritu mansuetudinis eam conveniens dicat:
Cesset penitus indignatio tua. Non ego sum qui te offendere possim. Tuum est corpus, tuus et ego ipse: non
est quod timeas, non est quod verearis. Nec mirum, si forte amarius adhuc reddiderit illa responsum, ut dicat,
488 quia multae cogitationes ad insaniam te adduxerunt. Sustineat interim aequanimiter, ac dissimulet
omnino quod agitur, donec inter loquendum inducens alia pro aliis, opportune aliquando 0847C inferat,
dicens: Inveni [al. intravi] hodie hortum pulcherrimum, et amoenissimum locum. Bonum esset illic nos esse:
nam et tibi nocet in hoc lecto aegritudinis, in hoc doloris strato versari in hoc cubili tuo gravi corde
compungi. Aderit Dominus quaerenti se, animae speranti in se: aderit votis supplicibus, et verbis ejus
efficaciam ministrabit. Excitabitur desiderium voluntatis, ut non modo videre locum, sed et introire paulatim,
et mansionem inibi facere concupiscat.
14

CAPUT XIII. Conversos mira suavitate ac deliciis vitae piae ac spiritualis refici.

7

