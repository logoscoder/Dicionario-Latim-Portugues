23

CAPUT XXII. Bonorum pastorum est, docere; nec fugere persecutiones propter justitiam.

39. Beati, inquit, pacifici, quoniam filii Dei vocabuntur (Matth. V, 9). Considera diligenter non pacidicos,
sed pacificos commendari. Sunt enim qui dicunt, et non faciunt. Sane, quemadmodum non auditores legis
justi sunt, sed factores: sic non annuntiatores 0856A pacis sunt beati, sed actores. Utinam tamen nostri
quicunque videntur hodie Pharisaei (forte enim aliqui sunt), etsi non facerent, saltem dicerent quod oportet.
Utinam qui sine sumptu Evangelium ponere nolunt, ponerent vel pro sumptu: utinam vel evangelizarent ut
manducarent. Mercenarius, inquit, videt lupum venientem, et fugit (Joan. X, 12). Utinam hodie quicunque
pastores non sunt, mercenarios gregi vellent se exhibere, non lupos: utinam ipsi non laederent, utinam non
fugerent, nemine persequente, utinam non exponerent gregem, donec lupus veniens videretur. Nimirum
sustinendi fuerant, si invenirentur, praesertim tempore pacis, recipientes mercedem suam, et pro mercede sua
saltem in custodia gregis laborantes: 0856B dummodo non ipsi turbarent gregem, et gratis averterent a
pascuis justitiae et veritatis. Nam persecutio quidem indubitanter mercenarios a pastoribus segregat et
discernit. Quando enim transitoria damna non timeat, qui temporalia lucra sectatur? Quando terrenam
sustineat persecutionem propter justitiam, qui terrenam mercedem plus quam justitiam quaerit? Beati, inquit,
qui persecutionem patiuntur propter justitiam, quoniam ipsorum est regnum coelorum. Pastorum haec
beatitudo, non mercenariorum, multo minus latronum est, vel luporum. Usque adeo siquidem persecutionem
non sustinent propter justitiam, ut persecutionem malint, quam justitiam sustinere. Nempe contraria est
operibus eorum, gravis est etiam eis ad audiendum.
0856C 495 40. Caeterum propter avaritiam, propter ambitionem paratos eos videas universa pericula
subire, suscitare scandala, sustinere odia, dissimulare opprobria, negligere maledicta: ut non minus
perniciosa sit animositas talium, quam pusillanimitas mercenariorum. Veris ergo pastoribus dicit Pastor
eorum, pastor bonus, qui pro ovibus suis animam suam ponere non pepercit: Beati eritis, cum vos oderint
homines, et cum separaverint vos, et ejecerint nomen vestrum tanquam malum propter Filium hominis:
gaudete in illa die et exsultate, quoniam merces vestra copiosa est in coelis (Matth. V, 10-12). Siquidem non
est quod fures timeant, qui sibi in coelo thesaurizant. Non est quod causentur de multiplici 0856D
tribulatione, ubi multiplicationem mercedis attendunt. Quinimo gaudeant magis, ut dignum est, quod non tam
persecutio, quam remuneratio augeatur: et exsultent eo abundantius, quo plura sustinent propter Christum, ut
eos proinde copiosior merces maneat apud ipsum. Quid timidi estis, modicae fidei? Fidelis exstat sententia
irrefragabili veritate subnixa, quia nulla nocebit adversitas, si nulla dominetur iniquitas (In orat. seu collecta
Ecclesiae). Sed parum est nocere: etiam proderit, et copiosius proderit, dummodo sit justitia in intentione,
Christus in causa, apud quem patientia pauperum non peribit in finem. Ipsi gloria nunc, et semper, et in
saecula saeculorum. Amen.

12

