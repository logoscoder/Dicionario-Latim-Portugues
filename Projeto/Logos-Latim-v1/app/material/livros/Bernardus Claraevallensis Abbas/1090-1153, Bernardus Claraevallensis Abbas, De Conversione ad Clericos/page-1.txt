0833
S. BERNARDI ABBATIS
DE CONVERSIONE AD CLERICOS
SERMO SEU LIBER.

1

ADMONITIO.

0833 Varia est sequentis opusculi inscriptio. In prima ejus editione, scilicet Spirensi anni 1501,
inscribitur. «De conversione, ad Scholares libellus,» absque divisione capitum. In editis anni 1520, «De
conversione, ad Clericos sermo:» quem genuinum titulum existimamus. Sermonem vocat Bernardus ipse. n.
31: «Fatigavimus vos prolixitate sermonis.» etc. Quidam codices praeferunt, ad Clericos Parisienses.»
Exordium Cisterciense favet in libro septimo de Vita Bernardi, cap. 13. «Quadam praeterea vice, cum vir
Domini Bernardus causa exigente Parisius adesset, rogatu clericorum ingressus est de more scholas eorum:
quibus ostendens formam verae philosophiae, monebat eos attentius de mundi contemptu,» etc. Gaufridus
factum narrat in libro quinto de eadem Vita, n. 10: «Patrem sanctum, fines Parisiorum aliquando
peragrantem, ut ad ipsam diverteret civitatem episcopus Stephanus et caeteri omnes qui pariter aderant,
obnixe rogantes non poterant obtinere. Magno siquidem zelo, nisi causa gravis urgeret, conventus publicos
declinabat. Cumque vespere iter suum alias ordinasset, mane, ubi primum locutus est fratribus, dicere jubet
episcopo, quia Parisius ibimus, ut rogasti. Conveniente igitur clero admodum copioso, sicut semper ab eo
solebant expetere verbum Dei, continuo tres ex illis compuncti sunt, et conversi ab inanibus studiis ad verae
sapientiae cultum, abrenuntiantes saeculo, et Dei famulo inhaerentes,» etc. Gravis et patheticus est hic
sermo contra clericos, qui Ecclesiae dignitates ambiunt, et temere ad sacros Ordines accedunt. Capitulorum
distinctionem, qualis in editis ab anno 1520 adhibita est, retinuimus.
2

478 CAPUT PRIMUM. Quod nemo converti ad Dominum, nisi Dei voluntate praeventus et ejus
voce interius clamante, possit.

0833B
1. Ad audiendum, ut credimus, verbum Dei convenistis. Neque enim causa nobis alia vestrae hujus tam
avidae concursionis occurrit. Approbamus utique desiderium hoc, et laudabili studio congaudemus. Beati
enim qui audiunt verbum Dei, sed si custodiunt illud (Luc. XI, 28). Beati qui memores sunt 0834B
mandatorum ejus, sed ut faciant ea (Psal. CII, 18). Nimirum verba vitae aeternae habet, et venit hora (utinam
et nunc sic) quando mortui audient vocem ejus; et qui audierint, vivent (Joan. V. 25): siquidem vita in
voluntate ejus. Et si vultis scire, voluntas ojus conversio nostra. Denique ipsum audite. Nunquid voluntatis
meae est mors impii, dicit Dominus, et non magis ut convertatur et vivat (Ezech. XVIII, 23). Ex quibus
verbis evidenter agnoscimus, 0835A quoniam vera nobis vita non nisi in conversione est, nec aliter ad eam
patet ingressus, dicente item Domino: Nisi conversi fueritis, et efficiamini sicut parvuli, non intrabitis in
regnum coelorum (Matth. XVIII, 3). Merito sane parvuli soli intrant; nam puer parvulus minat eos, qui in hoc
ipsum natus et datus est nobis. Quaero igitur vocem quam audiant mortui, et cum audierint vivant: forte enim
et mortuis evangelizare necesse est. Et occurrit interim verbum breve, sed plenum, quod os Domini locutum
est, ut propheta testatur: Dixisti, ait loquens sine dubio ad Dominum Deum suum, Convertimini, filii
hominum (Psal. LXXXIX, 3). Nec immerito sane a filiis hominum videtur exigenda conversio, peccatoribus
utique necessaria. Nam supernis spiritibus ea magis 0835B quae rectos decet indicta laudatio est, eodem
propheta psallente: Lauda Deum tuum, Sion (Psal. CXLVII, 12).
2. Caeterum quod ait, dixisti, meo quidem judicio non negligenter praetereundum est, nec simpliciter
audiendum. Quis enim humanis comparare audeat dictis quod dixisse dicitur Deus? Vivus profecto est sermo
Dei et efficax (Hebr. IV, 12); et vox ejus in magnificentia et virtute (Psal. XXVIII, 4). Denique ipse dixit, et
facta sunt (Psal. CXLVIII, 5). Dixit: Fiat lux, et facta est lux (Gen. I, 3). Dixit: Convertimini filii hominum,
et conversi sunt. Ita plane conversio animarum opus divinae vocis est, non humanae. Simon Joannis, piscator
hominum in hoc ipsum vocatus et constitutus a Domino, incassum tamen et 0835C ipse laborans tota nocte
nil capiet, donec in verbo Domini rete jactans, concludere possit multitudinem copiosam. Utinam jactemus et
nos hodie in hoc verbo rete verbi, et experiamur quod scriptum est: Ecce dabit voci suae vocem virtutis (Psal.
LXVII, 34). Si mendacium loquimur, id plane de proprio est. Sed et tunc forsitan nostra judicabitur vox esse,
et non Domini, si quaeramus quae nostra sunt, non quae Jesu Christi. Caeterum etsi loquimur justitiam Dei,
et gloriam Dei quaerimus, effectum tamen ab eo solo sperare, ab eo postulare necesse est, ut voci suae vocem
virtutis accommodet. Ad hanc ergo interiorem vocem aures cordis erigi admonemus, ut loquentem Deum
intus audire, quam foris hominem studeatis. Illa enim vox magnificentiae et virtutis, 0835D deserta
concutiens secreta discutiens, torporem excutiens animarum.
1

