cur tanta mari terraque a multis assumpta fatigatio? cur a finibus terrae evocati viri religiosi qui eum
accusarent, et pauperum Christi marsupia longi itineris expensis exhausta 0423C sunt? Non poterat
episcopari turpis infamisque persona (quod invitus dolensque loquor), nisi quae in illo horrebat Anglia,
Francia abominabatur, etiam Roma cognosceret? Quam melius in Romana curia causa ejus minime ventilata
fuisset et non tangeret vel sacra limina generalis atque horribilis fetor! Quam tolerabilius ignorasset
apostolica Sedes tam intolerabile malum, quam tolerat manifestum! Quid istud temeritatis fuit? Publice
infamatus, ante judicem accusatus, nec purgatus, imo et convictus, et sic consecratus est. Viderit qui huic
manum post ista imposuit, an magis exsecratus dicere debuerim. Non enim negabit sic se ista habere, non
negabit sic se ex litteris apostolicis ad se pro hoc ipso directis eadem comperisse. Dicat forte aliquis, 0423D
quia non est datum judicium, non fuisse convictum. Ego dico et confessum. Nam qui, ut judicium evaderet,
ultro elegit ad testimonium Willelmi decani confugere: illo sibi deficiente, quid nisi judicio suo a causa
decidit, ore proprio condemnatus?
3. Quae cum ita sint, videte, domine Pater, ne declinet cor vestrum in opus malitiae, quoniam, secundum
prophetam, declinantes in obligationem adducet Dominus cum operantibus iniquitatem (Psal. CXXIV, 5).
Alioquin quod consilium datis miseris abbatibus illis, quos ad accusandum eum vocatio 0424A apostolica
Romam traxit; sed et aliis quam pluribus ex illo episcopatu viris religiosis? sintne obedituri huic, et
sacramenta accepturi ab homine bis intruso, primo quidem per Regem, deinde per Legatum? Quippe qui
illum in sanctuarium Dei, contra jus et fas, contra mandatum summi Pontificis, in injuriam summae Sedis et
totius Romanae curiae, cum non potuit per ostium, fodit argenteo, ut aiunt, sarculo, unde impudenter intrusit.
Ante, nisi fallor, suis sedibus exsulabunt, quam dare acquiescant manus idolo huic, nisi vestra violenta
auctoritas obviarit. Caeterum quam sanctiori vestroque apostolatu digniori zelo gladium Phinees in
confusionem duorum tam turpiter fornicantium stringeretis, quam tot sanctos aut de suis fugere locis
permittitis, aut 0424B contra conscientias suas cogitis remanere?
36

EPISTOLA CCXXXVI. AD TOTAM CURIAM ROMANAM. Unde supra.

Dominis et patribus reverendis, episcopis et cardinalibus curiae, frater BERNARDUS Clarae-Vallis
vocatus abbas, salutem et nostras qualescunque orationes.
1. Omnibus scribendum fuit de eo quod spectat ad omnes. Nec vereor ne forte praesumptionis arguar,
quippe qui, licet omnium minimus, tamen 231 Romanae curiae injuriam a me non judico alienam. Urimur
assidue, dico vobis, urimur graviter nimis, ita ut nos taedeat etiam vivere. In domo Dei videmus horrenda. Et,
quia corrigere nos non possumus, 0424C saltem suggerimus his ad quos spectat. Si quidem emendaverint,
bene; sin autem, nos animas nostras liberavimus: vos excusationem non habebitis de peccato. Non ignoratis
prolatam esse sententiam a domino papa bonae memoriae Innocentio, cum vestro et Romanae curiae generali
assensu, irritam esse Willelmi Eboracensis electionem, imo intrusionem, nisi Willelmus alter, tunc decanus,
quod objectum ei fuerat, propriae manus juramento repelleret. Nec vos latuit quam plena esset sententia, non
judicii, sed misericordiae: nimirum cum hoc Willelmus ipse quaesisset. Sed utinam vel ipsa stet, et quod
adversus eam factum est, stare non possit. Quid enim? Non juravit ille, et iste in cathedra 0424D pestilentiae
sedet. Quis tribuat ut adversus fornicationem hanc Phinees cum pugione procedat, aut vivat in sede sua
Petrus, qui spiritu labiorum suorum interficiat impios? Multi clamant ad vos in toto corde suo, ut sacrilegium
hoc digna animadversione vindicare studeatis. Alioquin, dico vobis, scandalum magnum nimis erit in
Ecclesia Dei: et timeo ne Romanae Sedis auctoritas gravem admodum jacturam et detrimentum grande
suscipiat, nisi in eum qui pervertit generalem ejus sententiam vindicta processerit, et taliter, ut caeteri metum
habeant.
0425A 2. Quid enim de eo dicam, quod occultas et vere tenebrosas litteras habuisse se gloriatur Willelmus
ille? utinam a principibus tenebrarum, non a principibus Apostolorum. Et ecce audierunt filii
incircumcisorum: subsannant Romanam curiam, a qua post datam tam manifestam sententiam, furtim datas
esse aiunt contrarias litteras. Quid dicam vobis? Si non vos urit scandalum grave, quo scandalizantur non
pusilli, sed magni et perfecti viri; si non compatimini pauperibus abbatibus, quos a finibus terrae vocatio
apostolica Romam traxit; si non miseremini magnis et religiosis monasteriis, quibus omnino sub incubatore
illo destructio imminet; si (quod primum dicere debui) zelus domus Dei non comedit vos: numquid usque
adeo inimici hominis 0425B versutia praevalebit, ut proprium quoque contemptum, et infamiam hanc
pessimam Ecclesiae principes aequanimiter ferant? Quid enim si sacrilegam homo ille consecrationem
recepit? Profecto longo gloriosius erit jam elevatum dejicere Simonem, quam prohibere conantem. Alioquin
quid facietis religiosis viris, qui omnino non inveniunt, salva conscientia, vel ipsa communia Sacramenta de
leprosa manu suscipere! Ante, ni fallor, eligent fugere, quam dare manus morti; et exsulare prius, quam vesci
idolothytis. Quod si contra conscientias suas coegerit eos Romana curia curvare genua ante Baal, videat Deus
et judicet: videat curia illa coelestis, in qua nulla poterit ambitione subverti judicium. In fine omnium
obsecrat vos puer vester per viscera 0425C misericordiae Dei nostri, si quis in vobis est zelus Dei,
miseremini Ecclesiae sanctae, saltem vos amici ejus; et quantum potestis, date operam, ne tam detestabili
facto detur assensus.
24

