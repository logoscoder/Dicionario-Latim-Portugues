tempore jurgia concitat (Prov. VI, 13, 14). Et, o pessimi angeli et 0409D a Deo projecti pravum et pertinax
consilium! qui nolens se solum aeternae paci periisse, socios sibi suae perditionis undecunque acquirit: et, ut
gloriosiore palma laetetur, cedros vel abietes paradisi Dei, cujus ipse olim colonus exstitit, violento nequitiae
suae impulsu subruere conatur. Dolet sibi periisse haeresum palmam, qua priscis temporibus Ecclesiam Dei
scindere consueverat: et, videns se fidem nullo jam pacto laedere posse, Spiritu Dei eadem fide replente
orbem terrarum, ad charitatis mutuae laesionem totum conatum convertit. Nam quia, ut infideles sint,
hominibus christianis jam persuadere non potest; toto conamine, ne se invicem diligant, elaborat. Jam Arii,
jam Sabellii, jam Novati, jam Donati, jam Pelagii, jam antiquioris horum exsecrandi 0410A Manichaei secta
periit; jam innumerabilium haereticorum nebulae lucem fidei obumbrantes, Dei flante spiritu, evanuerunt, et
meram nobis diem, omni remota caligine, reliquerunt: sed his succedens africus turbo, omnia subito turbare
contendit; et quia fidem praevaluisse cognoscit, laesione charitatis pristina damna recompensare molitur.
21. Sed ut, deploratione omissa, ad ea quae coeperam stilum reducam: cur tibi, o albe monache, nigredo
fratris tui, non mentis, sed vestis, exsecranda videtur? Cur tibi, o niger monache, albedo fratris tui, non
mentis, sed vestis, admiranda creditur? Nonne uterque vestrum de ovibus Pastoris illius est, qui dicit: Oves
meae vocem meam audiunt, et ego Dominus agnosco eas, et sequuntur me: et ego 0410B vitam aeternam do
eis, et non peribunt in aeternum, neque rapiet eas quisquam de manu mea? (Joan. X, 27, 28.) Et quis
unquam pastor, non dicam Deus, sed vel homo, de velleribus ovium suarum discoloribus disputavit? quis
unquam causatus est? quis unquam magis albas, quam nigras; nigras, quam albas, suas esse oves judicavit?
quis unquam non utrum nigrae vel albae, sed utrum nigrae vel albae de eodem suo grege essent, attendit? Et,
o malitia hominum! et, o innocentia pecudum! o constans in sua origine creata in brutis animalibus
substantia! o perversa in rationali animante natura! quis unquam albus aries nigrum dedignatus est? quae
unquam ovis nigra albam detestata est? Nonne communiter, nonne pacifice, nonne omnino tranquille, 0410C
sine omni multiplicis coloris quaestione, absque omni inquietudine, caulas pastorales replent? Et quidem
aliquando aries arietem cornibus impetit, ovis ovem crebris pulsibus tundit: sed hos vel has non varietas
coloris ad pugnam excitat, sed innata cunctis animalibus ac modo quolibet ira excita provocat. At nunc, ut
video, stolidior pecude homo, in honore positus non intelligit: et, quod magis deflendum 221 est, monachus
homo a charitatis unitate vario variatus colore sese disjungit. Noli, noli, oro te, frater, si ovis Christi esse
cupis, vario de vellere causari: quia nullum de ovili suo Pastor ille projicit, nisi quem non coloris varietas,
sed fidei vel charitatis laesio ab ovium suarum grege secernit. 0410D Non, inquam, secernit quempiam ab
ovili suo propter colorem, qui de tam semotis regionibus, de tam diversis religionibus, in uno christianae
fidei ovili Judaeum congregavit pariter et Gentilem.
22. Hoc fortassis docuit et patientia illius sancti patriarchae Jacob, qui decies a Laban immutatam
mercedem aequo animo tulit: et nihil differre inter album et nigrum, vel varium pecus, eodem boni pastoris
animo et cura multicolorem gregem pascendo monstravit (Gen. 30). Et cum dicat Apostolus: In Christo Jesu
neque circumcisio aliquid valet, neque praeputium, sed nova creatura (Gal. VI, 15); et alio loco, Ubi non est
Gentilis et Judaeus, circumcisio et praeputium, Barbarus et Scytha, servus et liber, sed omnia et in omnibus
Christus (Coloss. III, 0411A 11); quis puerilis animus in tantum desipere potuit, ut vel variarum vestium
colorem, vel diversum consuetudinum morem, servata nova creatura in Christo aliquid, quantum ad salutem
differre putaret? Quod si quantum ad salutem nil refert, cur varius vestium color monachos separat? cur
schisma generat? cur animos dividit? cur charitatem laedit? Non est, non est causa aliqua, non ratio ulla, non
dico audiendi, non dico dividendi, sed nec grunniendi in istis. Habes tu idoneum defensorem albedinis tuae,
simplicem, ut supra dixi, oculum conscientiae tuae: quo, ne longo temporis usu niger inductus, putaret
nonnisi sub atro colore suo monachum esse posse, albam cucullam et tunicam induisti; et quia sub nigrorum
habitu innumerabiles 0411B hujus Ordinis tepefactos a proposito cernebas, ad majorem et novum monasticae
religionis fervorem hoc hactenus inusitato vestium candore excitare arte laudabili voluisti. Habes et tu non
dissimiliter probabilem auctorem nigredinis tuae, longissimum a patribus traditum consuetudinis morem: quo
tutior tibi videris sequendo vetera, quam adinveniendo nova. Habes uterque utriusque coloris tui
inexpugnabilem propugnatricem ipsius communis Regulae vocem (Reg. S. Benedicti, cap. 55); quae
praecipit ut de vestium colore aut grossitudine non causentur monachi, sed illius coloris aut qualitatis
vestibus utantur, quae in provincia qua habitant vel facilius inveniri vel levius comparari potuerint. Tutatur
ergo albedinem tuam ratio supradicta, vel fortasse 0411C major, quam nondum novi, aliqua: tuetur et
nigredinem tuam paterna auctoritas, quae omni rationi aequipollet, et quam inferiorem judicari ab aliquo
sanum sapiente non decet.
23. Et cujus patris exemplum ad hoc asserendum afferre potero? Et quem majorem magno Martino
reperire valebo? Ille, inquam, ille magnus Martinus monachus et episcopus, nigrarum colorem vestium suis
vestibus dedicavit, de qua re sic in ejus Vita legitur: «Quem cum nigro ac pendulo pallio circumtectum
contigua de latere jumenta vidissent, paululum in partem alteram pavefacta cesserunt.» Quod vero monachus
fuerit, monasterium quod non longe ab oppido Pictaviensi, monasterium quod Mediolani, monasterium quod
sibi Turonis 0411D construxit, testantur. Ecce monachus Martinus, ecce nigris vestibus contectus Martinus.
Sed quid et de his Hieronymus in epistola ad Nepotianum missa scribit? «Vestes,» ait, «pullas aeque ut
18

