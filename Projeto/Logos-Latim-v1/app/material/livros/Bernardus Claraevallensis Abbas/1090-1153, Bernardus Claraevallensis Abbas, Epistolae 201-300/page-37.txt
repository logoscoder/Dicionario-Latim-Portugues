ipsam observaret, abbas Sancti-Foillani abstineret ab interdicto. Discedens autem nec illam tenuit, sed
domum, quam et judicii sententia, et compositiones omnes diruendam esse definierant, ita ut semel etiam
diruta jam fuisset, atque interim contra conventionem et judicium reaedificata; hanc, inquam, et tenuit, et
tenet, et alteram quoque superaedificavit. Quidni exsequeretur episcopus mandatum apostolicum, quod
acceperat de promulganda sententia interdicti, praesertim addita praevaricatione? Ego tamen sperans tandem
aliquando vincere in bono malum, eamdem sententiam differri feci usque ad octavas Epiphaniae, si forte
interim vir ille recogitaret, ut vel formam judicii exsequeretur, vel compositionem aliquam observaret. Atque
utinam 0458B sic contingat, et faciat Deus pacis, ut requiescat super illum pax nostra!
10. Cum haec ita se habeant, non est quod de nobis queri debeatis: cum justius nos de vobis, ut apparet,
queri possimus. Reliquum est ut diligentes vos diligatis, praesertim solliciti servare unitatem spiritus in
vinculo pacis: illo, inquam, vinculo, quod inter nos et vos causa pacis charitatisque firmatum est, utiliter
quidem, et non minus forsitan vobis quam nobis. Si rumpendum decernitis, non expedit quidem, sed nec
licere ullatenus puto. Nempe ubi communis est causa, personae reatus praejudicare non deberet, etsi vera
essent quae in nos dicitis. Ego autem, fratres, quidquid faciatis, decrevi semper 0458C diligere vos, etiam
non dilectus. Occasiones quaerat, qui vult recedere ab amico: mihi studii est, et erit, nec cuiquam amicorum
justam in me discessionis causam dare, nec scrutari in alio: quod hoc quidem fictae, illud vero neglectae
amicitiae sit. Et quia secundum prophetam glutino bonum est (Isa. XLI, 7); solvere, vel potius abrumpere vos
poteritis, sed non me. Adhaerebo vobis, etsi nolitis: adhaerebo, etsi nolim ipse. Olim me alligavi forti
vinculo, charitate non ficta, illa quae nunquam excidit. Cum turbatis ero pacificus, conturbantibus quoque
dabo locum irae, ne diabolo dem. Vincar jurgiis, vincam obsequiis. Invitis praestabo, ingratis adjiciam,
honorabo et contemnentes me. Et nunc tristis est anima 0458D mea quod quacunque occasione offenderim
vos; eritque tristis, usquedum vestra indulgentia relevetur. Si tardaveritis, ibo, et excubabo pro foribus;
perseverabo pulsans, instabo opportune, importune, donec vel merear, vel extorqueam benedictionem. Plus
quam medium hiemis transiit jam, et tunicam nostram [id est charitatem] usque adhuc frustratus exspecto.
54
254 EPISTOLA CCLIV. AD ABBATEM GUARINUM ALPENSEM. Laudat in sene abbate
studium reformandi Ordinis. Temporis brevitatem non obsistere studio perfectionis. In vita spirituali
semper proficiendum, nunquam standum.
0459A
Reverendo Patri, et omni veneratione digno, domno abbati Alpensi GUARINO, et universis ejusdem loci
fratribus, frater BERNARDUS, vestrae sanctitatis servus, de bono in melius semper proficere.
1. Revera nunc in te, Pater, experior quod in sacris Litteris legisse me memini: Cum consummatus fuerit
homo, tunc incipit (Eccli. XVIII, 6). Jam seni requies, jam corona debebatur emerito: et ecce 0459B tanquam
novus in Christo miles, nova iterum tibi excitas bella, provocas adversarium; et rem fortium praesumis fessus
senex, dum ad iterandum certamen, antiquum hostem, etiam quodammodo invitum compellis. Enimvero dum
praeter morem tuum, tuorumque praedecessorum traditiones, divinitus inspiratus ecclesias et ecclesiastica
beneficia relinquis; synagogas Satanae, id est cellulas extra coenobium, in quibus tres, vel quatuor fratres
sine ordine, sine disciplina habitare solent, destruis; feminas a monasterio arces, caeterisque pietatis ac
disciplinae bonis studiosius invigilas solito: quid aliud primus et maximus ille peccator, nisi videbit et
irascetur, dentibus suis fremet 0459C et tabescet? Sed quae cura? E contra tu in ejus confusione et tua
consolatione cantabis Deo tuo: Qui timent te, videbunt me et laetabuntur, quia in verba tua supersperavi
(Psal. CXVIII, 74). Nec timendum quod succumbat hosti, qui nec cedit aetati. Vincit annos animus, et
frigente jam corpore fervet sanctum in corde desiderium; artubusque fatiscentibus, durat tamen incolumis
propositi vigor, nec sentit rugosae carnis infirma spiritus promptus. Nec mirum. Utquid enim metuat veterani
domicilii ruinas, qui fabricam spiritualem videt in dies in sublime consurgere, proficere in aeternitatem?
Certus namque est, si terrestris domus ista dissolvitur, quod aedificationem habet ex Deo, domum non manu
factam, aeternam in coelis (II Cor. V, 1).
0459D 2. Sed dicet aliquis: Quid si morte praeventus fuerit homo, necdum videlicet spirituali aedificio
consummato? Perfectus quippe non habet quo proficiat: et qui proficit, eo ipso quo proficit, perfectus non
esse convincitur. Est quod securi de illo plena fide respondeamus. Dicemus nempe: Consummatus 0460A in
brevi, explevit tempora multa (Sap. IV, 13). Bene multa, qui universa complectitur. Quomodo enim non
explevit omnia tempora, qui transiit ad aeternitatem? Quanta sane tempora non longaevitate, sed
longanimitate; hoc est, non annorum serie, vel dierum numero, sed mentis devotione, et inexstinguibili
semper proficiendi desiderio percurrere potuit, tanta sibi in meritis non immerito vindicavit. Retinet quippe
virtute, quod amisit in tempore. Porro vera virtus finem nescit, tempore non clauditur. Unde est, illud:
Charitas nunquam excidit (I Cor. XIII, 8); et item: Patientia pauperum non peribit in finem (Psal. IX, 19); et:
Timor Domini sanctus permanet in saeculum saeculi (Psal. XVIII, 10). Nunquam justus arbitratur se
comprehendisse 0460B (Philipp. III, 13): nunquam dicit: Satis est, sed semper esurit sititque justitiam: ita ut
si semper viveret, semper, quantum in se est, justior esse contenderet, semper de bono in melius proficere
37

