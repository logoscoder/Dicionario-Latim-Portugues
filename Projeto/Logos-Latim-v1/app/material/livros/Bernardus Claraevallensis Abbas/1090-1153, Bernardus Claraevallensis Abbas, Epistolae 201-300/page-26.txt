filium. Qui post me venit, ante me factus est: sed non invideo, quia quod mihi deerat, in eo me habere
confido, qui non solum post me, sed etiam per me venit. Nam si 0428B dignaris, quodammodo per
Evangelium ego te genui. Quae est ergo spes nostra, et gaudium nostrum et corona gloriae? Nonne vos ante
Deum? Denique filius sapiens gloria est patris (Prov. X. 1). Amodo tamen non vocaberis filius, sed vocabitur
tibi nomen novum, quod os Domini nominavit (Isa. LXII, 2). Haec est mutatio dexterae Excelsi, et multi in
mutatione ista gaudebunt. Nam quemadmodum olim Abram in Abraham (Gen. XVII, 5). Jacob in Israel
(Gen. XXXII, 28); et, ut de tuis magis praedecessoribus tibi proponam, sicut Simon in Cepham (Joan. I, 42),
Saulus in Paulum (Act. XIII, 9): sic filius meus Bernardus in patrem meum Eugenium, laeta prorsus et utili,
ut speramus, translatione promotus est. 0428C Digitus Dei est iste, suscitans de pulvere egenum, et de
stercore erigens pauperem, ut sedeat cum principibus, et solium gloriae teneat.
2. Superest ut, facta hac mutatione tui, ipsa quoque quae tibi commissa est, Domini tui sponsa mutetur in
melius, et jam nequaquam Sarai, sed Sarra de caetero nominetur (Gen. XVII, 15). Intellige quae dico: dabit
enim tibi Dominus intellectum. Si amicus sponsi es, ne dixeris dilectam ejus. Principem meam; sed,
Principem: nil tuum in ea vindicans, nisi quod pro ea, si oportuerit, etiam 234 animam dare debes. Si
Christus te misit, aestimabis te non ministrari, sed ministrare venisse: et ministrare non solum substantiam,
sed ipsam quoque animam, sicut praefatus sum. Verus successor Pauli 0428D dicet cum Paulo: Non quia
dominamur fidei vestrae, sed adjutores sumus gaudii vestri (II Cor. I, 23). Petri haeres audiet Petrum
dicentem: Neque ut dominantes in clerum, sed forma facti gregis (I Petr. V, 3). Sic enim jam non ancilla, sed
libera etiam et formosa speciosissimi sponsi per te in desideratos adsciscetur amplexus. Alioquin per quem
alium haec tam debita libertas sperabitur, si et tu (quod absit) in Christi haereditate quaeras quae tua sunt, qui
jam et ante didiceras, non dico tua non retinere, sed nec tuus esse?
0429A 3. Ergo fiduciam talem habens in te, qualem in nullo praedecessorum tuorum a multis retro
temporibus visa est habuisse, exsultat merito ubique et gloriatur in Domino omnis Ecclesia sanctorum: sed
specialiter illa, cujus uterus te portavit, et cujus ubera tu suxisti. Quid ergo? Nonne et mihi licet gaudere cum
gaudentibus? nunquid non ero unus de numero laetantium? Exsultavi, fateor, sed cum tremore: exsultavi, sed
in ipso exsultationis meae articulo timor et tremor venerunt super me. Ego enim etsi nomen patris deposui,
sed non timorem, sed non anxietatem, postremo nec affectum, nec viscera patris. Considero gradum, et
casum vereor: considero fastigium dignitatis, et intueor faciem abyssi jacentis deorsum. Attendo 0429B
celsitudinem honoris, et e vicino periculum reformido, pro eo quod scriptum est: Homo cum in honore esset,
non intellexit (Psal. XLVIII, 13, 21) Quod quidem ad causam magis, quam ad tempus arbitror esse
referendum: ut sic intelligatur dictum, cum in honore esset, non intellexit, ac si diceretur, Honor absorbuit
intellectum.
4. Et quidem elegeras abjectus esse in domo Dei tui, et recumbere in novissimo loco in convivio ejus; sed
placuit dicere ei qui te invitavit: Amice, ascende superius (Luc. XIV, 10). Itaque ascendisti in altum; noli
altum sapere, sed time, ne forte contingat sero miserabilem illam emittere vocem: A facie irae et
indignationis tuae, elevans allisisti me 0429C (Psal. CI, 11). Altiorem quippe locum sortitus es, sed non
tutiorem; sublimiorem, non securiorem. Terribilis prorsus, terribilis est locus iste. Locus, inquam, in quo stas,
terra sancta est; locus Petri est, locus Principis Apostolorum, ubi steterunt pedes ejus. Locus illius est, quem
constituit Dominus dominum domus suae, et principem omnis possessionis suae. Si forte declinaveris a via
Domini, sepultus est in eodem loco, ut sit tibi contra te in testimonium. Merito tali pastori, tali nutritio
commissa est Ecclesia, cum adhuc tenera, cum adhuc in cunabulis esset; cujus edocta magisterio et exemplo
educata, omnia terrena calcaret: utpote qui excusserat manus suas ab omni munere, qui dicebat de corde suo
et conscientia bona: Argentum 0429D et aurum non est mihi (Act. III, 6). Haec hactenus.
5. Caeterum causa, quare ante tempus scripserim vobis, haec est. Wintoniensis episcopus et Eboracensis
archiepiscopus non gradiuntur uno spiritu cum Cantuariensi archiepiscopo: sed incedunt sibi ex adverso, et
haec vetus est de legatione querela. 0430A Verumtamen quis est ille, et qui sunt illi? Nonne Eboracensis ipse
est, cui te praesente, cum adhuc esses quasi unus ex nobis, fratres tui restiterunt in faciem, eo quod
reprehensibilis erat? Sed speravit in multitudine divitiarum suarum, et praevaluit in vanitate sua. Certum est
tamen quod non intravit per ostium in ovile ovium, sed ascendit aliunde. Si pastor fuisset, diligendus erat; si
mercenarius, tolerandus: nunc autem cavendus et repellendus, utpote fur et 235 latro. Quid dicam de domino
Wintoniensi? Opera quae ipse facit, testimonium perhibent de eo. Porro archiepiscopus Cantuariensis, cui
adversantur, vir religiosus est, et suaveolentis opinionis. Pro ipso petimus, ut respondeat ei justitia sua.
Verum illorum iniquitas super 0430B eos, ut sit sicut scriptum est: Justitia justi super eum erit, et impietas
impii erit super eum (Ezech. XVIII, 20). Cum acceperis tempus, secundum opera manuum illorum retribues
illis, ut sciant prophetam esse in Israel.
6. Quis mihi det, antequam moriar, videre Ecclesiam Dei, sicut in diebus antiquis; quando apostoli
laxabant retia in capturam, non in capturam argenti vel auri, sed in capturam animarum? Quam cupio illius te
haereditare vocem, cujus adeptus es sedem! Pecunia, inquit, tua tecum sit in perditionem (Act. VIII, 20). O
vox tonitrui! o vox magnificentiae et virtutis! ad cujus terrorem confundantur et convertantur retrorsum
omnes qui 0430C oderunt Sion! Hoc vehementer exspectat et omnino expetit a te mater tua; hoc filii matris
26

