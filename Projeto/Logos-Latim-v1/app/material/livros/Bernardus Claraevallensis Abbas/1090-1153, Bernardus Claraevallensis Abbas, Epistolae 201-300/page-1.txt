1
EPISTOLA CCI. AD BALDUINUM ABBATEM REATINI MONASTERII. Hortatur ut
strenue incumbat officio suo: huc vero requirit verbum praedicationis, exemplum operis, et praecipue
studium orationis.
1. Epistola quam misisti, affectum tuum redolet, 0369B movet meum. Et doleo quod prout moveor non
possum rescribere. Nec immoror in excusandis excusationibus, sciens quod scienti me loquor. Nosti, inquam,
sub qua sarcina gemo: et gemitus meus a te non est absconditus. Tu vero pro schedulae brevitate affectum
non aestimes, quem nulla sui prolixitate explicare posset oratio. Et malitia quidem occupationum potest
facere ut paucis scribam, sed non ut parum diligam. Actum sane excludat, vel impediat actus: sed numquid
affectum? Sicut mater unicum amat filium, ita te diligebam, haerentem lateri meo, placentem cordi meo.
Diligam et absentem, ne solatium meum ex te, et non te videar dilexisse. Eras perneccessarius mihi. Atque
hinc vel maxime claret quam sincere te diligam. Hodie 0369C nempe non te caruissem, si quaesissem quae
mea sunt. Nunc autem vides quod, spretis utilitatibus meis, tuis compendiis non invidi, ponens te utique ibi,
unde aliquando transponaris super omnia bona Domini tui.
2. Tu autem cura inveniri fidelis servus et prudens, conservis tuis coeleste triticum communicare absque
invidia, et absque desidia erogare; et noli frustra assumere excusationem, quasi de tui novitate aut de
imperitia, quod putas forte, vel simulas. Nam nec sterilis verecundia grata est, nec humilitas praeter veritatem
laudabilis. Officium ergo tuum attende. Pelle pudorem consideratione officii, age ut magister. Novus es, sed
debitor: et ex tunc te noveris debitorem, 0369D ex quo te alligasti. Numquid novitas excusabit apud
creditorem [al. conditorem] damna lucrorum? Numquid prima tempora vacua praeterire patitur fenerator?
Sed non sum, inquies, ad ista sufficiens. Quasi vero devotio tua accepta non sit ex eo quod habes, non ex eo
quod non habes. De solo tibi credito talento respondere tibi para, 193 securus de reliquo. Si multum
accepisti, da multum. 0370A Quod si modicum est, et id tribue. Etenim qui in modico fidelis non est, nec in
maximo. Totum da, quia totum repetendus es usque ad novissimum quadrantem: sed sane quod habes, non
quod non habes.
3. Memento etiam voci tuae dare vocem virtutis. Quid illud, inquis? Ut opera tua verbis concinant, imo
verba operibus, ut cures videlicet prius facere quam docere. Pulcherrimus ordo est et saluberrimus, ut onus
quod portandum imponis, tu portes prior; et ex te discas qualiter oporteat aliis moderari. Alioquin
subsannabit te sapiens, utpote pigrum illum, cui labor sit manum porrigere ad os (Prov. XXVI, 15): arguet te
et Apostolus dicens; Tu qui alios doces, teipsum non doces (Rom. II, 21). Sed et notaberis 0370B vitio
Pharisaeorum, qui alligant onera gravia et importabilia, et imponunt ea in humeros hominum, digito autem
suo nolunt ea movere (Matth. XXIII, 4). Sermo quidem vivus et efficax, exemplum est operis, facile faciens
suadibile quod dicitur, dum monstrat factibile quod suadetur. Ergo in his duobus mandatis, verbi scilicet
atque exempli, summam tui officii ad conscientiae securitatem pendere intellige. Tu tamen, si sapis, junges et
tertium, studium videlicet orationis, ad complementum utique trinae illius repetitionis in Evangelio de
pascendis ovibus (Joan. XXI, 15-17). In hoc noveris illius trinitatis sacramentum in nullo frustratum a te, si
pascas verbo, pascas exemplo, pascas et sanctarum fructu orationum. Manent itaque tria haec: verbum,
exemplum, 0370C oratio: major autem his est oratio. Nam etsi, ut dictum est, vocis virtus sit opus; et operi
tamen et voci gratiam efficaciamque promeretur oratio. Heu avellor, abripior! non licet ultra. Illud tamen
breviter admonitus sis, ut, quam citius poteris, gravi me cures solvere cura; et quid sibi vult, quod inter alia
questus es, vulnus a quo non sperabas te pertulisse, non negligas manifestius aperire: id enim anxie me
sollicitat.
2

EPISTOLA CCII. AD CLERUM SENONENSEM. Electionem novi Praesulis non inconsulte
et praecipitanter instituendam.

Destituti benedicto pastore vestro, opus est, 0370D charissimi, ut de substituendo alio sollicite satagatis.
Sed sane id non praecipitanter agendum, non tumultuose aut inconsulte, ne forte vacuetur quod praeter
rationem et ordinem praesumetur et vos intrare incipiatis circuitum quorumdam qui in circuitu vestro sunt.
De vicinis, si placet, Ecclesiis sumite experimentum; et illarum vexatio det intellectum auditui in causa
praesenti. Grandis quippe res 0371A est in manibus, nobili Senonensi Ecclesiae instaurare pastorem. Grandis
prorsus, nec sine grandi adorienda consilio. Exspectandum proinde suffraganeorum consilium episcoporum,
exspectandus assensus Religiosorum qui sunt in episcopatu, atque in commune tractandum commune
negotium. Alioquin, dilectissimi, moleste, credite, intuebimur tribulationem Ecclesiae vestrae, moleste
vestram ipsorum confusionem. Quod utrumque continget facile, si illud contingat effici, quod oporteat
revocari. Ergo indicatur jejunium, convocentur episcopi, Religiosi adsciscantur: nec sua (quod absit!)
solemnitate fraudetur tanti sacerdotis rite celebranda electio, Aderit, ut confidimus, Spiritus sanctus votis
vestris, et honor erit vobis 194 honorificantibus 0371B ministerium vestrum, dum pari voto et consilio
studueritis quod gloria sit Dei, et salus populi.

1

