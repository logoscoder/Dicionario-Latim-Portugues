commonere Romanos, si forte audiant, et quiescant. Quis scit si convertantur ad precem pauperis, qui non
cedunt potentium minis, non omni armaturae fortium? Nonne quondam in Babylone, ad vocem pueri junioris
unius, omnis ille populus, qui a sensibus iniquis judicibus seductus fuerat, reversus est ad judicium, et sic
servatus est sanguis innoxius in die illa (Dan. XIII)? Ita nunc quoque, etsi adolescentulus sum ego et
contemptus (adolescentulus dico, non annorum paucitate, sed meritorum), potens est tamen Deus dare etiam
voci meae vocem virtutis, 0438C per quam fiat ut et is populus, quem nihilominus constat esse seductum, ad
judicium revertatur. Mea ergo defensio ad eos qui mihi hinc forte succensendum indignandumve putaverint,
haec sit.
2. Si neque hoc satis est, etiam istud adjicio. Communis est causa, et non est distinctio pusilli et magni.
Dolor nempe in capite est, ac per hoc minime alienus ne a minimis quidem vel extremis quibusque corporis
partibus. Nec a me ergo. Pervenit profecto usque ad me, quamvis omnium minimum, dolor maximus iste,
quia maximus est; et quia cum sit capitis, non potest non esse et corporis, cujus membrum sum ego.
Numquid non dolente capite clamat lingua pro omnibus corporis membris, in capite se dolere, et omnia per
ipsam suum 0438D caput, suumque capitis fatentur incommodum? Dimittite proinde, quaeso, dimittite, ut
plangam paululum apud vos dolorem meum; nec meum tantum, sed et totius Ecclesiae. Nonne ipsius vox est
hodie per universum mundum: Caput meum doleo, caput meum doleo? Quis namque vel novissimus
Christianorum in toto sit orbe, qui non glorietur hoc capite, quod ambo illi gloriosi principes terrae, alter
amisso, alter submisso in cruce capite, suo triumpho exstulerunt, suo sanguine ornaverunt? 0439A Ad
omnem itaque 241 spectat Christianum injuria Apostolorum, et sicut in omnem terram exivit sonus eorum
(Psal. XVIII, 5), sic laesio eorumdem ab omnibus usquequaque sentitur, usquequaque plangitur et doletur.
3. Quid vobis visum est, o Romani, offendere principes mundi, vestros autem speciales patronos? Cur
Regem terrae, cur Dominum coeli, furore tam intolerabili, quam irrationabili in vos pariter provocatis, dum
sacram et apostolicam sedem, divinis regalibusque privilegiis singulariter sublimatam, ausu sacrilego
incessere, suoque minuere honore contenditis, quam vel soli contra omnes, si oportuisset, defendere
debuistis? Sic fatui Romani; non judicantes, neque quod honestum est discernentes, 0439B caput vestrum
atque omnium, quod in vobis est, deturpatis, pro quo magis nec vestris ipsis cervicibus parcendum a vobis
foret, si necessitas exegisset? Patres vestri Urbi orbem subjugaverunt: vos Urbem properatis orbi facere
fabulam. En Petri haeres Petri sede et urbe a vobis expulsus est: en rebus et domibus suis, vestris manibus
spoliati sunt cardinales atque episcopi ministri Domini. O popule stulte et insipiens, o columba seducta non
habens cor! Nonne ille caput, et illi oculi tui erant? Quid ergo nunc Roma, nisi sine capite truncum corpus,
sine oculis frons effossa, facies tenebrosa? Aperi, gens misera, aperi oculos tuos, et vide desolationem tuam
jamjamque imminentem. Quomodo in brevi mutatus est color optimus (Thren. 0439C IV. 1), facta est quasi
vidua domina gentium, princeps provinciarum (Thren. I. 1)?
4. Verum initia malorum sunt haec: graviora timemus. Numquid non prope interitum es, si persistis?
Revertere, revertere, Sunamitis, revertere ad cor tuum: agnosce jam vel sero, quae, quanta, a quibus patiaris,
vel passa sis. Recordare qua causa, quo fine, per quos, et in quos usus, non longe ante hos dies cunctarum,
quae in te sunt, ecclesiarum omnis orantus et census profligatus est. Quidquid in altaribus et in altarium
vasis, quidquid in ipsis sacris imaginibus auri et argenti reperiri tunc potuit, manibus impiorum direptum et
asportatum est. Quid ex his omnibus tu 0439D in tuis nunc marsupiis invenis? Porro decor domus Domini
irrecuperabiliter periit. Et nunc quid tibi visum est iterare malitiam, innovare denuo super te dies malos?
Quid modo vel lucri amplioris, vel certioris spei arridet tibi? nisi quod in eo novissima tua cernuntur
incautiora prioribus, quod tunc quidem non solum multi de plebe, sed etiam de clero, et de principibus
nonnulli per orbem in schismate illo faverunt tibi: nunc vero sicut manus tuae contra omens, sic manus
omnium contra te. Mundus est a sanguine tuo mundus omnis, praeter te solam, et filios tuos qui in te sunt.
Vae ergo 0440A nunc tibi, popule miserande, et vae duplo quam ante, non ab exteris nationibus, non a
feritate barbarorum, non a millibus armatorum. Vae tantum a facie tuorum tibi; vae a domesticis et amicis, a
clade intestina, a cruciatu praecordiorum, a tortionibus viscerum.
5. Agnoscisne jam quia non omnes pacifici qui domestici, nec omnes amici qui videntur? Et si alias
noveramus, sed nunc per te manifestius edocemur omnem veritatem illius sermonis Domini, quem dixit:
Quoniam inimici hominis domestici ejus. (Mich. VII, 6, et Matth. X, 36). Vae fratri a fratre in medio tui, et
filiis a parentibus! vae non a gladiis, sed a labiis iniquis et a lingua dolosa! Usquequo male in malo vos
alterutrum confortatis, et 0440B gladiis labiorum invicem sternitis, invicem perditis, ut ab invicem
consumamini? Congregamini, oves dispersae, redite ad pascua, redite ad Pastorem et Episcopum animarum
vestrarum. Redite, praevaricatores, ad cor. Quod loquor, non quasi hostis convicians, sed quasi amicus
objurgans. Habet vera amicitia nonnunquam 242 objurgationem, adulationem nunquam.
6. Sed jungimus et obsecrationem. Obsecramus pro Christo, reconciliamini Deo, reconciliamini
principibus vestris, Petrum loquor et Paulum, quos utique in vicario et successore suo Eugenio suis sedibus et
aedibus effugastis. Reconciliamini, inquam, orbis principibus, ne forte incipiat pro eis pugnare orbis terrae
contra insensatos. An nescitis 0440C quia his offensis nihil omnino valetis, his propitiis nihil omnino timetis?
Non, inquam, non timebis sub horum tutela millia populi circumdantis te, urbs inclyta, civitas fortium.
30

