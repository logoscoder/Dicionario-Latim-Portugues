3

EPISTOLA CCIII. AD ATTONEM EPISCOPUM ET CLERUM TRECENSEM. Monet ut
Ansellum clericum Trecensem ab armis et conjugio revocent.

Legimus, Si erraverit quis ex vobis a veritate, et converterit quis eum, scire debet quoniam qui converti
fecerit peccatorem ab errore viae suae, salvabit animam ejus a morte, et operit multitudinem peccatorum
(Jac. V, 19, 20). Errat Ansellus noster, errat: cui dubium? Si dimittimus eum sic, non solus errabit. Quantos
trahet post se suo exemplo illustrissimus juvenis? Nec modo sequaces, sed et omnes qui poterunt eum
revocare, nec revocabunt, eodem errore 0371C judicamus involvi. Mundus ego sum a sanguine ejus. Et ei
praedixi per epistolam, et vobis nunc dico, quia rem illicitam praesumit. Nec clerici est pugnare armis
militaribus, nec subdiaconi uxorem ducere . Annuntiate peccatori opus ejus, ne ille in peccato suo moriatur,
sanguinem vero ejus de manu vestra requirat qui suo eum redemit sanguine pretioso. En de coelo clamat:
Virgo Israel corruit, et non est qui sublevet eam (Amos V, 2). Quousque in luto aurum jacet? Tollite
margaritam, tollite, levate 0372A splendidissimam atque pretiosissimam gemmam de sterquilinio: levate
eam, antequam porcorum, id est spurcorum spirituum, pedibus conculcetur, et jam non sit vas in honorem,
sed in contumeliam.
4

EPISTOLA CCIV. AD ABBATEM SANCTI-ALBINI Suum erga eum affectum aperit:
mutuum vero conspectum, si praesens vita non permittat, futurae reservari.

Etsi facie ignotus es mihi, sed non fama: nec parum aut vile quid tui gratulor me tenere munere illius. Nam
talis, fateor, per eam insinuatus es meo pectori, ut, licet in multis occupatum, ipsa tamen serenissima
recordatio tui, mi dilectissime frater [al. mi dulcissime frater], facile me plerumque ex 0372B omnibus
vindicet sibi, ita ut in ea libenter immorer et suaviter requiescam. Caeterum quo memoriam plus accepto, eo
avidius suspiro praesentiam Sed quando istud, aut si quando istud? Utique etsi non ante, profecto in civitate
Dei nostri: si tamen non habemus hic manentem civitatem, sed illam inquirimus. Ibi, ibi videbimus nos, et
gaudebit cor nostrum. Interim vero delectabor et laetabor nihilominus in his quae dicta sunt mihi, sperans et
exspectans quod reliquum est de visione corporali in die Domini, ut gaudium meum plenum sit. Adde,
obsecro, ad ea bona quae abs te et de te nobis assidue veniunt, tuas tuorumque pro nobis orationes, pater
charissime et desideratissime.
5

EPISTOLA CCV. AD EPISCOPUM ROFFENSEM. Durius se litteris ejus, sed citra culpam,
perstringi.

0372C
Dure scribitis non merenti. Quid peccavi? Si monui magistrum Robertum Pullum aliquantum 195 tempus
facere Parisiis, ob sanam doctrinam quae apud illum esse dignoscitur; id putavi necessarium, et adhuc puto.
Si rogavi Sublimitatem vestram ut permitteretis, etiam nunc idipsum rogarem, nisi eam de priori prece
indignatam sensissem. Si dixi hominem fultum gratia amicorum, quorum in curia 0373A non minima
auctoritas est; id dixi, quod vobis formidavi, et adhuc formido. Nam quod post appellationem factam
extendistis manum (ut accepimus) ad res appellantis, nec laudavi, nec laudo. Verumtamen voluntati vestrae
in aliquo contradicere nec consului ei nec consulo. De caetero vestri sumus, coronam vestram suscipere, et
colere semper digna et debita veneratione parati. Hujus testimonio conscientiae audemus adhuc ad vos, prece
duntaxat atque consilio, ut magister Robertus cum integritate gratiae vestrae per aliquantum tempus possit
Parisius demorari. Retribuat vobis Dominus in vita aeterna, quod viscera nostra refovistis: filios nostros
loquor, quos misimus in Hiberniam.
6

EPISTOLA CCVI. AD REGINAM JEROSOLYMORUM. Commendat quemdam
consanguineum suum, et paucis monet Reginam ita vivere, ut regnet perpetuo.

0373B
Audierunt homines quod locum gratiae habeam apud vos et multi profecturi Jerosolymam petunt se
vestrae Excellentiae per me commendari. Ex quibus est iste juvenis consanguineus meus, juvenis, ut aiunt,
strenuus in armis, suavis in moribus. Et gaudeo quod ad tempus elegit militare Deo magis quam saeculo.
Itaque facite morem vestrum, et bene sit huic propter me; sicut caeteris omnibus propinquis meis fuit, qui per
me vobis innotescere potuerunt. De caetero cavete ne voluptas carnis et gloria temporalis impediant vobis
iter regni coelestis. Nam quid prodest paucis diebus regnare super terram, 0373C et regno coelorum aeterno
privari? Sed confido in Domino quod melius facietis: et si verum est testimonium quod de vobis perhibet
charissimus avunculus meus Andreas, cui multum credimus, et hic et in aeternum Deo miserante regnabitis.
Peregrinis, egenis, et maxime inclusis curam impendite: quia talibus hostiis promeretur Deus. Scribite nobis
frequentius: quia et vobis non oberit, et nobis proderit, si esse vestrum, et bona studia plenius certiusque
noverimus.

2

