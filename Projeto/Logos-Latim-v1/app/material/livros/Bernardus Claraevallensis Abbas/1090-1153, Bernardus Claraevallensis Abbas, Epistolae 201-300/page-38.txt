totis viribus conaretur. Non enim ad annum vel ad tempus, instar mercenarii, sed in aeternum divino se
mancipat famulatui. Audi denique vocem justi: In aeternum non obliviscar justificationes tuas, quia in ipsis
vivificasti me; et 255 rursum: Inclinavi cor meum ad faciendas justificationes tuas in aeternum (Psal.
CXVIII, 93, 112). Non igitur ad tempus. Proinde justitia ejus manet, non aliquanto tempore, sed in saeculum
saeculi (Psal. CXI, 3). Sempiterna itaque justi esuries sempiternam meretur refectionem: et licet in brevi
consummetur 0460C pro tempore, judicatur tamen explesse tempora multa pro virtutis perpetuitate.
3. Quomodo denique temporis brevitas bonorum praejudicet perpetuae devotioni, quae pertinacem
reproborum malitiam excusare non sufficit? Ob hoc enim procul dubio inflexibilis et obstinatae mentis
punitur aeternaliter malum, licet temporaliter perpetratum, quia quod breve fuit tempore vel opere, longum
esse constat in pertinaci voluntate: ita ut, si nunquam moreretur, nunquam velle peccare desineret; imo
semper vivere vellet, ut semper peccare posset. Proinde potest et de isto per contrarium itidem dici:
Consummatus in brevi, explevit tempora multa; quod merito multorum, imo omnium temporum receperit
vicem, qui nullo tempore 0460D malam voluerit mutare intentionem [al. voluntatem]. Itaque indefessum
proficiendi studium, et jugis conatus ad perfectionem, perfectio reputatur.
4. Quod si studere perfectioni, esse perfectum est; profecto nolle proficere, deficere est. Ubi ergo sunt qui
dicere solent: Sufficit nobis, nolumus esse meliores 0461A quam patres] nostri? O monache, non vis
proficere? Non. Vis ergo deficere? Nequaquam. Quid ergo? Sic mihi, inquis, vivere volo, et manere in quo
perveni; nec pejor fieri patior, nec melior cupio. Hoc ergo vis quod esse non potest. Quid enim stat in hoc
saeculo? Et certe de homine specialiter dictum est: Fugit velut umbra, et nunquam in eodem statu permanet
(Job XIV, 2). Ipse denique hominis saeculique Auctor, quandiu in terris visus est, et cum hominibus
conversatus est, nunquam [al. nunquid] stetit. Et quidem, teste Scriptura, pertransiit benefaciendo et
sanando omnes (Act. X, 38.) Pertransiit autem, sicut non infructuose, ita non remisse, non pigre, non lento
gressu; sed, quemadmodum item de ipso scriptum est: Exsultavit 0461B ut gigas ad currendam viam (Psal.
XVIII, 6). Porro currentem non apprehendit, qui et ipse pariter non currit. Et quid prodest Christum sequi, si
non contingat consequi? Ideo Paulus aiebat: Sic currite ut comprehendatis (I Cor. IX, 24). Ibi tu, Christiane,
fige tui cursus profectusque metam, ubi Christus posuit suam. Factus est, inquit, obediens usque ad mortem
(Philipp. II, 8). Quantumlibet ergo cucurreris, si usque ad mortem non perveneris, bravium non apprehendis.
Bravium Christus est. Quod si illo currente tu gradum sistis, non Christo appropias, sed te magis elongas;
timendumque tibi est quod ait David: Ecce qui elongant se a te, Domine, peribunt (Psal. LXXII, 27). Itaque
si proficere currere est: 0461C ubi proficere, ibi et currere desinis; ubi vero [al. ubi ergo] non currere, ibi et
deficere incipis. Hinc plane colligitur quia nolle proficere, nonnisi deficere est.
5. Vidit scalam Jacob, et in scala angelos, ubi nullus residens, nullus subsistens apparuit; sed vel
ascendere, vel descendere videbantur universi (Gen. XXVIII, 12): quatenus palam daretur intelligi, inter
profectum et defectum in hoc statu mortalis vitae nihil medium inveniri; sed quomodo ipsum corpus nostrum
continue aut crescere constat, aut decrescere, sic necesse sit et spiritum aut proficere semper, aut deficere.
Interest tamen, quod nequaquam juxta ordinem corporalium vicissitudinum etiam spiritus sua vel incrementa
capit, vel patitur 0461D detrimenta. Nam semper in robusto et vegeto corpore animus mollior atque tepidior
jacet; et rursum in corpore debili et infirmo fortior viget promptiorque spiritus. Quod se utique in se
expertum contestans Apostolus, Quando infirmor, inquit, tunc fortior sum: sed et libenter gloriatur in
infirmitatibus suis, Ut inhabitet in me, ait, virtus Christi (II Cor. XII, 9, 10).
256 6. Quod quidem sic astruimus exemplis, ut 0462A probemus et oculis, dum in te, pater, manifestum fit
nobis quod dicitur: cujus quippe et si homo exterior corrumpitur, sed interior renovatur de die in diem (II
Cor. IV, 16). Unde etenim tantus ardor innovandi ordinis, nisi ex renovatione mentis? Sic bonus homo de
bono thesauro suo profert bona (Matth. XII, 35); sic arbor bona fructus bonos facit (Id. VII, 17). Primi et
purissimi fructus tui. Sed quaenam arbor hos protulit: nisi puritas cordis? Alioquin quando impurus animus
tanto studio Regulae inquireret eligeretque puritatem? Nec de turbido fonte limpidus emanat rivus, nec de
sordida mente munda cogitatio. Intus est procul dubio, intus est quod delectat: et ex illa plenitudine intrinseca
erumpit totum quod foris exuberat: atque 0462B in mente fulget, quod sic placet in opere.
7. Sequimini, filii, patrem: imitatores ejus estote, sicut et ipse Christi. Dicite: In odore unguentorum
tuorum curremus (Cant. I, 3): siquidem bonus odor Christi est in omni loco (II Cor. II, 14). Nam ut taceam
de vobis, qui praesentes cominus percipitis fragrantiam; tanta ad nos usque, qui longe absumus, ex studiis
ejus bonis pervenit hujus suavissimae respersionis ubertas, ut nobis certissime fiat odor vitae ad vitam. Puto
quod et in coelestibus jam persenserint odorem suavitatis, et quadam solito festiviori exsultatione decantent:
Quae est ista quae ascendit per desertum, sicut virgula fumi, ex aromatibus myrrhae et thuris, et universi
pulveris pigmentarii? (Cant. III, 6); et illud: Emissiones tuae 0462C paradisus malorum punicorum cum
pomorum fructibus (Cant. IV, 13). Quicunque inter vos hunc in coelis jubilum non audit, invidet: quisquis
hunc non sentit odorem, ut omnium pace dixerim, putet.
55

EPISTOLA CCLV. AD LUDOVICUM REGEM FRANCORUM. Monet regem, ne concilium
hoc tempore Ecclesiae et regno tam necessarium, ipsiusgue regis honori cessurum, impediat.
38

