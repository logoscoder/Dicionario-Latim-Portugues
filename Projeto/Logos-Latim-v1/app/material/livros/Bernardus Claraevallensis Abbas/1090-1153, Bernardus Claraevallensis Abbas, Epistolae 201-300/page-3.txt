7

EPISTOLA CCVII. AD ROGERIUM REGEM SICILIAE. Hortatur ut se pauperibus
Religiosis benignum et beneficum exhibeat.

0374A
Longe lateque satis dilatata est magnificentia vestra super terram. Etenim gloria nominis vestri quos fines
non attigit? Sed audite consilium diligentis vos. Studete, quod in vobis est, hanc ipsam gloriam referre ad
illum a quo est, si non vultis eam perdere, aut certe perdi ab ea. Hoc autem sic fiet, si inter eos quos regiae
magnificentiae celebris opinio evocat de longinquo, discretionis oculum aperitis, manumque extenditis non
tam cupidis quam egenis. Et vere beatus qui intelligit, non super cupidum, 0374B sed super egenum et
pauperem (Psal. XL, 1). Illum, inquam, pauperem qui invitus petit, et verecunde accipit, et accipiens
glorificat Patrem suum qui in coelis est. Cum autem Deo sua gloria de vestro munere ex ore egentium ita
fideliter resignabitur, uberiori procul dubio rivo fluat vobis necesse est ille fons gloriae, qui diligentes se
diligit, et glorificat glorificantes se: ut qui seminat in benedictionibus, de benedictionibus et metat (II Cor.
IX, 6 ). Pro hujusmodi 196 obsecro vos ponere oculos vestros super latorem praesentium, quem pro certo ad
vestram regiam praesentiam non cupiditas traxit, sed coegit necessitas. Necessitas dico non sua, sed suorum,
multorum videlicet a quibus missus est, servorum Dei fidelium. Audite patienter quid patiantur, 0374C audite
et compatimini; quia si compatimini, et conregnabitis. Nec contemnendum regi regnare cum talibus: ipsorum
est enim regnum coelorum, qui contempserunt vitam mundi. Facite vobis illos amicos de mammona
iniquitatis: ut cum defeceritis a terreno regno vestro, recipiant vos in suum regnum aeternum (Luc. XVI, 9).
8

EPISTOLA CCVIII AD EUMDEM. Desideratus a Rege, mittit ex suis, quos ut viscera sua
benigne suscipi et foveri rogat.

0375A
Si me quaeritis, ecce ego, et pueri mei, quos dedit mihi Deus. Fertur namque mea humilitas invenisse
gratiam apud regiam majestatem, ita ut quaerat videre me. Et quis ego sum, ut dissimulem beneplacitum
Regis? Accurro, et, qui quaerebar, ecce adsum: non in praesentia corporis infirma, in qua despexit Dominum
Herodes (Luc. XXIII, 11); attamen in visceribus meis. Nam quis me separabit ab his? Sequar eos quocumque
ierint: et si habitaverint in extremis maris, non erunt absque me. Habes, Rex, lumen oculorum meorum,
habes cor meum, et animam meam. Quid si modicum nostri abest? Corpusculum 0375B loquor, vile istud
mancipium, quod etsi voluntas exponeret, sed retineret necessitas. Non valet sequi volantem animum,
quoniam infirmum est, et solum pene illi superest sepulcrum. Sed quae cura? Anima mea in bonis
demorabitur, cum semen meum haereditabit terram. Semen meum, semen bonum. Germinabit, si tamen in
terram bonam ceciderit. Laetabitur et delectabitur in crassitudine anima mea; quippe, ut confido, dabitur illi
de fructu manuum suarum. Reposita est haec spes mea in sinu meo, ut patienter feram ab his vel corpore
separari. Non mireris, Rex. Ante elegissem a corpore peregrinari, quam istos emittere, si solus causae deesset
Deus. Suscipe illos tanquam advenas et peregrinos, 0375C verumtamen cives sanctorum, et domesticos Dei
Parum dixi cives; reges sunt. Ipsorum est enim regnum coelorum, jure et merito paupertatis. Non decet
frustra e longinquo esse vocatos, et suis sedibus exsules inutili peregrinatione vagari. Putas poterunt cantare
canticum Domini in terra aliena? Sed non recte forte dixerim alienam, quae semini bono spontaneum
expandit sinum, et pretiosum depositum jam laeto in gremio pie fovere suscepit. Cecidit, ut video, cecidit
granum bonum in terram bonam et optimam: spero in Domino quod radicabit, germinabit, multiplicabitur, et
referet fructum in patientia (Luc. VIII, 15). Porro hunc cum Rege partibor, et unusquisque secundum suum
accipiet (I Cor. VIII, 8.
9

EPISTOLA CCIX. AD EUMDEM. Praedicat regiam ejus munificentiam in suscipiendis et
fovendis Religiosis a se missis.

0375D
Habetis quod petiistis, fecistis quod promisistis. Quos in verbo vestro exposuimus, et misimus peregrinari,
regia sunt liberalitate suscepti. Occurristis eis cum panibus, eduxistis eos in refrigerium, constituistis eos
super excelsam terram, ut comedant fructum agrorum, ut sugant mel de petra, 0376A oleumque de saxo
durissimo; butyrum de armento, et lac de ovibus, et ficus cum medulla tritici, et sanguinem uvae 197 bibant
meracissimum. Et haec quidem terrena sunt, sed coelestia mercantur. Sic itur ad astra (VIRG. Aen. IX, 640):
talibus hostiis promeretur Deus. Istorum est enim regnum coelorum, qui regi terrae in terra viventium
reddere poterunt pro his terrenis vitam et gloriam sempiternam. Misimus vobis magistrum Brunonem, olim
mihi per dies multos individuum comitem, nunc autem patrem multarum quidem animarum laetantium in
Christo, sed egentium in saeculo. Experiatur et ipse munificam manum regis, ut augeatur numerus amicorum,
qui ipsum recipiant in aeterna tabernacula. Quod illi facitis, mihi facitis: quia quod illi deest, a me exigitur.
0376B At quia marsupium nostrum minus sufficiens est, ad vestrum sane, quod aliquando grossius esse
liquet, pauperem Christi merito destinare curavi.
3

