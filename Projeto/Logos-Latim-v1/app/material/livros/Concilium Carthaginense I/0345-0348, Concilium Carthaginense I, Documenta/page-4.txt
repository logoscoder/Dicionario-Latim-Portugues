Felix episcopus bai<an>ensis dixit: nullus debet collegae facere iniuriam; multi enim et transcendunt suas et
usurpant alienas plebes, ipsis inuitis.
Gratus episcopus dixit: auaritiae cupiditatem quam radicem omnium malorum esse quis nemo dubitet.
Proinde inhibendum est ne quis alienos fines usurpet aut transcendat episcopum collegam suum aut usurpet
alterius plebes sine eius petitu, quia inde cetera mala omnia generantur.
Vniuersi episcopi dixerunt: placet, placet.
De clericis contvmacibus et de nvmero ivdicantivm episcopvm, presbyterum et diaconvm.
Elpidephorus cuiculitanus episcopus dixit: statuat sanctitas uestra ut clerici qui superbi uel contumaces sunt
coerceantur: qui minores maioribus irrogauerint iniurias, ut metum habeant disciplinae.
Gratus episcopus dixit: manifestum est illum non esse dei, qui humilitatem condemnat, sed diaboli, qui superbiae
inuentor et princeps est.
Vnde si quis tumidus uel contumeliosus extiterit in maiorem natu uel aliquam causam habuerit, a tribus uicinis
episcopis, si diaconus est qui arguitur; si presbyter, est a sex; si episcopus, a duodecim consacerdotibus audiatur.
Vniuersi dixerunt episcopi: contundi debet contumacia et superbia in omnibus frangi; causa uero pro personis ab
statuto numero audiatur.
Vt pacta inter episcopos inita cvstodiantvr.
Antigonus episcopus maginensis dixit: grauem iniuriam patior, et credo dolere sanctitatem uestram contumeliam
meam et computare communem iniuriam: optantius cum se repraesentaret pactum me cum habuit et diuisimus
plebes; manus nostrae tenentur et pittacia.
Contra hoc pactum circuit plebes mihi attributas et susurrat populis ut illum patrem, me uitricum nominent.
Gratus episcopus dixit: factum hoc dolendum est ut in se illiciant populorum imperitorum animos contra
disciplinam, contra euangelicam traditionem, contra pacis placita.
Nam si sibi posse contingere arbitrarentur, numquam profecto in fratrem aliquis deliquisset.
Vnde aut inita pacta sui obtineant firmitatem, aut conuentus, si se non cohibuerit, ecclesiasticam sentiet
disciplinam.
Vniuersi dixerunt: pax seruetur, pacta custodiantur.
Vt non liceat clericis faenerari.
Abundantius episcopus adrumetinus dixit: in nostro concilio statutum est ut non liceat clericis fenerari.
Quid etiam sanctitati tuae ut huic concilio uidetur, praesenti placito designetur.
Gratus episcopus dixit: nouella suggestio; quae uel obscura sunt uel sub genere latent, inspecta a nobis formam
accipient.

4

