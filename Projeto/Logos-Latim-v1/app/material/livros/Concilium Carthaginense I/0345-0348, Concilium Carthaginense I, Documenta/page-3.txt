Proinde aut clerici sint sine actionibus domorum aut actores sine officio clericorum.
Vniuersi dixerunt: hoc obseruemus.
Vt clerici vel laici in alia ecclesia non communicent sine litteris episcopi svi.
Cassianus vsulensis episcopus dixit: statuat grauitas uestra ut unusquisque clericus uel laicus non communicent
in alia plebe sine litteris episcopi sui.
Gratus episcopus dixit: nisi hoc obseruatum fuerit, communio fiet passiua.
Nam si cum litteris receptus fuerit et concordia inter episcopus seruatur ut nemo subtilis alterius fugiens
communionem ad alium latenter accedat.
Vniuersi dixerunt: omnibus prouides et clero et laicis consulens.
Vt implicati negotiis alienis, nisi antea reddita ratione clerici non ordinentvr.
Magnus episcopus astuagensis dixit: quid dilectioni uestrae uidetur, procuratores et actores, tutores etiam seu
curatores pupillorum, si debeant ordinari?
gratus episcopus dixit: si post deposita uniuersa et reddita ratiocinia, actus uitae ipsorum fuerint comprobati in
omnibus, debent et cum laude cleri, si postulati fuerint, honore munerari.
Si enim ante libertatem negotiorum uel officiorum ab aliquo sine consideratione fuerit ordinatus, ecclesia
infamatur.
Vniuersi dixerunt: recte omnia statuit sanctitas tua, ideo quae tua est nostra est quoque sententia.
Vt laici clericos actores vel ratiocinatores sibi non constitvant.
Mettum cannensis episcopus dixit: recte statutum est ut obnoxi negotiis alienis non ordinentur.
Tamen, si dimissi, et gratias referre debent et a clericorum iniuria temperare.
Et ipsis non liceat uel dominis clericos nostros eligere apothecarios uel ratiocinatores.
Gratus episcopus dixit: nulli dubium est quod omnes uel domini uel procuratores uel quicumque praesunt, cum
audierint saluberrima instituta concilii et sibi esse consultum nec impeditum, propriam quod inhibebunt iniuriam
in clericis nostris.
Quod si in iniuriam constitutionis imperatoriae clericos inquietandos putauerint, et defensio ecclesiastica non
deerit et pudor publicus uindicabitur.
Vniuersi dixerunt: saluberrimae prouisiones debuerunt tanto condi concilio.
Ne episcopvs alterivs episcopi plebes avt fines vsvrpet.

3

