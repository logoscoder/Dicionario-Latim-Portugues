Gratus episcopus dixit: et illud praecipue, si uidetur uestrae dilectioni, cauendum est: ut pastoris curam, quantum
debet et potest, regalis prouidentia tota praemuniat, ut nullis liceat extraneis ab affectu carnali abstinentibus
diuerse pariter commorari.
Occasiones enim amputandae sunt peccatorum et tollendae omnes suspiciones quibus subtilitas diaboli sub
praetextu caritatis et dilectionis incautas animas uel ignaras irretire consueuit.
Nullus igitur et nulla sanctimoniae et uirginitati deseruiens, propter blasphemiam ecclesiae, si uobis placet, in
una domo penitus commorari non debet.
Vniuersi dixerunt: qui nollunt nubere et pudicitiae meliorem elegunt partem, uitare debent non solum habitare
simul, sed nec habere ad se aliquem accessum.
Hoc ergo et lex iubet et sanctitas uestra commendat, hoc et in singulis conciliis a nobis statutum est.
Gratus episcopus dixit: ergo persuasio interdum prudentes solet arcere a peccatis, cum imprudentes debet metus
huiusmodi constringere, si sanum consilium respuunt et salutare mandatum.
Si ergo laici sunt, post commonitionem, si contempserint, a communione separentur; si clerici sunt, honore
priuentur.
Vniuersi dixerunt: placet, placet.
Vt cvm vidvis vel vidvabvs extraneae personae non commorentvr.
Gratus episcopus dixit: etsi infinita sunt quae lege praescripta sunt proficientia disciplinae, et unusquisque
nostrum tractatu assiduo et commonitione frequenti singulas quasque species proficientes ad disciplinam poterit
populos intimare, tamen aliqua ex eis propter blasphemiam suggerenda sunt a nobis et in concilio statuenda.
Si uidetur uobis, pari sententia teneantur etiam hii qui cum uiduis commorantur et nulla cum se germanitate
coniuncti sunt.
Vniuersi dixerunt: et iuxta uiduos et uiduas eadem lex maneat et sententia.
Vt clerici et laici in alterivs ecclesia non ordinentvr.
Priuatus episcopus beieiselitanus dixit: suggero sanctitati uestrae ut statuatis non debere clericum alienum ab
aliquo suscipi sine litteris episcopi sui, neque apud se detinere, sed nec laicum usurpare sibi de plebe aliena, ut
eum ordinet sine conscientia eius episcopi de cuius plebe est.
Gratus episcopus dixit: haec obseruata res pacem custodit; nam et memini sanctissimi concilii sardicensis
similiter statutum ut nemo alterius plebis hominem sibi usurpet, sed si forte erit necessarium ordinationi, ut de
uicino homo sit necessarius, petat a collega suo et consensum habeat.
Vt clerici actvs saecvlarivm vel procvrationes non svscipiant.
Nicasius episcopus culusitanus dixit: credo placere suggestionem meam sanctitati uestrae, et displicere uobis, ut
qui seruiunt deo et annixi sunt clero non accedant ad actus et administrationem uel procurationem domorum.
Gratus episcopus dixit: et apostolorum statuta sunt quae dicunt: nemo militans deo ingerit se negotiis
saecularibus.
2

