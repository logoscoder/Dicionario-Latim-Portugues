Ceterum de quibus apertissime diuina scriptura sanxit, non ferenda sententia est, sed potius exsequenda.
Proinde quod in laicis deprehenditur id multo magis debet in clericis praedamnari.
Vniuersi dixerunt: nemo contra prophetas, nemo contra euangelia facit sine periculo.
Vt laici contemptores canonum excommvnicentvr, clerici honore priventvr.
Gratus episcopus dixit: iuxta statuta concilii et meae mediocritatis sententiam placet facere rerum omnium
conclusionem.
Vniuersi tituli designati et digesti teneant sententias suas.
Sane credo uos tenere multis conciliis a patribus nostris et traditionem esse damnatam et rebaptizationis
impietatem esse puniendam; quas res etiam nostro concilio credo iam terminum accepisse.
Reliqua uero quae uel facta uel dicta superius comprehensa sunt uel aliis conciliis conscripta secundum legem
inueniuntur, custodire nos oportet.
Si quis uero statuta supergressus corruperit uel pro nihilo habenda putauerit, si laicus est communione, si clericus
est honore priuetur.
Vniuersi dixerunt: placet, placet.
Gratus episcopus dixit: superest iam ut placita omnium nostrum, quae ad consensum uestrum sunt scripta, uestra
quoque subscriptione firmetis.
Vniuersi dixerunt: et consensione nos concilii huius scripta testantur, et subscriptione nostra consensus
declarabitur noster.
Et subscripserunt.

5

