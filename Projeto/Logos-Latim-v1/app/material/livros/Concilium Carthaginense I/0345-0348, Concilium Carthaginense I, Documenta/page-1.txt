0345-0348- Concilium Carthaginense I - Documenta
Concilia Africae 345-525 - Concilium Carthaginense a. 345-348
Cum gratus episcopus carthaginensis in concilio una cum collegis suis consedisset, et qui diuersis prouinciis
africanis ad carthaginem conuenerunt, felice baianensi, fortunatiano capsitano, crescente vagensi, vindicio
lacubacensi, abundantio adrumetino, priuato beieiselitano, gaudentio turretamalliensi, epartio sicensi, quieto
vticensi, romulo tebestino, et ceteris quorum manus continentur, idem gratus episcopus dixit: gratias deo
omnipotenti et christo iesu, qui dedit malis schismatibus finem et respexit ecclesiam suam, ut in eius gremium
erigeret uniuersa membra dispersa; qui imperauit religiosissimo constantio imperatori, ut uotum gereret unitatis
et mitteret ministros operis sancti, famulos dei paulum et macarium.
Ex dei ergo nutu congregati <sumus> ad unitatem ut per diuersas prouincias concilia celebraremus et uniuersas
prouincias africae hodierno die concilii gratia ad carthaginem ueniretur.
Vnde considerantibus uobis cum mea mediocritate tractentur tituli necessarii, de quibus necesse est nos memores
praeceptorum diuinorum et magisterii scripturarum sanctarum, contemplantes unitatis tempus, id est de singulis
definire quod nec carthago uigorem legis infringat nec tamen tempore unitatis aliquid durissimum statuamus.
Vt baptismvm in trinitati svsceptvm non iteretvr.
Ergo si uobis placet, consideremus primum titulum rebaptizationis.
Et sanctitatem uestram postulo ut mentis uestrae placita producatis: an descendentem in aquam et interrogatum
in trinitatem secundum euangelii fidem et apostolorum doctrinam et confessum bonam conscientiam in deum de
resurrectione iesu christi liceat iterum interrogari in eadem fide, et in aqua iterum tingui?
vniuersi episcopi dixerunt: absit, absit; illicitum enim esse sancimus rebaptizationem et satis esse alienum a
sincera fide et a catholica ecclesia.
De martyrum sepvlcris et honorificentia.
Gratus episcopus dixit: magna beatitudo a deo patre per christum dominum concessa est tempori nostro, ut liceat
religiosis mentibus insinuare ecclesiasticam disciplinam, ut auditores percipientes regulam rectam et deo
placeant et praemia meritorum bonorum percipiant, ut in ipsis deus in omnibus et pro omnibus honoretur.
Discussus est titulus necessarius rebaptizationis in quo plus schismatis rabies delitescebat et adhibita
moderatione legis uigor et auctoritas custodita est.
Illud sane prudentia sit uestris sensibus insinuare contendo, licet uestra prudentia sit instructa et a deo docta, et
mereatur in pace et unitate consequi desuper munera larga, tamen et ego unus ex uobis et qui parem
sollicitudinem geram, propter ecclesiasticum ordinem illud insinuare curabo.
Martyrum dignitatem nemo profanus infamet, neque passiua corpora quae sepulturae tantum propter
misericordiam ecclesiasticam commendari mandatum est redigant, ut aut insania praecipitatos aut alia ratione
peccati discretos, non ratione uel tempore competenti, quo martyria celebrantur, martyrum nomen appellent, aut
si quis in iniuriam martyrum claritati eorum adiungat insanos; placeat eos, si laici sunt, ad paenitentiam redigi, si
autem sunt clerici, post commonitionem et post cognitionem honore priuari.
Vniuersi dixerunt: recte statuit sanctitas uestra; hoc est singulis conciliis statutum est.
Vt clerici vel sanctimoniales feminae cvm extraneis viris vel feminis non habitent.
1

