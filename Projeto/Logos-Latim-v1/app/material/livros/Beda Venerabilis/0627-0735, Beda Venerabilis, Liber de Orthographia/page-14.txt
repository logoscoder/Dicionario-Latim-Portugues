Maestum animo, tristem aspectu dicimus.
Malus (navis) masculinum; «malus» (arbor frugifera) femininum est.
Mendum neutraliter. Varro in Admirandis dixit, «Magnum mendum»; sed Ovidius feminine, «Nocte latent mendae».
Item: «Eximet ipse dies omnis e corpore mendas». Ergo mendum in mendacii significatione dicitur, menda in culpa
operis vel corporis.
Munificus est tamquam beneficus et maleficus; «munifex» autem tamquam opifex et artifex. itaque munificus munera
largitur; munifex autem munere fungitur. morticina non dicuntur nisi mortuorum;
Mortalia vero etiam viventium corporum nomen est.
N
Nimis dicitur quicquid plus fuerit quam oportet; nam parum est quod minus est quam oportet, nimium plus quam
oportet. Et horum in medio modus est, quod dicitur «satis est». Cum itaque utile sit in vita et moribus ut amplius quam
oportet nihil omnino faciamus, profecto veram esse sententiam, «Ne quid nimis», fateri potius quam negare debemus.
sed aliquando latina lingua hoc verbo sic abutitur ut «nimis» pro eo quod est valde, et positum inveniamus in litteris
sacris, et ponamus in sermonibus nostris; nam et in Psalmo, «Tu praecepisti mandata tua custodire nimis», non nisi
«valde» intellegimus, si recte intellegimus, et «Nimis te diligo», si alicui carissimo dicimus non utique plus quam
oportet, sed valde nos diligere intellegi volumus. denique illa graeca sententia, «Ne quid nimis», non habet hoc verbum
quod hic legitur. Ibi enim est agan, quod est «nimis», hic autem est sfodra quod est «valde». Sed aliquando, ut dixi,
[«nimis»] pro eo quod est valde et dictum invenimus et dicimus. Unde etiam nonnulli latini non habent, «Tu praecepisti
mandata tua custodire nimis».
Noceo, obsum, incommodo, malefacio, officio, in una significatione ponuntur, quod graece dicitur blaptw, et cuncta
dativum casum trahunt.
Nullus est tam in re quam in persona; nemo in persona dicitur ut ne homo.
Natales (id est, nobilitates), nuptiae, Nonae, nares, nundinae, nugae, neniae, pluralia tantum. Et nar invenimus. Nenias
autem dicunt epitaphia, id est carmina quae in memoriam mortuorum in tumbis scribuntur.
Nequam et nugas omnis generis et numeri sunt et per omnes casus currunt semper aequaliter dicta, quamvis Augustinus
dicat nugae, nugarum, nugis. Ferunt autem quae nugas hebraeus sermo sit et idem apud eos quod apud nos significet, id
est, levis et pravae mentis homines.
Novi, nosti, novit, novimus, nostis, noverunt: sic declinatur et praesenti et praeterito perfecto. Cui similia sunt odi et
memini.
Noceor, noceris, recte dicitur, quamvis aliqui grammatici asseverent non debere dici noceor, sed nocetur mihi. Neque
enim Hieronymus grammaticorum regulam ignorabat, qui in propheta Abacuc ita transferre non timuit, «Et non
salvabis, dum noceor».
Necto nexi praeterito.
Noctu temporis est adverbium; nocte nomen est.
Nubunt feminae: vir enim ducit, mulier nubit, quia pallio obnubit caput genasque.
Nongentos, non nungentos, ab novem.
Nequam non malum significat sed inutilem.
Nubo, nupsi, nuptiae: cum vocalis sequitur, .b. debet esse; cum consonans .p..
Nascitur quod utero decidit; enascitur quod de terra aut de aqua exsurgit.

