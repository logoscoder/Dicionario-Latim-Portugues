Abstineo me cibo, alienus sum crimine.
«Anteibat sapientia Salomon cunctis mortalibus», Iulianus ait.
Admoneo interfectorem caedis et caedem.
Aequalis alterius staturae par est; «aequabile» quod aequari potest.
Appetens cibum et appetens cibi. Ambrosius: «Cancer... ut appetens cibi ita prospiciens est periculi».
Accuso sacrilegum et insimulo ex uno graeco venit, kathgorw.
Animadverto in te et vindico in te, ex uno graeco, kolazw.
Aes singulari tantum numero gaudet; et quamvis «aera» dicamus, tamen ceteris casibus non utimur.
Autumnus genere masculino et «autumnum» dicitur neutro, utrumque numero singulari.
Aurichalcum et «orichalcum» dicimus et hoc singulariter tantum. Sic et cetera metallica.
Ab et ex praepositiones, si sequens verbum a vocali incipiat, integrae efferuntur, ut «ex oppido», «ab illo»; si
consonantes sequantur, extremam litteram perdunt, ut «e foro», «a sacerdote». Hae autem praepositiones ita differunt:
cum dicit quis «a theatro» se venire, non ex ipso theatro sed e loco qui est proximus theatro se venire significat; qui
vero «ex theatro» se venire dicit, ex ipso theatro significat.
Ad et in praefatis praepositionibus pares, sed contraria potestate sunt, quia «in forum» ire est in ipsum forum intrare,
«ad forum» autem ire ad locum foro proximum; ut «in tribunal» et «ad tribunal» venire non unum est, quia ad tribunal
venit litigator, in tribunal vero praetor aut index.
Ancillor, blandior, et adulor unum significant, quod est graece kolakeuw, et dativum casum trahunt.
Aufero, eximo, adimo, demo, subtraho, subduco ex uno graeco transferuntur, id est afairoumai.
Abdico verbum potest accusativum nomen sive pronomen cum dativo trahere. Ambrosius: «Qui se abdicant
saecularibus inlecebris».
Alius nomen dativum dupliciter effert, et «alii» et «alio». Habes in sacra scriptura, «Et dico huic: Vade et vadit; et alio:
Veni et venit»; et rursum, «Et uni dedit quinque talenta, alii autem duo, alii vero unum».
Aegyptum, cum in scriptura dividere vis, .p. sequenti syllabae iungis; aspectum .c. sequenti syllaba; affectum similiter,
et afflictum ceteraque huiuscemodi.
Assuere et assumentum panni per .s., non per .d. scribendum; similiter assumere per .s., appropriat per .p. scribendum,
apponit similiter, accurri per .c., amministrat» per .m., «applicat» per .p., alligat per .l., assequor per .s., allevat per .l.,
assidue per .s., aggredior per .g..
Assarius ab antiquis dicebatur; nunc «as» dicitur, non «assis». Sane «assis» genetivus est.
Alium et dolium per .i. scribendum, non per .e., sicut «oleum». Vergilius, «alia serpyllumque», per .i. dixit.
Ambo et «duo» neutraliter, «ambos» et «duos» masculine; nonnulli tamen graecos secuti dicunt «hos duo» et «hos
ambo», quia illi touV duo et touV amfw dicunt. Vergilius: «Verum ubi ductores acie revocaveris ambo».
Anguis cum sit masculini generis, dixerunt tamen et feminini Ovidius, Varro, et Acinius.
Acer facit pluralem «acri»; «acris» pluralem «acres».
Absconditus, non «absconsus».

