M
Margarita femino genere et margaritum neutro dicendum. In Proverbiis, «Inauris aurea et margaritum fulgens».
Malogranatum et malum granatum consuete dicimus, et utroque modo declinantur: hoc malogranatum, huius
malogranati, et haec malogranata, horum malogranatorum, his malogranatis, et cetera; et rursum hoc malum granatum,
huius mali granati, et haec mala granata, horum malorum granatorum, et cetera.
Miseret me senis, et misereor senis, et miseror senem. Misertus pauperis per genetivum, miseratus pauperem per
accusativum. Misereor autem compatior significat. Denique graece dicitur sumpaskw.
Mereo honorem et mereor, et miles meret stipendium.
Memini et memor sum honoris et honorem.
Maritima sunt loca mari vicina, marina navis vel belua.
Metu tui et tuo.
Materies artificiorum est, materia consiliorum. Alii contra referunt materiem esse animi, materiam arboris; materiem
qualitatem ingenii, materiam fabris aptam.
Mas in positione; masculus in diminutione, non mascellus, ut quidam.
Muscus, herba quae in parietibus vel in corticibus arborum haeret, singulariter tantum effertur; memoria, malitia,
murmur, similiter.
Minae, manubiae, moenia, mapalia, quae sunt casae afrorum, pluralia semper.
Mare pluralem numerum non habet nisi tantum maria.
Mel et mulsum et muria (id est, garos), et cetera liquida pretiosa tantum singularia, quamvis mella et vina legamus.
Mature, maturius, maturissime dicendum; invenimus tamen apud auctores etiam maturrime dictum.
Munio munis perfectum facit munii et munivi.
Memini, meministi, meminit, meminimus, meministis, meminerunt; et praesenti tempore et praeterito perfecto uno
eodemque modo declinatur. Ideo corruptum sive defectivum vocatur.
Mulceo et mulgeo in unum perfectum veniunt, mulsi.
«Maiestas» cum scribis aut dicis, .s. secundae syllabae complicari debet. Sic in similibus.
Miramur opera, admiramur virtutes.
Minores esse res aliquas aut homines dicimus; minoris emptum aut aestimatum quippiam recte scribimus.
«Memini me facere» dicere debemus, non «Memini me fecisse»; nam memini sermo est totus praeteriti temporis, qui
ante actam rem in praesens revocat, et si dixeris, «Memini me fecisse», duo praeterita simul iungis. Virgilius uno
tantum loco: «Namque sub Oebaliae memini me turribus altis / Corycium vidisse senem». Quod poetae pro necessitate
metri usurpare licuit.
Meracam potionem dicimus quae merum aliunde recepit; merosum autem vinum appellamus.
Muliebre dicitur a mulieribus aliquid factum; mulierarium per mulieres ordinatum et per viros gestum.
Merula non merulus dicendum.
Matthaeus et matthias per duo .t. scribenda, quia Graeci per .t. et .q. scribunt.

