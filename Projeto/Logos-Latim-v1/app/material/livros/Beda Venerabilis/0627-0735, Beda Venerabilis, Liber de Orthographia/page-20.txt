Si amem, ames, amet declinatio est verbi coniunctivi, sicut cum dicimus «cum amen», ames, amet.
Scylla habet nomen a spoliando sive vexando nautas; spolio enim et vexo latine, graece dicitur scyllo.
Sanno, sannis, sannui. hoc sannium, querela.
Sors, sortis et sors, sordis dicitur. Ambrosius: «Mundat vasa, ne sors aliqua vini gratiam decoloret», tametsi negant
quidam sordem nominativum singularem habere.
Si vel etsi nonnumquam indicativum verbum trahunt. Gregorius: «Frusta miraculum foris ostenditur, si deest quod intus
operetur». Item: «Quae etsi ad perfectionem non permanent, fidem tamen tenent».
Sensus nomen est quartae declinationis; et sensus participium est praeteriti temporis a verbo passivo, quod est sentior.
Cuius etiam perfectum est sensus sum, es, est - non sentitus.
Secturus, non secaturus, a verbo quod est seco.
Scamna sunt quae lectis altioribus apponuntur; scabelli qui lectis parulis vel sellis ob ascensum apponuntur. Scabellum
autem et subpedaneum dicitur, quod sub pedibus sit.
Sterceratos agros, non stercoratos dicas, quibus stercus ad fecundandum infertur.
Sollemne cum dicis sive scribis, .m. sequenti syllabae conectis. Somnium similiter.
Saevus, saevio, saevi, saevisti, per .ae. diphthongon; sero, sevi, sevisti, per .e. simplicem.
Sagena per .e. cum retia significat; sagina per .i. pastum et pinguedinem.
Sol utroque numero declinatur. Sed singulariter sol ipsum luminare significat; at soles ipsos dies nominamus in quibus
sol totum inluminat polum. Nonnulli tamen veterum ipsa carmina «soles» nominavere, sicut Horatius in principio
cuiusdam voluminis ita exorsus est: «Soles meos omni ecclesiae vestrae commendo». Et Maro: «/...Saepe ego longos /
Cantando puerum memini me condere soles».
«Secundum» praepositio est imitationis, post temporis sive ordinis.
Segnities vitii est, segnitia frigoris.
Subscribo epistolis; supplico similiter, ut supplico divinae pietati.
Simplex ablativum et in .i. et in .e. mittit, genetivum pluralem in .um. et in .ium.; ut ab hoc simplice et simplici, horum
simplicum et simplicium. suavis ablativum casum in .e. at in .i. mittit.
Stachys graece, latine spica.
Sandalin graece, neutro genere; caliga latine.
Sertum et corona ex uno graeco transferuntur, id est stefanoV.
Solium proprie sedes regalis est, unde graece basilicos, «thronos», vocatur.
Senex et senior superlativum gradum non habent.
Sobrius nec comparativum recipit nec superlativum, sed pro his dicimus «magis sobrius» et «maxime sobrius».
Senecta et senium duo nomina senectutis sunt et discernuntur a Graecis, apud quos aliud nomen habet gravitas post
inventutem, aliud post ipsam gravitatem veniens ultima aetas. Nam presbyter dicitur gravis, et geron senex. Quia vero
in latina lingua duorum istorum nominum distinctio deficit, de senectute ambo sunt posita, senecta et senium. Haec
Augustinus. At Gregorius, «Undecima vero», inquit, «est aetas quae decrepita vel veterana dicitur, unde Graeci valde
seniores non gerontas, sed presbyteros appellant, ut plusquam senes esse insinuent quos provectiores vocant».

