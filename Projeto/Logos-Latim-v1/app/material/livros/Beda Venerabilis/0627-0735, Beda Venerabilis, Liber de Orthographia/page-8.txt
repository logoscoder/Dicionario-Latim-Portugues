Desperatus per .e. scribendum, dispersus per .i.. Discedo per .i., descendo per .e..
Diastole graece, latine interdictum. Est autem nota ad pedem litterae posita, quae male coniuncta separet, ne puer
legens erret, ut: «Liber a,per,uit reos movit vestigia campos».
Domus ablativum casum dupliciter effert, et in .o. videlicet et in .u.. Sed a domo genetivus pluralis fit domorum, a
domu domuum.
E
Egeo victus et victum et victu.
Eripio flammae hominem.
Egredior domo et civitate.
Error est rei vitium, ut amor, dolor; erratio certae viae; erratrix personam respicit, ut venatrix; erratica hedera, vitis.
Eloquentia et eligantia singularia semper.
Exuvia, exequiae, excubiae, quae graece nuktofulakia dicuntur, exta quoque tantum pluralia.
Emporia feminino genere et est graecum; latine mercatus.
Emolumentum per .e. simplicem scribendum; aemulatio per .ae. diphthongon.
Equo sedeo dativo casu et ablativo sine praepositione dicendum; et equum sedeo accusativo, et in equo et super equum
similiter.
Emanat fons sive terra aquam, id est gignit et producit; et emanat aqua de terra sive fonte, id est profluit. Gregorius:
«Qui locus a romana urbe quadraginta fere milibus distans frigidas atque perspicuas emanat aquas». Et iterum: «De
eodem sepulchro illius fraglantia suavitatis emanavit».
Exprobrat qui commemorat quae praestitit; obprobrat qui obprobrium obiectat, hoc est vitium.
Expectatur venturus; spectatur qui videtur vel probatur.
Exercitus laboribus, exercitatus studiis.
Exstruere est in altum struere; instruere aciem vel actionem; adstruere adfirmare; construere in struendo coniungere;
substruere re aliqua supra posita subter struere.
Excubiae per .b., exuviae per .u. scribendae.
Eorundem et earundem per .n. exprimenda, non per .m..
F
Fimbria genere feminino, et fimbrium dicitur neutro.
Fides fidei, de credulitate; fides fidis, de chorda. Utraque .es. longa.
Flemina sunt, ubi abundant crura sanguine; plemina, cum in manibus vel in pedibus callosis sulci sunt.
Fastus, de superbia, facit fastuum genetivo plurali; fastus, de libris, facit fastorum.
Fungi agere est; defungi peragere.

