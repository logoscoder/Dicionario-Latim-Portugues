Alter de duobus, unus ex pluribus, quamvis legamus «unus ex duobus».
Audacter latinum est; sed audaciter melius, quia nomina .x. littera terminata in adverbiis «iter» adsumunt, ut «atrox
atrociter», «ferox ferociter».
Accersit qui evocat; arcessit qui accusat.
Acervus moles est; acerbus inmaturus aut asper.
Adficimur honore et adficimur iniuria.
Apparet qui videtur; «adparet» qui obsequitur, non regulae ratione sed discernendi gratia intellectus.
Arbor omne lignum dicitur; «arbusta» non nisi fructifera.
Avenae sterile germen; «habenae» retinacula iumentorum. Hoc de habendi potestate; illud de occupandi aviditate
dictum.
Accidunt mala; contingunt bona; eveniunt utraque.
Advocatur daturus patrocinium; «evocatur» praebiturus obsequium; «invocatur» praestaturus auxilium.
Adportare est aliquid adferre; «conportare» in unum locum conferre; «deportare», deponere; «exportare», tollere.
Agnoscimus quae a nobis excederant; «cognoscimus» ignorata et invisa.
Altum et sursum et deorsum significat.
Aquatam potionem recte dicimus quae aquam aliunde recipiat; «aquosum» autem locum qui ex se aquam fundat.
Album naturae tantum est; «candidum» frequenter et studii, nam et corpori et animo aliquotiens adsignatur.
albos» ergo «capillos», «carnem candidam» recte dicimus.
Alvus virorum recte dicitur; uterus mulierum; venter in utroque sexu.
Acceptor et accipiter: Virgilius enim «accipiter» dicit, Lucilius autem «acceptoris et ungues».
Apud per .d. scribendum; «caput» per .t., quia facit «capitis».
Armarium locus ubi quarumcumque artium instrumenta ponuntur; «armamentarium» ubi tantum tela armorum.
Accedit per .e. ab ambulando; «accidit» per .i. ab eventu.
Belzebub, non «Belzebul» aut «Belzebud». «Belial», non «Beliar».
Bursa graece, latine «corium».
Bellus bellissimus comparativum non habet, sed pro eo dicendum «magis bellus» et e contrario «minus bellus», id est
minus pulcher.
Bucina est qua signum dat bucinator; «bucinus» ipse canor ex hac editus. «Bucina» pastoralis est et cornu recurvo fit,
unde et keratinia graece vocatur. «Tuba» autem de aere vel argento efficitur et sollemnitatibus concrepat.
Baptismus baptismi genere masculino, et «baptisma baptismatis» neutro, et «baptismum baptismi» aeque neutro.
Barbam hominis, «barbas» pecudum dicimus.
Buxus arbor erit, «buxum» materia ipsa.

