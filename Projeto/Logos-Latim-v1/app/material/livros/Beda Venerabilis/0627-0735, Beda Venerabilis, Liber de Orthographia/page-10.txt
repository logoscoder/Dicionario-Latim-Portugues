Gluten neutro genere, glutinis, glutini; sed et glutinum Sallustius dicit, glutini, glutino.
Git monoptoton et pluralem numerum non habet. Est autem neutri generis et per omnes casus declinatur.
Gracilis gracillimus, non gracilissimus.
Gaudeo gaudes perfectum habet gavisus sum.
H
Hilarus facit pluralem hilari, hilaris pluralem hilares.
Hospes et qui recipit et qui recipitur.
Horrendum dicimus et despicabile aliquid et admirandum. Virgilius: «Oculos horrenda in virgine fixos».
Herbidum locum dicimus in quo herba est, etiamsi aridus esse consueverit; herbosum qui herbam facile generat, etiamsi
ad tempus aridus sit.
Haurio et haustus per aspirationem scribendum.
Harena per adspirationem quia ab haerendo vel ab hauriendo aquam dicta est.
Hebescit quia naturae usu tepescit; hebetescit qui amittit aciem.
Hi pronomen plurale per unum .i. scribendum; his similiter per unum .i..
Holocaustoma numero singulari, holocaustomata plurali.
Hamo, hamas, et nomen hamus cum adspiratione scribenda; sic et inhamo et perfectum inhamavi.
Herbescit ager cum herbam generat, sicut adolescit et pubescit cum spicae proximant.
Humilis et contrarius superbo dicitur, quod est virtutis animi, et contrarius sublimi, quod est condicionis. Sed et locus
humilior, qui inferius iacet, solet appellari. Humiliatus etiam in pressuris afflictus appellatur.
I
Intempesta nox est media nox, quando quiescendum est, hinc utique dicta, quia inoportuna est actioni vigilantium;
tempestivum enim veteres dixerunt oportunum et intempestivum inoportunum ducto a tempore vocabulo, non a
perturbatione aeris, quae consuete tempestas vocatur, quamquam isto verbo licenter utantur historici, ut dicant «ea
tempestate» quod volunt eo tempore intellegi. Inmaturitas nocturnum tempus est, quod non est maturum, id est
oportunum ut agatur aliquid vigilando; quod etiam vulgo dici solet hora inportuna, graece awria. «praeveni
inmaturitate» en awria. Nihil vero interest ad sententiam, utrum inmaturitate an in inmaturitate dicatur, quomodo nihil
distat, utrum quis dicat egisse se aliquid galli cantu an in galli cantu.
Iuventus sicut et senectus plurali numero non flectitur. Iuvenis et iuvenior non recipiunt superlativum, sicut nec senex
et senior; solent autem iunior et senior ad se invicem dici minor et maior, etsi neuter ipsorum senili accessit aut
propinquavit aetati. Ambrosius: «Iunior est herbis sol, iunior faeno».
Interior et intimus non habent positivum gradum; inferior et infimus similiter.
Ipsum neutro genere dicendum non ipsud, ut illud et istud, quoniam veteres nominativum masculinum non ipse
dicebant sed ipsus.
Inpingo facit perfectum inpinxi et inpegi.
Inmunes periculi et inmunes a periculo.

