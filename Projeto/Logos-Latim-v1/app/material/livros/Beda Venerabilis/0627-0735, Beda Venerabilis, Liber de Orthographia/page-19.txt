R
Radius masculino, non radium neutro.
Rubor coloris est; robur virtutis; robor arboris.
Rapio tibi pecunias.
Redoleo unguentum.
Regium dicitur quod regis fuit; regale quod rege dignum est.
Rabies tantum numero singulari.
Reliquiae et rostra, ubi contionantur, tantum pluraliter.
Remedium submovet imminentia pericula; medicamentum sanat inlata. Remedium itaque ne periclitemur;
medicamentum ad subita pericula aptatur.
Roseum per se, rosaceum mixtum.
Rudis comparativum et superlativum non habet, sed pro his utimur adverbio magis et maxime: «magis rudis», et
«maxime rudis».
«Recens feci» dicimus, non recenter - utentes nomine pro adverbio.
Rhythmus graece, latine modulatio (rhythmizo, modulor).
S
«Super» praepositio modo ponitur pro «de», ut «Multa super Priamo rogitans, super Hectore multa». Modo et pro
praepositione «pro», ut «Nihil super imperio moveor...». Et pro «insuper» et «amplius», ut [Virgilius] «Cui neque apud
Danaos usquam locus et super ipsi / D[ardaniae]. i[nfensi]. p[oemas]. c[um]. s[anguine]. p[oscunt].?» Et pro «desuper»,
ut [Virgilius] «Haec super e vallo conspectant Troes». Et pro «superest», ut [Virgilius] «Ille autem, neque enim fuga
iam super ulla pericli». Interdum et ultra significat, ut [Virgilius] «Super et Garamantas et Indos / Proferet imperium».
«Sub» praepositio significat modo «supra», ut [Virgilius] «Corpora saltu / Subiciunt in equos» (id est, «supra iaciunt»);
modo praepositionem «in», ut [Virgilius] «Namque sub ingenti lustrat dum singula templo» (id est, «in templo»).
Significat et «prope», ut [Virgilius] «...classemque sub ipsa / Antandro». Ponitur nonnumquam et pro «clam», ut
«subripuit» (id est, «clam rapuit»).
Similis sum tui moribus, similis tibi facie.
Studio tui feci, id est dum studeo tibi; studio tuo feci, id est te studente.
Sartrix vel sertrix est quae sarcit; sarcinatrix quae sarcinas servat.
«Subigo hostem» perfectae formae est; subigito frequentitivae.
Salubre ad locum refertur et ad cibum; salutare consilium est. Ita salubre non necet, salutare prodest.
Supellex, sanies, socordia, sitis, et in neutro sulphur, scrupulum, sinapi, siler, singularia tantum sunt; sed Virgilius,
«sulphura viva», et Terentius, «masculine scrupulum», rettulit.
Sentes (id est, spinae) et sarcinae (cum vasa significant) et sarcinae (id est, auxilia) et scopae et scalae et salinae et in
neutro sponsalia semper pluralia; sed nostri «scalam» dixerunt.
«Sponte mea venio» non habet plurales casus.

