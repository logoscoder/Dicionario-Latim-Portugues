Camelus per unum .l. scribendum.
Commodat et commendat per .m.; computrescit per .m.; complures per .m..
Columna cum scripto dividenda est, .m. sequenti syllabae nectis; calumnia similiter.
Celo celas (id est, abscondo) per simplicem .e. scribendum; caelo caelas, cum picturam significat, per diphthongon .ae.
proferendum. Unde caelum melius intellegitur dictum ab eo quod caelati instar multifaria sit siderum varietate
depictum quam quod invisibilia et incerta mortalibus celet arcana.
Cantarus animal est; cantarum camara domus.
Clamo clamoris simplicis est; «conclamo» simul cum multis. Est etiam «acclamo», cum falso aliquem accuso, sicut
Cicero, de Prasio, «Solis innocens acclamationibus punitus est»; «reclamo», aliquem exeuntem vocitans; «inclamo» et
«succlamo», murmurandi est; «proclamo», laudandi vel deprecandi exaltatio; «declamo», rhetorizandi; «exclamo»,
quando pro viribus vocem elevo.
Curro hoc tantum significat, quod in itinere positus nullam facio comperendinationem; «curso» autem, paulo citius
aliqua necessitate extorquente festinare cogor; «cursito» vero, quando hoste me insequente fugio.
Circa ad visibilem materiam vel locum pertinet; erga autem ad animum spectat, maxime cum aliquem propensiorem
affectum gerat proximorum. Circa ad tempus refertur circiter ad numerum.
Carcer ubi homines coercentur singulariter semper; carcares unde currus effunduntur pluraliter dicuntur, utrumque
masculine.
Cepit de capiendo scribimus; «coepit» de incipiendo.
Coepta per diphthongon; «incepta» per simplicem .e..
Columbae quae mansuefieri possunt et domibus adsuescere; palumbes ferae et saxis silvisque inhabitantes.
Conscribere est multa simul scribere; «exscribere» quod alibi scriptum sit transferre; «transcribere», cum ius nostrum in
alium transit; «inscribere» accusationis est; «adscribere» adsignationis; «describere» dictionis vel ordinationis.
Consuescimus bona; insuescimus mala; adsuescimus utraque.
Crassari corporis est et saginae; «grassari» animi et crudelitatis.
D
Dilibuit unguento, non delibuit.
Disertus orator est; desertus derelictus.
Delator qui defert ad accusandum; dilator qui differt ad proferendum.
Deluit purgat; diluit temperat.
Deduco de amico producendo; diduco autem est distraho.
Dimidiatum calicem bibi, non dimidium dicere debemus; non enim ipsum vas bibis sed quod intra vas est.
Donamus et illud quod damus et illum cui damus.
Delictum peccatum aliquod dicimus; delectum militiae aut alicuius examinis electionem appellabimus. Nam et diligi
affectionis est, deligi iudicii.

