Polenta, non pulenta, dicendum est, eo quod ad usus hominum poliatur.
Praemium cum diphthongo. Pretium, premo, precor per simplicem .e.; prehendo quoque et interpretor.
Precari est rogare; deprecari excusare vel purgare. Virgilius: «Equidem merui, nec deprecor inquit».
Pluris dicimus quod marioe summa taxatur; plures vero de multitudine. Plures comparativi gradus est, cuius positivus
multi.
Poculum vas est, potio quod hauritur.
Pignera rerum, pignora filiorum et affectionum.
Procul et longe dicitur et prope: «...clipeo excussa sagitta proculque Antorem egregium».
Pertinacia malae rei perseverantia dicitur; constantia bonae.
Percussum corpore dicimus, perculsum animo.
Periculum ad discrimen pertinet, periclum ad experimentum.
Postulatur aliquid honeste, poscitur improbe. Cicero in Frumentaria: «...Incipiunt postulare, poscere, minari».
Pubes cum in iuventutis significatione et lanuginis et eius partis in qua pubertas est ponitur, huius pubis facit; at cum
aetatem significat, huius puberis. Nec tamen adiecta praepositione dicimus inpuberis, sed inpubis: «...comitemque
inpubis Iuli», Virgilius dixit. Sed Cicero ait, «Filiumque eius inpuberem».
Pulmentum et pulmentarium dicitur; nam Cato, Originum III, «laserpiceum» pro «pulmentario» habet; idem «multo
pulmento usi».
Podagrosus a podagra dicitur, sed et podagricus a pedum aegrotatione.
Pugillares et masculino genere et semper pluraliter dicas, quia pugillus est qui plures tabulas continet. Item Laberius in
Piscatore singulariter hoc pugillar dixit.
Pavus pavi, et pavo pavonis.
Paniculae prwtotupon pannus est. Lucilius: «Subteminis pannus».
Paropsides feminino genere dicuntur, a pulmentario videlicet, quod oyon vocant.
Palumbes Virgilius feminino genere dixit: «Aeriae quo concessere palumbes»; sed Lucilius masculine: «Macrosque
palumbos». Varro autem, in Scauro, «palumbi» dicit, quod consuetudo quoque usurpavit.
Pometa dicimus ubi poma nascuntur, ut oliveta; pomaria autem ubi servantur.
Pene, quod est coniunctio, per .e.; poena, quod est supplicium, per .oe.. Similiter et Poenus, id est Afer.
Praegnantem cum scripto dividis, .g. secundae syllabae nectis; pignus et pugna similiter, et cetera huiusmodi.
Propter, in divisione scribendi, .p. secundae syllabae iungis; prospere, .s. secundae.
Partio, populo, praedo: activo genere nonnumquam proferuntur. Item haec ipsa communis generis verba saepius
inveniuntur: partior, populor, praedor.
Pono simpliciter aliquid statuens. Dispono aliquid operis impensioris vel consilii facturus; est etiam disponere foederis
ineundi. Propono nonnumquam ad interrogandum pertinet et quaestionem. Adpono adiectionis est; impono insuendi.
Superpono aliquem consum vel laborem unicuique indicens. Praepono aliquid praeferens; sic et antepono. Postpono

