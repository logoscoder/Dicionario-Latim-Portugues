aliquid inferius iudicans. Compono ornandi aut eloquii aut artificii est; sepono separandi. Suppono aliquid subtus
inducens. Depono labefactandi est vel vita excedendi.
Peregrinus nomen saepe socium habet et coniunctum sibi nomen aliud dativi casus, ut «Sancti dicuntur peregrini huic
saeculo».
Praestolari, non praestulari, quia venit a verbo praesto sum.
Puppis accusativum casum in .em. et in .im. mittit, ablativum in .e. et in .i..
Psallo perfectum facit psallui.
Potior, potitus sum et perfruor, perfructus sum ex uno graeco venit, quod est apolauw.
Praecello aliis.
Pascuas genere feminino et pascua neutro pluraliter dicimus.
Primitiae numero tantum plurali dicuntur, sed aliquotiens singularis intellegentiae, ut in Psalmo, «primitias omnis
laboris»; in graeco enim singulariter aparchn habes. Sic et in Apostolo, «primitiae Christus».
Q
Quod et quia et cur et quare verbis subiuncta aliquando indicativum verbum trahunt, aliquando coniunctivum.
Gregorius: «Noverat quia sine culpa esse vix possunt». Et rursum: «Noverat quia diluendi sunt sacrificiis». Et rursum:
«Recessit a malo, non quod faciendo contigit, sed quod inveniendo reprobavit». Item: «Dictum est quod hoc numero
requies designatur». Item: «Nonnulli sese intrinsecus, quod per eos purgationis gratia derivatur, extollunt».
Quoties, toties, septies - sine .n..
Quicquid in priore syllaba per .c. scribendum; quanquam in priore per .n..
Querela per unum .l..
Quatenus adverbium loci vel temporis (id est, quousque) per .e.; quatinus coniunctio causalis (id est, ut) per .i.
scribendum.
Quaeritur de inquirendo, queritur de plorando; quaestus lucri, questus lacrimarum.
Querimonia quoque per simplicem .e. scribenda.
Quicquam per .c., non quidquam scribendum per .d..
Quorundam, sicut eorundem, per .n. scribendum, non per .m..
Queror de te, queror tibi de illo; item conqueror.
«Quo vadis?» ad quem locum significat; «qua vadis?» qua via dicitur.
Quo aliquando pro ubi ponitur. Augustinus: «Invenis domum famosam, quo boni habitant», id est ubi habitant.
Quot ad numerum pertinet, sicut et tot; quanti et tanti ad mensuram. Sed nostri auctores aliquoties quantos pro numero
ponunt: Gregorius, «Sed cum rete magnis piscibus plenum dicitur, additur et quantis, scilicet centum quinquaginta
tribus».
Quantus quam magnus dicitur, quotus cuius aetatis; unde et quota luna dicitur. Augustinus: «Quotus quisque apparere
et existere potest, qui non convincatur esse peccator?» id est in qua aetate, quo dierum vel annorum numero.

