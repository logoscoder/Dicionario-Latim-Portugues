Consulo tibi, prospicio, provideo ex uno graeco veniunt, quod est pronow sou.
Contemno hostem, despicio, sperno, aspernor ex uno graeco veniunt, quod est katafronw.
Commeio lectum est et permeio; commixi et permixi.
Comitor amicum et amicis.
Corinthium civem dicimus, Corinthiacum vas.
Comminus gladiis pugnamus; eminus iaculis, quia illud a manibus non recedit, hoc e manibus emittitur.
Clipeum armorum; clupeum imaginis est.
Cadit quis etiam in plano; decidit ex alto.
Caerulus naturae color est, «caeruleus» fingitur; ita alterum est, alterum fit.
Claritas tam luminis est quam perspicuitatis; «claritudo» generis. Prior itaque splendoris, posterior nobilitatis est.
Cruciatus est dolor corporis, vel cum homo ab altero cruciatur; cruciamentum quod cruciat.
Cerno et cresco in eundem perfectum cadunt, crevi.
Caedo cecidi per .ae. diphthongon: «Caeditur et tilia ante iugo levis» - Virgilius; cedo cessi per .e. simplicem.
Cupio cupivi facit et cupii: Cicero in Pro Cluentio, «Et filium et hunc cum maxime filium interfectum cupit» - pro
cupivit.
Calumnior innocenti, non innocentem; tametsi quidam interpretum graecam locutionem secuti accusativum posuerint
dicentes, «Et orate pro persequentibus et calumniantibus vos».
Cur adverbium saepius indicativum verbum trahit: Gregorius, «Discutiendum est cur quadam die factum aliquid coram
Domino dicitur».
Clavus singulariter, quae est purpurata vestis, et declinatur genere feminino.
Callum quoque et «caenum» et «crocum» neutro, sed Virgilius masculino, «crocumque rubentem».
Cani, cancelli, et casses singularem numerum non habent (casses autem «retia» dicuntur). Caulae similiter,
caerimoniae, cunae, et compedes, et in neutro genere castra, cibaria, crepundia, cunabula.
Cruor pluralem non habet: Virgilius plurali cruores, «Atque atros siccabat veste cruores».
Contagium et contagia neutro genere dicenda; et haec contagio feminino.
Comoedia carmina quae in conviviis canuntur, quia comessatio graece h kwmoV dicitur.
Cartallos graece, latine fiscella. Calamos graece, latine arundo. Canon graece, latine regula. Cados graece, latine situla.
Cunabula sunt panni infantiae, sed Iohannes Constantinopolitanus episcopus scribit Lazarum in monumento cunabulis
involutum.
Cantator et cantatrix a verbo canto, et cantor atque cantrix a verbo cano, recte dicitur.
Comburo per .m. scribendum, non per .n.; comparo similiter et compono ceteraque huiusmodi.
Conspectus, cum in scriptura dividendum est, .c. sequenti syllabae iungis.
Complaceo, non conplaceo; commoratus, non conmoratus; comprehendo per .m..

