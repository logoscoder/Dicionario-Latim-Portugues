Trux ablativum in .i. et in .e. mittit, genetivum pluralem in .um. et in .ium.: ab hoc et ab hac truce et truci, horum et
harum trucum et trucium.
Therion graece, latine fera; unde theriaca, quia feraliter occidit.
Taciturnitas loquelae contraria est; silentium confusis vocibus sive tumultibus. Verum sciendum quia sileo et taceo et
reticeo et conticeo ab uno graeco veniunt siwpw.
Tenax beneficii, id est memor gratiae.
Torques nomen generis communis, nam et in Mario Livius genere masculino et Cicero feminino torquem posuere.
Triumphat hostem qui superat; triumphat nos Deus cum superandi hostes auxilium tribuit. «Deo», inquit [Apostolus],
«gratias, qui semper triumphat nos in Christo Iesu». Et iterum, «Expolians principatus et potestates, triumphans illos in
semetipso».
Transmigro verbum duplicem significationem habet. Transmigro enim cum de loco ad locum iter facio; item
transmigro dicitur cum additamento accusativi casus cum aliquem de loco ad locum transfero ut, «Nabuchodonosor
transmigravit Iudaeos de Hierusalem», et «Emigrabit te de tabernaculo tuo». Porro exemplum verbi superioris,
«Transmigravi in montem sicut passer». Transmigrans participium aeque dupliciter et de loco ad locum transiens
aliquis et alium de loco ad locum transferens intellegitur.
Turtur et masculino genere et feminino profertur.
Tunc temporis adverbium est, tum ordinis.
Terga hominum sunt tantum, singulariter tergum; tergus quadrupedum, pluraliter facit tergora, id est coria.
Tinguere dicendum, non tingere.
Temeritas sine consilio, audacia post consilium.
Temperantia animorum, temperatio rerum, temperies aurarum.
Tapete, tapetis, tapeti a tapeti; et pluraliter tapetia, tapetium, tapetibus. Virgilius: «Qui forte tapetibus altis». Sed et hoc
tapetum, huius tapeti, huic tapeto; pluraliter haec tapeta, tapetorum, tapetis. Virgilius: «Instratos ostro alipedes
pictisque tapetis». Sed et masculino genere dicit: «Pictosque tapetos».
Turbo, si sit proprium, Turbonis facit; si appellativum, turbinis. Nam sive ventus sive quo ludunt pueri, hic turbo
dicitur. Virgilius: «Torto sub verbere turbo».
Tumulus et tumens tellus et mons brevis et sepulcrum aeque vocatur.
Teloneum, non theloneum, id est per .t. simplicem, non aspiratione addita. Est autem graece telon, latine vectigal.
Tabes tantum singulariter dicitur, tendiculae et tenebrae tantum pluraliter.
V (U)
Usquequaque omnimodo significat, pro quo in Psalmis in graeco ewV sfodra legimus, quod significantius latine potest
«usque valde» interpretari.
Ut, adverbium, est modo temporis et significat «postquam», modo qualitatis et significat «quemadmodum»; modo
optandi et significat «utinam», modo mirandi et significat «O quam»; modo coniunctio causalis: «Volo ut ubi ego sum
et ipsi sint mecum».
«Vacat mihi» graece scolazw. Vaco militia, perfectum vacui.

