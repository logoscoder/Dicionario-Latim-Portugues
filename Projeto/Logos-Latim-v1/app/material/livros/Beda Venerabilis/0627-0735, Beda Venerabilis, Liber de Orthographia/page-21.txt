Suspiro verbum trahit nomen dativi casus et accusativi, ut «Suspiramus patriae caelesti», et «Suspiramus regnum Dei»,
et praepositione addita, «Suspiramus ad vitam immortalem».
Subducimus et quae retro subtrahimus et quae in promptu offerimus.
Supremus, summus, et ultimus et superiorem et inferiorem significat.
Super est quod eminet; supra quod substratum aliquid habet; subter est quod re aliqua superiore premitur; subtus quod
demissum altius non tangitur.
Servitium multitudo est servorum, servitus condicio serviendi. Sed veteres indifferenter servitium et pro servitute
posuerunt.
Sinapi, sicut et gummi, graecum est; et Plautus dixit, «Teritur sinapi», cuius genetivus cum .s. profertur. Ceteri casus
similes sunt nominativo.
Sibilus dici oportet. Virgilius: «Nam neque me tantum venientis sibilus austri». Sed et neutro genere quidam dixerunt,
ut Cornelius Severus, «Et sua concordant sibila saeva dracones», et Macer, Theriacon, «Longo resonantia sibila collo».
Sal et masculino genere et neutro dicitur.
Saturitas in cibo tantum dicitur, in ceteris vero satietas; sed Virgilius: «Odiis exsaturata quievit».
Simiam auctores dixerunt etiam in masculino genere.
«Strigem hanc» in significatione avis dicas; striga autem castrense vocabulum est, intervallum turmarum significans in
quo equi stringuntur. Unde etiam strigosi dicuntur corpore macilento.
Stirps in significatione subolis feminino genere dicitur; sed cum materiam significat, masculino modo: «stirpem
recisum». Dixerunt tamen etiam in significatione subolis masculino genere, ut Pacuvius: «Qui stirpem occidit meum».
Sero rumores (id est, divulgo) [serui]; sero fruges, sevi; sero (id est, claudo), unde sera dicta, seravi. Terentius: «Tutavi
atque obseravi ostium».
Suffragor, non suffrago; et suffragatus sum, non suffragavi.
Sorbeo, sorbui, non sorpsi.
Somnio, non somnior; et somniavi, non somniatus sum.
Sanguis est dum manet; effusus vero «cruor».
Sumimus ipsi, accipimus ab alio. Sic cui damus, dicendum «Accipe»; cum permittimus ipsi tollere, dicendum «Sume».
Scorpio bellica res est, at «scorpius» animal.
Scribo, scripsi, scriptum: cum vocalis sequitur, .b. debet esse; cum consonans, .p..
Sacer et venerandus et execrandus. Virgilius: «Auri sacra fames».
Suffragia populi et quae honorant dicuntur et quae damnant.
T
Testor aliquid confirmans sententia; contestor cum quadam auctoritate adfirmans; protestor manifeste cavenda
denuntians; obtestor aliquem iurare compellens; adtestor ad testimonium vocans, qui sit dignitate vel auctoritate
eminens; detestor aliquid execrandum respuens.

