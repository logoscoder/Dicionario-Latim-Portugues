Daemon per diphthongon notandus; deus per .e. solam.
Damnatus et addictus et absolutus: Virgilius, «Quem damnet labor» - id est, virtus sua absolvat aut victorem faciat.
Dolium per .i. scribendum, non doleum per .e..
Dilectio et diligo per .i. et quae declinantur sive derivantur ex his; delectatio et delector et quae declinantur ex eis
per .e. scribenda.
Domuncula conclavium, domus domicilium, nidum avis.
«Descendo montes» dicere potes, id est, per montes vel in montes; «descendo scalas» aut «piscinam», id est per scalas
et per piscinam. degredior monte dicimus recte et significamus «de monte».
Discrucior et crucior animi et animo et animum.
Decus honoris, decor formae est.
Deliciae et divitiae non habent numerum singularem.
Denarius latine masculini generis est; denarion graece neutri.
Dialogos graece; disputatio latine.
Drama graece neutri generis; latine fabula.
Defunctus cum scripto dividitur, .c. sequenti syllabae iugenda.
Didymus, id est geminus, prima syllaba per .i., secunda per .y. scribitur.
Deliramentum, non deleramentum, quia a verbo liro, id est sulco, originem trahit; et sicut boves, cum a recto sulcandi
actu declinant, delirare dicuntur, sic et homines qui de bonis ad mala corda divertunt.
Diluculum, non deluculum, quia modicam diei lucem ostendit.
Desiderium est rerum absentium et nondum adeptarum, concupiscentia utrorumque; concupiscuntur enim quae
habentur et quae non habentur. Nam concupiscendo fruitur homo rebus quas habet; desiderando autem absentia
concupiscit.
Dito et divito idem et locupleto, graece ploutizw.
Decurio decuravi et decumo decumavi unum est, graece dekatw.
Dimittere est derelinquere; demittere deorsum mittere, velut, «Quis demisit lapidem angularem eius?»
Dominor tui et dominor tibi.
Dogmata graece; latine decreta. Dogmatizo, decerno, sive censeo.
Dum coniunctio aliquando indicativum verbum trahit: Gregorius, «Ne scientia, dum novit et non diligit, inflet, ut, dum
intuetur quod illa aliquando non habuit, temperet dolorem, quod amisit».
Doleo vicem tui et tuam et doleo tibi: Gregorius papa de Benedicto patre, «Cum persecutorem suum amaret, magis illi
quam sibi doluit».
Dum coniunctio aliquando modum coniunctivum, aliquando trahit indicativum, ut, «Dum anxiaretur cor meum», et,
«Dum dicitur mihi cotidie: ubi est deus tuus?» et beatus papa Gregorius, «Amici ergo beati Iob, dum percussionum
genera distinguere nesciunt, percussum pro culpa crediderunt». Item aliquotiens «dum ut» significat, ut poeta: «Tityre,
dum redeo, brevis est via, pasce capellas».

