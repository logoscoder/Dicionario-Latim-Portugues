et inquilinatus. Trahit autem inquilinus, sicut et peregrinus, nonnumquam nomen dativi casus, ut Augustinus de
reprobis, «Sunt autem et ipsi peregrini et inquilini non huic terrae, sed populo Dei».
Imponere est rem aliquam, sive corporalem seu incorporalem, alteri rei superponere; sed et imponere pro fraudem
facere aliquando dicitur, unde impostura vocatur, cum argentum vel aurum viliori metallo adulteratur, et qui hoc facit
impostor vocatur. Unde etiam vulgo qui aliquid fraudis facit aut simulationis impostor solet appellari. Gregorius papa:
«Coepit illum simulatorem et verbo rustico impostorem clamare». Unde habes in sacra scriptura: «Quare imposuisti
mihi? Nonne pro Rachel servivi tibi?» Et in Regum: «Quare imposuisti mihi? Tu es enim Saul», hoc est «Quare me
simulatione decipere et fraudem facere voluisti?» Et Augustinus: «Et ideo sibi miser imponit; sibi enim fraudem facit
qui perdit meliora amando peiora».
L
Large et largiter: Iulius Modestus utrumque recte dici ait, sed large esse qualitatis, largiter quantitatis.
Libidinosus a libidine per .b.. Lividus a livore per .v. proferendus. Larba per .b..
Ludificor stultum et deludor, quod venit ex uno graeco empaizw. Praeterito perfecto ludificatus sum, veteres vero
ludificavi dixerunt.
Labium superius dicitur, labrum inferius; rostrum nonnisi quod incurvum est.
Latere et absconsum esse aliquid dicimus et late patere. Virgilius: «Et scuta latentia condunt».
Lepus animal est, lepos iucunditas voluptatis; unde et gratum aliquid lepidum dicimus.
Limen aedium est, limes regionum.
Largitas humanitatis est, largitio ambitionis.
Ligat quis vinculo, legat testamento.
Loqui hominis est, obloqui obtrectatoris, sicut obicit opponit; adloqui persuadentis hortantisque vel iubentis, eloqui
oratoris.
Laurentius Caelius et talia plura, quae nominativum casum in .ius. habent, genetivum singularem et nominativum
pluralem in duplicem .i. mittunt, vocativum singularem in simplicem .i., ut hic Laurentius Caelius, huius Laurentii
Caelii, hi Laurentii Caelii, o Laurenti Caeli. Sic et hic filius, huius filii, hi filii, o fili. aut certe vocativum in .ie., ut hic
impius, huius impii, o impie. Notandum sane in Actibus Apostolorum, ubi Cornelius vidit angelum Dei introeuntem ad
se et dicentem sibi «Corneli». Hic vocativus in latino recte per simplicem .i. profertur, in graeco autem per .ie.,
«Cornelie», scriptum est.
Limus, lux, labes, letum, pluralem numerum non habent.
Liberi, quando filios significant, et «latebrae» singularem non habent.
Lac, liquamen, lenticula, lens, singularia semper.
Locus singulariter masculinum, pluraliter haec loca.
Luter graecum masculini generis, latinum labrum.
Luceo et lugeo in eundem perfectum deveniunt, luxi.
Libero te periculo, liberor molestia.
Lino facit perfectum linui et linivi.

