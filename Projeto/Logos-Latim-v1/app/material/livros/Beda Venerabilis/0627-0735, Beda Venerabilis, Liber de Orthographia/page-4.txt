Balneum veteres dixerunt sive «balineum», nihil enim differt; sed in privatis. Publicis autem feminini generis, et
quidem numero semper plurali - frequenter «balneas».
Baluae, id est thyrae, per .b. incipiant.
Baratrum singulariter tantum effertur. sic autem vocabant gentiles locum apud inferos.
Blanditiae et «bigae», sicut et «trigae» et «quadrigae», pluraliter tantum. Sed in nostrorum litteris scriptorum et bigam
et quadrigam.
Cana et «Simon Cananaeus» per simplicem .c.; «Chanaan» et «mulier Chananaea» adspiratione addita.
Cynomia per .y. scripta «caninam muscam» significat, kunoV enim graece «canis» dicitur; «coenomia» per
diphthongon .oe. «communem muscam»; koinon enim graece «commune» est, unde «coenobium» a communi vita
nomen accepit. Quod in Exodo et in Psalterio in primis translatum esse arbitramur, ut omnis generis musca
significaretur; sed similitudine soni per incuriam contigisse ut «cynomia» pro «coenomia» scriberetur.
Coitus generaliter omnis coeuntia sive itineris sive concordiae sive conubiorum.
Carduus trium syllabarum est, ut «arduus», «fatuus», «mortuus», ideoque similiter declinandum est: «huius cardui»,
«huic carduo», et «hunc carduum», pluraliter «hi cardui», «carduorum», «carduis».
Cubicularius custos cubiculi; «cubicularis» vero lectus cubiculo aptus, ut «caligarius artifex», «caligaris clavus».
Clunes feminino genere dixit Melissus, sed Verrius Flaccus masculino genere dici probat.
Commodamus amico pro tempore equum, vestem, servum - hanc ipsam rem quam dedimus recepturi; «mutuo damus»
pecuniam, triticum, vinum, et his similia, quae mutata recipi necesse est.
Canities, non «canitia», dicenda.
Camara dicitur, ut Verrius Flaccus adfirmat, non «camera» per .e.. Sed Lucretius, «cameris ex teretibus» dicendo, etiam
«cameram» dici posse ostendit.
Curriculus masculine diminutio est «currus»; «curriculum» autem neutraliter spatium ad currendum aptum vel ipsum
currendi officium.
Clipeus masculino genere in significatione scuti ponitur; neutro autem genere imaginem significat. Sed auctoritas
utrumque variat.
Caseus masculini generis est, sed Pomponius neutraliter dixit, «caseum molle».
Cuspis cuspidis, non cuspes.
Capparim feminino genere dixit Varro; nam et graece feminino dicitur h kappariV.
Cassidem dicimus nos ab eo quod est haec cassis, sed multi cassidam dicunt, ut et Propertius: «Aurea cui postquam
nudavit cassida frontem», et Virgilius, «aurea vati cassida».
Capo nunc, sed Varro, De sermone latino, ait: «Ex gallo gallinaceo castrato fit capus».
Cingula hominum generis neutri est; nam et animalium genere feminino «has cingulas» dicimus.
Capax qui facile capit; «capabilis» qui facile capitur.
Collocat per .l. scribendum, non conlocat per .n..
Calumnia est crimen falsum, cum nobis adversarius aut malum quod non fecimus obicit aut bonum quod fecisse
probamur in contrarium interpretari conatur.

