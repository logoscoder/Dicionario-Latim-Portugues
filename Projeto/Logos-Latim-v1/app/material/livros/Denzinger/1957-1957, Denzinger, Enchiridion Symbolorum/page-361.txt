3540 2145 Tertio: firma pariter fide credo Ecclesiam, verbi revelati custodem et magistram, per ipsum verum
atque historicum Christum, cum apud nos degeret, proxime ac directo institutam eandemque super Petrum,
apostolicae hierarchiae principem, eiusque in aevum successores aedificatam.
3541 2145 Quarto: fidei doctrinam ab Apostolis per orthodoxos Patres eodem sensu eademque semper sententia
ad nos usque transmissam, sincere recipio; ideoque prorsus reicio haereticum commentum evolutionis
dogmatum, ab uno in alium sensum transeuntium, diversum ab eo, quem prius habuit Ecclesia; pariterque damno
errorem omnem, quo, divino deposito, Christi Sponsae tradito ab eaque fideliter custodiendo, sufficitur
philosophicum inventum, vel creatio humanae conscientiae, hominum conatu sensim efformatae et in posterum
indefinito progressu perficiendae.
3542 2145 Quinto: certissime teneo ac sincere profiteor, fidem non esse caecum sensum religionis e latebris
subconscientiae erumpentem, sub pressione cordis et inflexionis voluntatis moraliter informatae, sed verum
assensum intellectus veritati extrinsecus acceptae 'ex auditu' quo nempe, quae a Deo personali, creatore ac
Domino nostro dicta, testata et revelata sunt, vera esse credimus, propter Dei auctoritatem summe veracis.
3543 2146 Me etiam qua par est, reverentia subicio totoque animo adhaereo damnationibus, declarationibus,
praescriptis omnibus, quae in Encyclicis litteris 'Pascendi' (DS 34755s) et in Decreto 'Lamentabili' (DS 3401ss)
continentur praesertim circa eam quam historiam dogmatum vocant.
3544 2146 Idem reprobo errorem affirmantium, propositam ab Ecclesia fidem posse historiae repugnare, et
catholica dogmata, quo sensu nunc intelliguntur, cum verioribus christianae religionis originibus componi non
posse.
3545 2146 Damno quoque ac reicio eorum sententiam, qui dicunt christianum hominem eruditiorem induere
personam duplicem, aliam credentis, aliam historici, quasi liceret historico ea retinere, quae credentis fidei
contradicant, aut praemissas adstruere, ex quibus consequatur, dogmata esse aut falsa aut dubia, modo haec
directo non denegentur.
3546 2146 Reprobo pariter eam Scripturae sanctae diiudicandae atque interpretandae rationem, quae, Ecclesiae
traditione, analogia fidei et Apostolicae Sedis normis posthabitis, rationalistarum commentis inhaeret, et criticem
textus velut unicam supremamque regulam haud minus licenter quam temere amplectitur.
3547 2146 Sententiam praeterea illorum reicio, qui tenent, doctori disciplinae historicae theologicae tradendae
aut iis de rebus scribenti seponendam prius esse opinionem ante conceptam sive de supernaturali origine
catholicae traditionis, sive de promissa divinitus ope ad perennem conservationem uniuscuiusque revelati veri;
deinde scripta Patrum singulorum interpretanda solis scientiae principiis, sacra qualibet auctoritate seclusa,
eaque iudicii libertate, qua profana quaevis monumenta solent investigari.
3548 2147 In universum denique me alienissimum ab errore profiteor, quo modernistae tenent in sacra traditione
nihil inesse divini, aut, quod longe deterius, pantheistico sensu illud admittunt, ita ut nihil iam restet nisi nudum
factum et simplex, communibus historiae factis aequandum: hominum nempe sua industria, solertia, ingenio
scholam a Christo eiusque Apostolis inchoatam per subsequentes aetates continuantium.
3549 2147 Proinde fidem Patrum firmissime retineo et ad extremum vitae spiritum retinebo, de charismate
veritatis certo, quod est, fuit eritque semper in 'episcopatus ab Apostolis successione', non ut id teneatur, quod
melius et aptius videri possit secundum suam cuiusque aetatis culturam, sed ut 'numquam aliter credatur,
numquam aliter' intelligatur absoluta et immutabilis veritas ab initio per Apostolos praedicata.
3550 2147 Haec omnia spondeo me fideliter, integre sincereque servaturum et inviolabiliter custoditurum,
nusquam ab iis sive in docendo sive quomodolibet verbis scriptisque deflectendo. Sic spondeo, sic iuro, sic me
Deus adiuvet et haec sancta Dei Evangelia.

361

