specie neutrae erunt, cum religioni plane infensae reapse aut sint aut futurae sint. Longum est neque vero oportet
ea repetere, quae decessores nostri, praesertim PIUS IX et LEO XIII, aperte declararunt, quorum in tempora
potissimum incidit, ut gravissima huiusmodi laicismi pestis in scholas publicas invaderet. Eorum Nos
expostulationes iteramus ac confirmamus, itemque sacrorum Canonum praescripta, quibus catholici adolescentes
prohibentur ne scholas cum neutras tum mixtas, eas scilicet ad quas, nullo discrimine, catholici et acatholici
instituendi conveniunt, quavis de causa frequentent; quas tamen adire licebit, prudenti dumtaxat Ordinarii
iudicio, in certis quibusdam tantum temporumque conditionibus, modo peculiares cautiones adhibeantur. Neque
illa tolerari potest schola (praesertim si ea 'unica' sit ad eamque omnes pueri accedere teneantur), in qua, etsi
sacrae praecepta doctrinae separatim catholicis traduntur, tamen catholici non sunt magistri, qui pueros
catholicos acatholicosque communiter litteris atque artibus imbuunt.
2220 Neque enim, quia doctrina religionis in aliqua schola (plerumque nimis parce) impertitur, idcirco haec
iuribus Ecclesiae ac familiae satisfacit et digna fit, quae ab alumnis catholicis celebretur; nam ut hoc quaevis
schola revera praestet, omnino oportet, ut tota institutio ac doctrina, scholae ordinatio tota, nempe magistri,
studiorum ratio, libri, ad quamvis disciplinam quod pertinet, christiano spiritu, sub ductu maternaque Ecclesiae
vigilantia, sic imbuti sint ac polleant, ut religio ipsa totius instituendi rationis cum fundamentum tum fastigium
constituat; neque hoc solum in scholis, in quibus doctrinae elementa, sed in iis etiam, ubi altiores disciplinae
traduntur. 'Necesse est', ut LEONIS XIII verbis utamur, 'non modo certis horis doceri iuvenes religionem, sed
reliquam institutionem omnem pietatis sensus redolere. Id si desit, si sacer hic habitus non doctorum animos ac
discentium pervadat foveatque, exiguae capientur ex qualibet doctrina utilitates, damna saepe consequentur haud
exigua'. ...
2221 Quicquid autem ad scholam catholicam in filiorum suorum usum provehendam ac tuendam a
Christifidelibus agitur, opus religionis sine ulla dubitatione est, proptereaque potissimum 'Actionis Catholicae'
munus ; ita ut paterno animo Nostro pergratae sint, sintque praecipuis laudibus dignae sodalitates illae omnes,
quae multifariam in opus tam necessarium peculiari modo ac studiosissime incumbunt. Quapropter alte
denuntietur et bene ab omnibus animadvertatur atque agnoscatur, Christifideles, catholicam scholam filiis
quaerendo suis, nusquam gentium opus admittere politicae factionis, sed fungi religionis officio, quod sua
ipsorum conscientia necessario postulat, iisdemque eam esse mentem, non ut filios suos a reipublicae disciplina
atque spiritu distrahant, immo ut ad id ipsum, perfectissimo modo atque nationis utilitati accommodatissimo,
conforment, cum catholicus veri nominis, a catholica quidem doctrina instructus, hoc ipso optimus civis, cultor
patriae, publicae auctoritati sincera fide obtemperans, sub quavis legitima regiminis forma, reperiatur.
2222 Salutaris autem scholarum efficientia non tam rectis legibus quam magistris rectis tribuenda est, qui,
egregie parati atque suam quisque callentes disciplinam discipulis tradendam, mentis quidem animique laudibus
ornati, quas munus sane gravissimum postulat, casta et divina caritate erga iuvenes sibi commissos flagrent,
perinde ac Iesum Christum eiusque Ecclesiam diligunt, - quorum illi sunt filii carissimi - atque hoc ipso sincere
bonum verum familiarum ac patriae cordi habent. Praeclaris igitur afficimur solaciis gratoque divinam
Bonitatem prosequimur animo, cum videamus ad sodales religiosos et religiosas virgines, quotquot docendis
pueris adolescentibusque se devovent, tot tamque probos accedere utriusque sexus praeceptores, eosdemque - ad
animum sanctius excolendum in congregationes quoque et sodalitates proprias coeuntes, quae tamquam
nobilissimum validumque 'Actionis Catholicae' praesidium laudandae ac promovendae sunt -, utilitatis
immemores suae, enixe constanterque illi operam dare quam 'artem artium et scientiam scientiarum' sanctus
Gregorius Nazianzenus vocat, scilicet iuvenes regundi ac conformandi. Cum tamen in eos quoque illud divini
Magistri quadret : 'Messis quidem multa,, operarii autem pauci' (Mt 9, 37), tales christianae educationis artifices
- quorum institutio pastoribus animarum summisque religiosorum ordinum moderatoribus magnopere curae esse
debet - Dominum messis, multos ut alios mittat, supplicibus precibus exoramus.
2223 Oportet praeterea, adolescentis educatio, quippe qui sit 'cereus in vitium flecti', in quacumque consuetudine
vitae ipse se habeat, dirigatur et custodiatur, malas removendo occasiones, bonas autem opportune sufficiendo,
in animi remissionibus et in delectu sodalium, quia 'corrumpunt mores bonos colloquia mala' (1 Cor 15, 33). ...
Eiusmodi tamen custodia ac vigilantia, quam adhibere oportere diximus, minime postulat, ut iuvenes ab
hominum commercio segregentur, quibuscum vita degenda animaeque saluti consulendum erit, sed tantum ut
muniantur et christiane firmentur, hodie quam maxime, adversus illecebras erroresque mundi, qui, ad illud
Ioannis, totus est concupiscentia carnis, concupiscentia oculorum et superbia vitae (1 Io 2, 16); ita ut,
quemadmodum de priscis christianis Tertullianus scripsit, tales nostri se habeant, quales christianos esse nullo
non tempore decet, 'compossessores mundi, non erroris'.
2224 Eo proprie ac proxime intendit christiana educatio, ut, divina cum gratia conspirando germanum atque
perfectum christianum efficiat hominem: ut Christum scilicet ipsum exprimat atque effingat in illis, qui sint
381

