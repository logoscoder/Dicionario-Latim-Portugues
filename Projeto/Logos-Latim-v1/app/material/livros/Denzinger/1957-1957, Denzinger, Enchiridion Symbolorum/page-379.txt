fruantur, simulque in maxima, quae in mortali hac vita esse potest, spiritualium fluxarumque rerum copia,
omnium quidem opera atque consensione assequenda.
(63) Duplex igitur est civilis auctoritatis munus, quae est in republica: tuendi nempe atque provehendi, minime
vero familiam singulosque cives quasi absorbendi vel se in eorum locum substituendi.
3693 2209 Quamobrem, quod ad educationem spectat, ius est vel, ut rectius loquamur, officium est reipublicae
tutandi suis legibus antecedens familiae ius - quod supra memoravimus - christiano nempe more prolem
educandi, adeoque supernaturali Ecclesiae iuri in christianam eiusmodi educationem obsequendi. Itemque
civitatis est, hoc ius in prole ipsa tueri, si quando parentum opera - ob eorum vel inertiam vel imperitiam vel
indignitatem - aut physice aut moraliter fortasse desit; siquidem ipsorum ius educandi, ut supra diximus, non
absolutum est atque imperiosum, sed a naturali et divina lege dependens, ob eamque rem non modo auctoritati et
iudicio Ecclesiae subiectum, sed etiam vigilantiae ac tutelae, pro communi bono, civitatis; neque enim familia
perfecta est societas, quae necessaria omnia in se habeat ad se cumulate planeque perficiendam.
3694 2210 Praecipue vero civitatis est, ut commune bonum postulat, educationem ipsam iuventutis atque
eruditionem pluribus modis promovere. Primum ac per se, operae ab Ecclesia familiis que susceptae favendo
atque opitulando, quae, quam sit efficax, historia usuque rerum comprobatur; deinde operam ipsam perficiendo,
ubi ea deest vel haud sufficit; scholas quoque et instituta propria condendo; civitas enim magis quam ceteri
opibus pollet, quas sibi pro communibus omnium necessitatibus traditas, aequum omnino est et consentaneum ut
in eorum utilitatem, a quibus accepit, impendat. Praeterea praecipere civitas potest ac proinde curare, ut cives
omnes cum civilia et nationalia iura perdiscant, tum a (64) scientia, doctrina morum physicisque ludis instructi
sint, quantum decet atque hisce nostris temporibus commune bonum reapse postulat. Verumtamen plane liquet,
eo civitatem officio teneri, ut, in publica privataque educatione atque eruditione omnibus his modis provehenda,
non solum nativa Ecclesiae et familiae iura christiane educandi vereatur, sed etiam iustitiae, quae suum cuique
tribuit, parere. Itaque nefas est, civitatem educationis institutionisque causam ita ad se redigere totam, ut
familiae, contra christianae conscientiae officia vel contra quam legitime malint, physice aut moraliter ad
civitatis ipsius scholas liberos suos mittere cogantur.
3695 2210 Attamen id non prohibet, quominus, ob rectam rei publicae administrationem vel pacem domi
forisque defendendi causa ... scholas civitas instituat quas dixeris praeparatorias ad quaedam sua officia, ad
militiam praesertim, dummodo ab Ecclesiae et familiae iuribus laedendis in iis, quae ad eas pertinent, se
abstineat. Nec immerito equidem id Nos iterum hic admonemus; hac enim aetate nostra - qua nationalismus
quidam, cum immoderatus et fallax tum paci veri nominis prosperitatique infensus, gliscere coepit - modi omnes
excedi solent in physica educatione, quam vocant, adulescentulorum (atque interdum puellarum, contra ipsam
humanarum rerum naturam) militari more ordinanda ... Quamquam non hoc loco rectum disciplinae habitum
iustamque animi audaciam, sed quidquid immodicum est Nos reprehensum volumus, uti violentiae spiritum, qui
quidem aliud omnino est atque animi fortitudo nobilissimusque militaris virtutis sensus pro patriae ac publici
ordinis defensione...
3696 2211 Iamvero non solum iuventutis, sed etiam aetatum omnium et condicionum ad civilem societatem
statumque educatio pertinet, (65) quae civica appellari potest, quaeque, pro parte, ut aiunt, positiva, in eo
consistit, ut hominibus ad societatem eiusmodi pertinentibus res publice proponantur, quae, et mentes
cognitionibus rerumque imaginibus imbuendo et sensus percellendo, voluntates ad honestum invitent et morali
quadam necessitate perducant; pro negativa autem ut ea praecaveat atque impediat, quae sibi adversantur.
2212 Neque ... oblivisci unquam licebit, christiane educandum totum esse hominem, quantus est, nimirum in
unam naturam per spiritum et corpus coalescentem omnibusque animi et corporis partibus instructum, quae vel a
natura proficiscuntur vel ipsam excedunt qualem demum ex recta ratione et ex divinis oraculis cognoscimus;
hominem scilicet, quem a pristina nobilitate delapsum, Christus redemit in eamque supernaturalem dignitatem
restituit, ut adoptivus filius Dei esset, minime tamen iis redditis praeter naturam privilegiis, ex quibus ante et
corpus immortale et animus aequus fuerat atque integer. Unde factum, ut quae foeda in hominum naturam ab
Adami culpa profluxere, praesertim voluntatis infirmitas effrenataeque animi cupiditates, in homine supersint. Et
profecto " stultitia colligata est in corde pueri, et virga disciplinae fugabit eam " (Prv 22, 15). A pueritia igitur
voluntatis inclinationes, si pravae, cohibendae, sin autem bonae, promovendae sunt, ac praesertim puerorum
mens imbuatur doctrinis a Deo profectis et animus divinae gratiae auxiliis roboretur oportet, quae si defuerint,
nec suis quisque moderari cupiditatibus poterit neque ad absolutionem perfectionemque disciplina atque
informatio ab Ecclesia adduci, quam ideo Christus coelestibus doctrinis ac divinis sacramentis instruxit ut efficax
omnium hominum esset magistra.
2213 Quam ob rem omnis disciplina puerilis, quaecumque, meris naturae viribus contenta, ea respuit aut negligit
379

