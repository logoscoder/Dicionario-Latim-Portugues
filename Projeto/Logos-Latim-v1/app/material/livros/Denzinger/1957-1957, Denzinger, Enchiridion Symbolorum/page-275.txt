2852 1669 Quocirca ex eiusdem auctoris sententia concludi omnino possit ac debeat, rationem in abditissimis
etiam divinae sapientiae ac bonitatis, immo etiam et liberae eius voluntatis mysteriis, licet posito revelationis
obiecto, posse ex se ipsa, non iam ex divinae auctoritatis principio, sed ex naturalibus suis principiis et viribus ad
scientiam seu certitudinem pervenire. Quae auctoris doctrina quam falsa sit et erronea, nemo est, qui ... non illico
videat ...
2853 1670 Namque si isti philosophiae cultores vera ac sola rationis et philosophicae disciplinae tuerentur
principia et iura, debitis certe laudibus essent prosequendi. Siquidem vera ac sana philosophia nobilissimum
suum locum habet, cum eiusdem philosophiae sit, veritatem diligenter inquirere humanamque rationem, licet
primi hominis culpa obtenebratam, nullo tamen modo exstinctam, recte ac sedulo excolere illustrare, eiusque
cognitionis obiectum ac permultas veritates percipere, bene intelligere, promovere, earumque plurimas, uti Dei
exsistentiam, naturam, attributa, quae etiam fides credenda proponit, per argumenta ex suis principiis petita
demonstrare, vindicare, defendere, atque hoc modo viam munire ad haec dogmata fide rectius tenenda et ad illa
etiam reconditiora dogmata, quae sola fide percipi primum possunt, ut illa aliquo modo a ratione intelligantur.
Haec quidem agere atque in his versari debet severa et pulcherrima verae philosophiae scientia.
2854 1671 At vero in hoc gravissimo sane negotio tolerare numquam possumus, ut omnia temere permisceantur,
utque ratio illas etiam res, quae ad fidem pertinent, occupet atque perturbet, cum certissimi omnibusque
notissimi sint fines, ultra quos ratio numquam suo iure est progressa vel progredi potest. Atque ad huiusmodi
dogmata ea omnia maxime et apertissime spectant, quae supernaturalem hominis elevationem ac supernaturale
ejus cum Deo commercium respiciunt atque ad hunc finem revelata noscuntur. Et sane cum haec dogmata sint
supra naturam, idcirco naturali ratione ac naturalibus principiis attingi non possunt. Numquam siquidem ratio
suis naturalibus principiis ad huiusmodi dogmata scienter tractanda effici potest idonea. Quod si haec isti temere
asseverare audeant, sciant, se certe non a quorumlibet doctorum opinione, sed a communi et numquam immutata
Ecclesiae doctrina recedere.
2855 1672 Ex divinis enim Litteris et sanctorum Patrum traditione constat, Dei quidem exsistentiam multasque
alias veritates ab iis etiam, qui fidem nondum susceperunt, naturali rationis lumine cognosci (cf. Rom 1), sed illa
reconditiora dogmata Deum solum manifestasse, dum notum facere voluit 'mysterium, quod absconditum fuit a
saeculis et generationibus' (Col 1, 26)...
2856 1673 ...Sancti Patres in Ecclesiae doctrina tradenda continenter distinguere curarunt rerum divinarum
notionem, quae naturalis intelligentiae vi omnius est communis, ab illarum rerum notitia, quae per Spiritum
Sanctum fide suscipitur, et constanter docuerunt, per hanc ea nobis in Christo revelari mysteria, quae non solam
humanam philosophiam, verum etiam angelicam naturalem intelligentiam transcendunt, quaeque etiamsi divina
revelatione innotuerint et ipsa fide fuerint suscepta, tamen sacro adhuc ipsius fidei velo tecta et obscura caligine
obvoluta permanent, quamdiu in hac mortali vita peregrinamur a Domino.
2857 1673 Ex his omnibus patet, alienam omnino esse a catholicae Ecclesiae doctrina sententiam, qua idem
Frohschammer asserere non dubitat, omnia indiscriminatim christianae religionis dogmata esse objectum
naturalis scientiae seu philosophiae, et humanam rationem historice tantum excultam, modo haec dogmata ipsi
rationi tamquam objectum proposita fuerint, posse ex suis naturalibus viribus et principio ad veram de omnibus
etiam reconditioribus dogmatibus scientiam pervenire. (cf. DS 2909)
2858 1674 Nunc vero in memoratis eiusdem auctoris scriptis alia dominatur sententia, quae catholicae Ecclesiae
doctrinae ac sensui plane adversatur. Etenim eam philosophiae tribuit libertatem, quae non scientiae libertas, sed
omnino reprobanda et intoleranda philosophiae licentia sit appellanda. Quadam enim distinctione inter
philosophum et philosophiam facta, tribuit philosopho ius et officium se submittendi auctoritati, quam veram
ipse probaverit, sed utrumque philosophiae ita denegat, ut, nulla doctrinae revelatae ratione habita, asserat, ipsam
numquam debere ac posse auctoritati se submittere.
2859 1674 Quod esset tolerandum et forte admittendum, si haec dicerentur de iure tantum, quod habet
philosophia, suis principiis seu methodo ac suis conclusionibus uti, sicut et aliae scientiae, ac si eius libertas
consisteret in hoc suo iure utendo, ita ut nihil in se admitteret, quod non fuerit ab ipsa suis condicionibus
acquisitum aut fuerit ipsi alienum. Sed haec iusta philosophiae libertas suos limites noscere et experiri debet.
Numquam enim non solum philosopho, verum etiam philosophiae licebit aut aliquid contrarium dicere iis, quae
divina revelatio et Ecclesia docet, aut aliquid ex eisdem in dubium vocare propterea, quod non intelligit, aut
iudicium non suscipere, quod Ecclesiae auctoritas de aliqua philosophiae conclusione, quae hucusque libera erat,
proferre constituit.
275

