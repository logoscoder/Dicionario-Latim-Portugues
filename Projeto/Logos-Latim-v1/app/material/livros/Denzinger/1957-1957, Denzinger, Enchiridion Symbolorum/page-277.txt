2876 1680 Neque ignorabamus, in Germania etiam falsam valuisse opinionem adversus veterem scholam et
adversus doctrinam summorum illorum Doctorum (cf D.1713), quos propter admirabilem eorum sapientiam et
vita sanctitatem universalis veneratur Ecclesia. Qua falsa opinione ipsius Ecclesiae auctoritas in discrimen
vocatur, quandoquidem ipsa Ecclesia non solum per tot continentia saecula permisit, ut ex eorundem Doctorum
methodo et ex principiis communi omnium catholicarum scholarum consensu sancitis theologica excoleretur
scientia, verum etiam saepissime summis laudibus theologicam eorum doctrinam extulit illamque veluti
fortissimum fidei propugnaculum et formidanda contra suos inimicos arma vehementer commendavit...
2877 1681 Equidem cum omnes eiusdem conventus viri ... asseruerint, scientiarum progressum et felicem
exitum in devitandis ac refutandis miserrimae nostrae aetatis erroribus omnino pendere ab intima erga veritates
revelatas adhaesione, quas catholica docet Ecclesia, ipsi noverunt ac professi sunt illam veritatem, quam veri
catholici scientiis excolendis et evolvendis dediti semper tenuere ac tradiderunt. Atque hac veritate innixi
potuerunt ipsi sapientes ac veri catholici viri scientias easdem tuto excolere, explanare easque utiles certasque
reddere. Quod quidem obtineri non potest, si humanae rationis lumen finibus circumscriptum eas quoque
veritates investigando, quas propriis viribus et facultatibus assequi potest, non veneretur maxime, ut par est
infallibile et increatum divini intellectus lumen, quod in christiana revelatione undique mirifice elucet. Quamvis
enim naturales illae disciplinae suis propriis ratione cognitis principiis nitantur, catholici tamen earum cultores
divinam revelationem veluti rectricem stellam prae oculis habeant oportet, qua praelucente sibi a syrtibus et
erroribus caveant, ubi in suis investigationibus et commentationibus animadvertant posse se illis adduci, ut
saepissime accidit, ad ea proferenda, quae plus minusve adversentur infallibili rerum veritati, quae a Deo
revelatae fuere.
2878 1682 Hinc dubitare nolumus, quin ipsius conventus viri commemoratam veritatem noscentes ac profitentes,
uno eodemque tempore plane reicere ac reprobare voluerint recentem illam ac praeposteram philosophandi
rationem, quae etiamsi divinam revelationem veluti historicum factum admittat, tamen ineffabiles veritates ab
ipsa divina revelatione propositas humanae rationis investigationibus supponit, perinde ac si illae veritates rationi
subiectae essent vel ratio suis viribus et principiis posset consequi intelligentiam et scientiam omnium
supernarum sanctissimae fidei nostrae veritatum et mysteriorum, quae ita supra humanam rationem sunt, ut haec
numquam effici possit idonea ad illa suis viribus et ex naturalibus suis principiis intelligenda aut demonstranda
(cf. DS 2909).
2879 1683 Dum vero debitas illis deferimus laudes, quod professi sint veritatem, quae ex catholicae fidei
obligatione necessario oritur, persuadere Nobis volumus, noluisse obligationem, qua catholici magistri ac
scriptores omnino adstringuntur, coarctare in iis tantum, quae ab infallibili Ecclesiae iudicio veluti fidei dogmata
ab omnibus credenda proponuntur (v. D. 1722). Atque etiam Nobis persuademus, ipsos noluisse declarare,
perfectam illam erga revelatas veritates adhaesionem, quam agnoverunt necessariam omnino esse ad verum
scientiarum progressum assequendum et ad errores confutandos, obtineri posse, si dumtaxat dogmatibus ab
Ecclesia expresse definitis fides et obsequium adhibeatur. Namque etiamsi ageretur de illa subiectione, quae
fidei divinae actu est praestanda, limitanda tamen non esset ad ea, quae expressis oecumenicorum Conciliorum
aut Romanorum Pontificum huiusque Sedis decretis definita sunt, sed ad ea quoque extendenda, quae ordinario
totius Ecclesiae per orbem dispersae magisterio tanquam divinitus revelata traduntur ideoque universali et
constanti consensu a catholicis theologis ad fidem pertinere retinentur.
2880 1684 Sed cum agatur de illa subiectione, qua ex conscientia ii omnes catholici obstringuntur, qui in
contemplatrices scientias incumbunt, ut novas suis scriptis Ecclesiae afferant utilitates, idcirco eiusdem
conventus viri recognoscere debent, sapientibus catholicis haud satis esse, ut praefata Ecclesiae dogmata
recipiant ac venerentur, verum etiam opus esse, ut se subiciant decisionibus, quae ad doctrinam pertinentes a
Pontificiis Congregationibus proferuntur, tum iis doctrinae capitibus, quae communi et constanti Catholicorum
consensu retinentur ut theologicae veritates et conclusiones ita certae, ut opiniones eisdem doctrinae capitibus
adversae quamquam haereticae dici nequeant, tamen aliam theologicam mereantur censuram.

1.604

EP. S. OFFICII AD EPISCOPOS ANGLIAE, 16 SEPTEMBRE 1864 (SOUS

1.605

PIE IX); DE UNICITATE ECCLESIAE, CONTRA THEORIAM RAMORUM

2885 1685 (societas ad procurandam christianitatis unitatem Londinii a. 1857 erecta expresse profitetur:) tres
videlicet christianas communiones romano-catholicam, graeco-schismaticam et anglicanam, quamvis invicem
277

