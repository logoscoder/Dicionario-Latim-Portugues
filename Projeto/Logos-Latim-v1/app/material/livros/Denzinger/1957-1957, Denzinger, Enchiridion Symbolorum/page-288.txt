salutarem Christi doctrinam profiteri et declarare constituimus, adversis erroribus potestate Nobis a Deo tradita
proscriptis atque damnatis.

1.625

CAP. 1. DE DEO RERUM OMNIUM CREATORE

3001 1782 Sancta catholica apostolica Romana ecclesia credit et confitetur, unum esse Deum verum et vivum,
creatorem ac Dominum caeli et terrae, omnipotentem, aeternum, immensum, incomprehensibilem, intellectu ac
voluntate omnique perfectione infinitum; qui cum sit una singularis, simplex omnino et incommutabilis
substantia spiritualis, praedicandus est re et essentia a mundo distinctus, in se et ex se beatissimus, et super
omnia, quae praeter ipsum sunt et concipi possunt, ineffabiliter excelsus (can. 1-4).
3002 1783 Hic solus verus Deus bonitate sua et "omnipotenti virtute" non ad augendam suam beatitudinem nec
ad acquirendam, sed ad manifestandam perfectionem suam per bona, quae creaturis impertitur, liberrimo consilio
"simul ab initio temporis utramque de nihilo condidit creaturam, spiritualem et corporalem, angelicam videlicet
et mundanam, ac deinde humanam quasi communem ex spiritu et corpore constitutam (Conc. Lateran. IV: cf
D.800; infra can. 2 et 5).
3003 1784 Universa vero, quae condidit, Deus providentia sua tuetur atque gubernat, 'attingens a fine usque ad
finem fortiter et disponens omnia suaviter' (cf. Sap 8, 1).'Omnia enim nuda et aperta sunt oculis eius' (Hebr 4,
13), ea etiam, quae libera creaturarum actione futura sunt.

1.626

CAP. 2. DE REVELATIONE

3004 1785 Eadem sancta mater Ecclesia tenet et docet, Deum, rerum omnium principium et finem, naturali
humanae rationis lumine e rebus creatis certo cognosci posse; 'invisibilia enim ipsius, a creatura mundi, per ea
quae facta sunt, intellecta, conspiciuntur' (Rom 1, 20): attamen placuisse eius sapientiae et bonitati, alia eaque
supernaturali via se ipsum ac aeterna voluntatis suae decreta humano generi revelare, dicente Apostolo:
'Multifariam multisque modis olim Deus loquens patribus in Prophetis novissime diebus istis locutus est nobis in
Filio' (Hebr 1, 1 s; can. 1).
3005 1786 Huic divinae revelationi tribuendum quidem est, ut ea, quae in rebus divinis humanae rationi per se
impervia non sunt, in praesenti quoque generis humani condicione ab omnibus expedite, firma certitudine et
nullo admixto errore cognosci possint. Non hac tamen de causa revelatio absolute necessaria dicenda est, sed
quia Deus ex infinita bonitate sua ordinavit hominem ad finem supernaturalem, ad participanda scilicet bona
divina, quae humanae mentis intelligentiam omnino superant; siquidem 'oculus non vidit, nec auris audivit, nec
in cor hominis ascendit, quae praeparavit Deus iis, qui diligunt illum' (l Cor 2, 9; can. 2 et 3).
3006 1787 Haec porro supernaturalis revelatio, secundum universalis Ecclesiae fidem a sancta Tridentina
Synodo declaratam continetur "in libris scriptis et sine scripto traditionibus, quae ipsius Christi ore ab Apostolis
acceptae, aut (ab) ipsis Apostolis Spiritu Sancto dictante quasi per manus traditae, ad nos usque pervenerunt" (cf
D.783). Qui quidem veteris et Novi testamenti libri integri cum omnibus suis partibus, prout in ejusdem Concilii
decreto recensentur, et in veteri Vulgata latina editione habentur, pro sacris et canonicis suscipiendi sunt. Eos
vero Ecclesia pro sacris et canonicis habet, non ideo, quod sola humana industria concinnati, sua deinde
auctoritate sint approbati; nec ideo dumtaxta, quod revelationem sine errore contineant; sed propterea, quod
Spiritu Sancto inspirante conscripti Deum habent auctorem, atque uti tales ipsi Ecclesiae traditi sunt (can.4).
3007 1788 Quoniam vero, quae sancta Tridentina Synodus de interpretatione divinae Scripturae ad coercenda
petulantia ingenia salubriter decrevit, a quibusdam hominibus prave exponuntur, Nos idem decretum renovantes
hanc illius mentem esse declaramus, ut in rebus fidei et morum ad aedificationem doctrinae christianae
pertinentium is pro vero sensu sacrae Scripturae habendus sit, quem tenuit ac tenet sancta mater Ecclesia, cujus
est judicare de vero sensu et interpretatione Scripturarum sanctarum; atque ideo nemini licere contra hunc
sensum aut etiam contra unanimem consensum Patrum ipsam Scripturam sacram interpretari.

288

