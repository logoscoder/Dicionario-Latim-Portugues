1.688

LÃ‰ON XIII, LITT. ENCYCL. 'RERUM NOVARUM', 15 MAI 1891

3265 Possidere res privatim ut suas, ius est homini a natura datum. ... Neque est, cur providentia introducatur
reipublicae: est enim homo, quam respublica, senior: quocirca ius ille suum ad vitam corpusque tuendum habere
natura ante debuit, quam civitas ulla coisset. ... Res enim eas, quae ad conservandam vitam maximeque ad
perficiendam requiruntur, terra quidem cum magna largitate fundit, sed fundere ex se sine hominum cultu et
curatione non posset. Iamvero cum in parandis naturae bonis industriam mentis viresque corporis homo insumat,
hoc ipso applicat ad sese eam naturae corporeae partem, quam ipse percoluit, in qua velut formam quandam
personae suae impressam reliquit; ut omnino rectum esse oporteat, eam partem ab eo possideri uti suam, nec ullo
modo ius ipsius violare cuiquam licere. ...
3266 Jura vero istiusmodi, quae in hominibus insunt singulis, multo validiora intelliguntur esse, si cum officiis
hominurn in convictu domestico apta et connexa spectentur. ... Quod igitur demonstravimus ius dominii personis
singularibus natura tributum, id, transferri in hominem, qua caput est familiae, oportet: immo tanto ius est illud
validius quanto persona humana in convictu domestico plura complectitur. Sanctissima naturae lex est, ut victu
omnique cultu paterfamilias tueatur, quos ipse procrearit: idemque illuc a natura ipsa deducitur, ut velit liberis
suis, quippe qui paternam referunt et quodam modo producunt personam, acquirere et parare, unde se honeste
possint in ancipiti vitae cursu a misera fortuna defendere. Id vero efficere non alia ratione potest, nisi
fructuosarum possessione rerum, quas ad liberos hereditate transmittat...
3267 1938b Justa possessio pecuniarum a iusto pecuniarum usu distinguitur. Bona privatim possidere, quod
paulo ante vidimus ius est homini naturale : eoque uti iure, maxime in societate vitae, non fas modo est, sed
plane necessarium. ... At vero si illud quaeratur, qualem esse usum bonorum necesse sit, Ecclesia quidem sine
ulla dubitatione respondet: 'Quantum ad hoc, non debet homo habere res exteriores ut proprias, sed ut
communes, ut scilicet de facili aliquis eas communicet in necessitate aliorum. Unde Apostolus dicit: 'Divitibus
huius saeculi praecipe ... facile tribuere, communicare' (I Tim 6, 17s)'. Nemo certe opitulari aliis de eo iubetur,
quod ad usus pertineat cum suos tum suorum necessarios: immo nec tradere aliis, quo ipse egeat ad id
servandum, quod personae conveniat, quodque deceat. ... Sed ubi necessitati satis et decoro datum, officium est
de eo, quod superat, gratificari indigentibus. 'Quod superest, date eleemosynam' (Lc 11, 41). Non iustitiae,
excepto in rebus extremis, officia ista sunt, sed caritatis christianae, quam profecto lege agendo petere ius non
est. Sed legibus iudiciisque hominum lex antecedit iudiciumque Christi Dei, qui multis modis suadet
consuetudinem largiendi... et collatam negatamve iudicaturus (Mt 25, 34s).
3268 Duas velut notas habet in homine labor natura insitas, nimirum ut personalis sit, quia vis agens adhaeret
personae, atque eius omnino est propria, a quo exercetur, et eius est utilitati nata: deinde ut sit necessarius, ob
hanc causam, quod fructus laboris est homini opus ad vitam tuendam: vitam autem tueri ipsa rerum, cui maxime
parendum, natura iubet.
3269 Iamvero si ex ea dumtaxat parte spectetur, quod personalis est, non est dubium, quin integrum opifici sit
pactae mercedis angustius finire modum: quemadmodum enim operas dat ille voluntate, sic et operarum mercede
vel tenui vel plane nulla contentus esse voluntate potest.
3270 Sed longe aliter iudicandum, si cum ratione personalitatis ratio coniungitur necessitatis, cogitatione
quidem, non re, ab illa separabilis. Reapse manere in vita, commune singulis officium est, cui scelus est deesse.
Hinc ius reperiendarum rerum, quibus vita sustentatur, necessario nascitur: quarum rerum facultatem infimo
cuique non nisi quaesita labore merces suppeditat. Esto igitur, ut opifex atque herus libere in idem placitum, ac
nominatim in salarii modum consentiant: subest tamen semper aliquid ex iustitia naturali, idque libera
paciscentium voluntate maius et antiquius, scilicet alendo opifici, frugi quidem et bene morato, haud imparem
esse mercedem oportere. Quod si necessitate opifex coactus, aut mali peioris metu permotus duriorem
condicionem accipiat, quae, etiamsi nolit, accipienda sit, quod a domino vel a redemptore operum imponitur,
istud quidem est subire vim, cui iustitia reclamat. ...
3271 Mercedem si ferat opifex satis amplam, ut ea se uxoremque et liberos tueri commodum queat, facile
studebit parsimoniae, si sapit, efficietque, quod ipsa videtur natura monere, ut detractis sumptibus, aliquid etiam
redundet, quo sibi liceat ad modicum censum pervenire. ... Non tamen ad haec commoda perveniri nisi ea
condicione potest, ut privatus census ne exhauriatur immanitate tributorum et vectigalium. Ius enim possidendi
privatim bona cum non sit lege hominum, sed natura datum, non ipsum abolere, sed tantummodo ipsius usum
temperare et cum communi bono componere auctoritas publica potest. Faciat ergo iniuste atque inhumane, si de
bonis privatorum plus aequo, tributorum nomine, detraxerit...
317

