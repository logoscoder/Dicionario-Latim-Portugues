3024 1804 4. Si quis dixerit, res finitas tum corporeas tum spirituales aut saltem spirituales e divina substantia
emanasse, aut divinam essentiam sui manifestatione vel evolutione fieri omnia, aut denique Deum esse ens
universale seu indefinitum, quod sese determinando constituat rerum universitatem in genera, species et
individua distinctam: an. s.
3025 1805 5. Si quis non confiteatur, mundum resque omnes, quae in eo continentur, et spirituales et materiales
secundum totam suam substantiam a Deo ex nihilo esse productas, aut Deum dixerit non voluntate ab omni
necessitate libera, sed tam necessario creasse, quam necessario amat se ipsum, aut mundum ad Dei gloriam
conditum esse negaverit: an. s.

1.630

2. DE REVELATIONE

3026 1806 1. Si quis dixerit, Deum unum et verum, creatorem et Dominum nostrum, per ea, quae facta sunt,
naturali rationis humanae lumine certo cognosci non posse: anathema sit (cf. DS 3004).
3027 1807 2. Si quis dixerit, fieri non posse aut non expedire, ut per revelationem divinam homo de Deo
cultuque ei exhibendo doceatur: an. s.
3028 1808 3. Si quis dixerit, hominem ad cognitionem et perfectionem, quae naturalem superet, divinitus evehi
non posse, sed ex se ipso ad omnis tandem veri et boni possessionem iugi profectu pertingere posse et debere:
an. s.
3029 1809 4. Si quis sacrae Scripturae libros integros cum omnibus suis partibus, prout illos sancta Tridentina
Synodus recensuit (DS 1501ss), pro sacris et canonicis non susceperit aut eos divinitus inspiratos esse negaverit:
an. s.

1.631

3. DE FIDE

3031 1810 1. Si quis dixerit, rationem humanam ita independentem esse, ut fides ei a Deo imperari non possit:
anathema sit (cf. DS 3008).
3032 1811 2. Si quis dixerit, fidem divinam a naturali de Deo et rebus moralibus scientia non distingui, ac
propterea ad fidem divinam non requiri, ut revelata veritas propter auctoritatem Dei revelantis credatur: an. s. (cf.
DS 3008).
3033 1812 3. Si quis dixerit, revelationem divinam externis signis credibilem fieri non posse, ideoque sola
interna cuiusque experientia aut inspiratione privata homines ad fidem moveri debere: an. s. (cf. DS 3009).
3034 1813 4. Si quis dixerit, miracula nulla fieri posse, proindeque omnes de iis narrationes, etiam in sacra
Scriptura contentas, inter fabulas vel mythos ablegandas esse; aut miracula certo cognosci numquam posse nec
iis divinam religionis christianae originem rite probari : an. s. (cf. DS 3009).
3035 1814 5. Si quis dixerit, assensum fidei christianae non esse liberum sed argumentis humanae rationis
necessario produci; aut ad solam fidem vivam, quae per caritatem operatur (Gal 5, 6), gratiam Dei necessariam
esse: an. s. (cf. DS 3010).
3036 1815 6. Si quis dixerit, parem esse condicionem fidelium atque eorum, qui ad fidem unice veram nondum
pervenerunt, ita ut catholici iustam causam habere possint fidem, quam sub Ecclesiae magisterio iam
susceperunt, assensu suspenso in dubium vocandi, donec demonstrationem scientificam credibilitatis et veritatis
fidei suae absolverint an. s. (cf. DS 3014).

291

