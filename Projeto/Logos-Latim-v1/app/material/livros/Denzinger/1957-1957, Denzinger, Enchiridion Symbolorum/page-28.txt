dissimilis. Qui enim verus est Deus, idem verus est homo, et nullum est in hac unitate mendacium, dum invicem
sunt et humilitas hominis et altitudo divinitatis. Sicut enim Deus non mutatur miseratione, ita homo non
consumitur dignitate. Agit enim utraque forma cum alterius communione quod proprium est: Verbo scilicet
operante quod Verbi est, et carne exsequente quod carnis est. Unum horum coruscat miraculis, aliud succumbit
injuriis. Et sicut Verbum ab aequalitate paternae gloriae non recedit, ita caro naturam nostri generis non reliquit.
295 ...Non eiusdem naturae est dicere: 'Ego et Pater unum sumus' (Jo 10, 30) et dicere: 'Pater maior me est' (Jo
14, 28). Quamvis enim in Domino Iesu Christo Dei et hominis una persona sit, aliud tamen est, unde in utroque
communis est contumelia, aliud, unde communis est gloria. De nostro enim illi est minor Patre humanitas, de
Patre illi aequalis cum Patre divinitas.

1.14

SAINT LÃ‰ON I LE GRAND, EP. 'LICET PER NOSTROS' AD JULIAN.

1.15

COINSEM, 13 JUIN 449

296 (c. 1) ... Sancti Spiritus in nobis atque in vobis una est eruditio eademque doctrina, quam quisque non
recipit, non est membrum corporis Christi, nec potest eo capite gloriari, in quo naturam suam asserit non
haberi. ...
297 (c. 2) ... Quod deitatis est, caro non minuit; quod carnis est, deitas non peremit (al.: perimit). Idem enim et
sempiternus ex Patre et temporalis ex matre, in sua virtute inviolabilis, in nostra infirmitate passibilis, in deitate
Trinitatis cum Patre et Spiritu Sancto unius eiusdemque naturae, in susceptione autem hominis non unius
substantiae, sed unius eiusdemque personae, ut idem esset dives in paupertate, omnipotens in abiectione,
impassibilis in supplicio, immortalis in morte. Nec enim Verbum aut in carnem aut in animam aliqua sui parte
conversum est cum simplex et incommutabilis natura deitatis tota in sua sit semper essentia, nec damnum sui
recipiens nec augmentum et sic adsumptam naturam beatificans, ut glorificata in glorificante permaneat. Cur
autem inconveniens aut impossibile videatur, ut Verbum et caro atque anima unus Iesus Christus et unus Dei
hominisque sit Filius, si caro et anima, quae dissimilium naturarum sunt, unam faciunt etiam sine Verbi
incarnatione personam? ... Nec Verbum igitur in carnem nec in Verbo caro mutata est, sed utrumque in uno
manet et unus in utroque est, non diversitate divisus, non permixtione confusus, nec alter ex Patre, alter ex matre,
sed idem alter ex Patre ante omne principium, alter de matre in fine saeculorum, ut esset 'mediator Dei et
hominum homo Jesus Christus', (I Tim 2, 5), in quo habitaret 'plenitudo divinitatis corporaliter' (Col 2, 9), quia
adsumpti, non adsumentis provectio est, quod 'Deus illum exaltavit...' (Phil 2, 9-11).
298 (c. 3) ... Arbitror (Eutychen) talia loquentem (scl. ante incarnationem d u a s in Christo fuisse naturas, post
incarnationem autem u n a m) hoc habere persuasum, quod anima quam Salvator adsumpsit, prius in caelis sit
commorata quam de Maria virgine nasceretur, eamque sibi Verbum in utero copularit. Sed hoc catholicae mentes
auresque non tolerant, quia nihil secum Dominus de caelo veniens nostrae condicionis exhibuit. Nec animam
enim quae anterior exstitisset, nec carnem quae non materni corporis esset, accepit. Natura quippe nostra non sic
adsumpta est, ut prius creata post adsumeretur, sed ut ipsa adsumptione crearetur. Unde quod in Origene merito
damnatum est (cf. DS 209), qui animarum, antequam corporibus insererentur, non solum vitas, sed et diversas
fuisse asseruit actiones, necesse est ut etiam in isto, nisi maluerit sententiam abdicare, plectatur.
299 Nativitas enim Domini secundum carnem, quamvis habeat quaedam propria, quibus humanae condicionis
initia transcendat, sive quod solus (ex Sancto Spiritu) ab inviolata virgine sine concupiscentia est conceptus et
natus, sive quod ita visceribus matris est editus, ut et fecunditas pareret et virginitas permaneret, non alterius
tamen naturae erat eius caro quam nostrae, nec alio illi quam ceteris hominibus anima est inspirata principio,
quae excelleret non diversitate generis, sed sublimitate virtutis. Nihil enim carnis suae habebat adversum, nec
discordia desideriorum gignebat compugnantiam voluntatum, sensus corporei vigebant sine lege peccati, et
veritas affectionum sub moderamine deitatis et mentis nec temptabatur illecebris nec cedebat iniuriis. Verus
homo vero unitus est Deo, nec secundum exsistentem prius animam deductus e caelo nec secundum carnem
creatus ex nihilo, eandem gerens in Verbi deitate personam et tenens communem nobiscum in corpore animaque
naturam. Non enim esset Dei hominumque mediator, nisi idem Deus idemque homo in utroque et unus esset et
verus.

28

