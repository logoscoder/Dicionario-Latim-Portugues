251
2613 1513 13. Propositio relata inter acta Synodi, quae innuit, Clementem IX pacem Ecclesiae reddidisse
per approbationem distinctionis iuris et facti in subscriptione formularii ab Alexandro VII praescripti: falsa, temeraria, Clementi IX iniuriosa.
2614 1514 14. Quatenus vero ei distinctioni suffragatur, eiusdem fautores laudibus extollendo et eorum
adversarios vituperando: - temeraria, perniciosa, Summis Pontificibus iniuriosa, schisma fovens et
haeresim.
2615 1515 15. Doctrina, quae proponit Ecclesiam 'considerandam velut unum corpus mysticum
coagmentatum ex Christo capite et fidelibus, qui sunt eius membra per unionem ineffabilem, qua
mirabiliter evadimus cum ipso unus solus sacerdos, una sola victima, unus solus adorator perfectus Dei
Patris in spiritu et veritate'; intellecta hoc sensu, ut ad corpus Ecclesiae non pertineant nisi fideles, qui
sunt perfecti adoratores in spiritu et veritate: - haeretica.
2616 1516 16. Doctrina Synodi de statu felicis innocentiae, qualem eum repraesentat in Adamo ante
peccatum, complectentem non modo integritatem, sed et iustitiam interiorem cum impulsu in Deum per
amorem caritatis, atque primaevam sanctitatem aliqua ratione post lapsum restitutam; quatenus
complexive accepta innuit, statum illum sequelam fuisse creationis, debitum ex naturali exigentia et
condicione humanae naturae, non gratuitum Dei beneficium: falsa, alias damnata in Baio (DS 1901ss), et
Quesnellio (DS 2434ss), erronea, favens haeresi Pelagianae.
2617 1517 17. Propositio his verbis enuntiata: 'Edocti ab Apostolo, spectamus mortem non iam ut
naturalem condicionem hominis, sed revera ut iustam poenam culpae originalis'; quatenus sub nomine
Apostoli subdole allegato insinuat, mortem, quae in praesenti statu inflicta est velut iusta poena peccati
per iustam subtractionem immortalitatis, non fuisse naturalem condicionem hominis, quasi immortalitas
non fuisset gratuitum beneficium, sed naturalis condicio: - captiosa, temeraria, Apostolo iniuriosa, alias
damnata (DS 1978).
2618 1518 18. Doctrina Synodi enuntians, 'post lapsum Adami Deum annuntiasse promissionem futuri
liberatoris, et voluisse consolari genus humanum per spem salutis, quam Jesus Christus allaturus erat';
tamen 'Deum voluisse, ut genus humanum transiret per varios status, antequam veniret plenitudo
temporum'; ac primum, ut in statu naturae 'homo relictus propriis luminibus disceret de sua caeca ratione
diffidere, et ex suis aberrationibus moveret se ad desiderandum auxilium superioris luminis'; doctrina, ut
iacet, captiosa, atque intellecta de desiderio adiutorii superioris luminis in ordine ad salutem promissam
per Christum, ad quod concipiendum homo relictis suis propriis luminibus supponatur sese potuisse
movere: - suspecta, favens haeresi Semipelagianae.
2619 1519 19. Item, quae subiungit, hominem sub Lege, 'cum esset impotens ad eam observandam,
praevaricatorem evasisse, non quidem culpa Legis, quae sanctissima erat, sed culpa hominis, qui sub
Lege sine gratia magis magisque praevaricator evasit: superadditque, Legem, si non sanavit cor hominis,
effecisse, ut sua mala cognosceret, et de sua infirmitate convictus desideraret gratiam mediatoris'; qua
parte generaliter innuit, hominem praevaricatorem evasisse per inobservantiam Legis, quam impotens
esset observare, quasi 'impossibile aliquid potuerit imperare, qui iustus est, aut damnaturus sit hominem
pro eo, quod non potuit evitare, qui pius est': - falsa, scandalosa, impia, in Baio damnata (DS 1954).
2620 1520 20. Qua parte datur intelligi, hominem sub lege sine gratia potuisse concipere desiderium
gratiae mediatoris ordinatum ad salutem promissam per Christum; quasi 'non ipsa gratia faciat, ut
invocetur a nobis' (Cc. Araus. II, can. 3 (DS 373): - propositio, ut iacet, captiosa, suspecta, favens haeresi
Semipelagianae.
2621 1521 21. Propositio, quae asserit, 'lumen gratiae, quando sit solum, non praestare, nisi ut
cognoscamus infelicitatem nostri status et gravitatem nostri mali; gratiam in tali casu producere eundem
effectum, quem Lex producebat: ideo necesse esse, ut Deus creet in corde nostro sanctum amorem, et
inspiret sanctam delectationem contrariam amori in nobis dominanti; hunc amorem sanctum, hanc
sanctam delectationem esse proprie gratiam Jesu Christi, inspirationem caritatis, qua cognita sancto
amore faciamus; hanc esse illam radicem, e qua germinantur bona opera; hanc esse gratiam Novi
Testamenti, quae nos liberat a servitute peccati, constituit filios Dei'; quatenus intendat, eam solam esse
proprie gratiam Jesu Christi, quae creet in corde sanctum amorem et quae facit, ut faciamus, sive etiam,
qua homo liberatus a servitute peccati constituitur filius Dei; et non sit etiam proprie gratia Christi ea
gratia, qua cor hominis tangitur per illuminationem Spiritus Sancti (Cc. Trid. sess. VI c. 5 (DS 1525)) nec

