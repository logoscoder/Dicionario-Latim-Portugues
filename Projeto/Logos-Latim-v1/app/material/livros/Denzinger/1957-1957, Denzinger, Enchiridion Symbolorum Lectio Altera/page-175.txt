175
cooperando, disponantur, ita ut, tangente Deo cor hominis per Spiritus Sancti illuminationem, neque
homo ipse nihil omnino agat, inspirationem illam recipiens, quippe qui illam et abicere potest, neque
tamen sine gratia Dei movere se ad justitiam coram illo libera sua voluntate possit (can.3). Unde in sacris
Litteris cum dicitur: "Convertimini ad me, et ego convertar ad vos" (Zach 1.3), libertatis nostrae
admonemur; cum respondemus: "Converte nos, Domine, ad te, et convertemur" (Lam 5.21), Dei nos
gratiam praeveniri confitemur.
1526 798 Disponuntur autem ad ipsam iustitiam (can. 7 et 9), dum excitati divina gratia et adiuti, fidem
'ex auditu' (cf. Rom 10, 17) concipientes, libere moventur in Deum, credentes, vera esse, quae divinitus
revelata et promissa sunt (can. 12-14), atque illud in primis, a Deo iustificari impium per gratiam eius,
'per redemptionem, quae est in Christo Iesu' (Rom 3,24), et dum, peccatores se esse intelligentes, a
divinae iustitiae timore, quo utiliter concutiuntur (can. 8), ad considerandam Dei misericordiam se
convertendo, in spem eriguntur, fidentes, Deum sibi propter Christum propitium fore, illumque tamquam
omnis iustitiae fontem diligere incipiunt ac propterea moventur adversus peccata per odium aliquod et
detestationem (can. 9), hoc est, per eam paenitentiam, quam ante baptismum agi oportet (cf. Act 2, 38);
denique dum proponunt suscipere baptismum, inchoare novam vitam et servare divina mandata.
1527 798 De hac dispositione scriptum est: 'Accedentem ad Deum oportet credere, quia est et quod
inquirentibus se remunerator sit' (Hebr 11, 6), et 'Confide, fili, remittuntur tibi peccata tua' (Mt 9, 2; Mc 2,
5), et: 'Timor Domini expellit peccatum' (Eccli 1, 27), et: 'Paenitentiam agite, et baptizetur unusquisque
vestrum in nomine Iesu Christi in remissionem peccatorum vestrorum, et accipietis donum Spiritus
Sancti' (Act 2, 38), et: 'Euntes ergo docete omnes gentes, baptizantes eos in nomine Patris et Filii et
Spiritus Sancti, docentes eos servare quaecumque mandavi vobis' (Mt 28, 19 ), denique: 'Praeparate corda
vestra Domino' (I Rg 7, 3).
1528 799 Cap.7. "Quid sit justificatio impii, et quae ejus causae". - Hanc dispositionem seu
praeparationem justificatio ipsa consequitur, quae non est sola peccatorum remissio (can. 11), sed et
sanctificatio et renovatio interioris hominis per voluntariam susceptionem gratiae et donorum, unde homo
ex injusto fit justus et ex inimico amicus, ut sit "heres secundum spem vitae aeternae" (Tit 3.7).
1529 799 Hujus justificationis causae sunt: finalis quidem gloria Dei et Christi ac vita aeterna; efficiens
vero misericors Deus, qui gratuito abluit et sanctificat (Cor1 6.11) signans et ungens Spiritu promissionis
Sancto, qui est pignus hereditatis nostrae (cf Eph 1.13s); meritoria autem dilectissimus Unigenitus suus,
Dominus noster Jesus Cristus, qui "cum essemus inimici" (cf Rom 5.10), "propter nimiam caritatem, qua
dilexit nos" (Eph 2.4), sua sanctissima passione in ligno crucis nobis justificationem meruit (can. 10), et
pro nobis Deo Patri satisfecit; instrumentalis item sacramentum baptismi, quod est "sacramentum fidei",
sine qua nulli unquam contigit justificatio. demum unica formalis causa est "Justitia Dei, non qua ipse
justus est, sed qua nos justos facit" (can. 10 et 11), qua videlicet ab eo donati renovamur spiritu mentis
nostrae, et non modo reputamur, sed vere justi nominamur et sumus, justitiam in nobis recipientes
unusquisque suam, secundum mensuram, quam "Spiritus Sanctus partitur singulis prout vult" (Cor1
12.11), et secundum propriam cujusque dispositionem et cooperationem.
1530 800 Quamquam enim nemo possit esse justus, nisi cui merita passionis Domini nostri Jesu Christi
communicantur, id tamen in hac impii justificatione fit, dum ejusdem sanctissimae passionis merito per
Spiritum Sanctum caritas Dei diffunditur in cordibus (cf Rom 5.5) eorum, qui justificantur, atque ipsis
inhaeret (can. 11). Unde in ipsa justificatione cum remissione peccatorum haec omnia simul infusa accipit
homo per Jesum Christum, cui inseritur: fidem, spem et caritatem.
1531 800 Nam fides, nisi ad eam spes accedat et caritas, neque unit perfecte cum Christo, neque corporis
ejus vivum membrum efficit. Qua ratione verissime dicitur, "fidem sine operibus mortuam" (cf Jac
2.17ss) et otiosam esse (can. 19), et "in Christo Jesu neque circumcisionem aliquid valere, neque
praeputium,sed fidem quae per caritatem operatur" (Gal 5.6; 6.15). Hanc fidem ante baptismi
sacramentum ex Apostolorum traditione catechumeni ab Ecclesia petunt, cum petunt "fidem vitam
aeternam praestantem", quam sine spe et caritate fides praestare non potest. unde et statim verbum Christi
audiunt: "si vis ad vitam igredi, serva mandata" (Mt 19.17; can. 18-20). Itaque veram et christianma
justitiam accipientes, eam ceu primam stolam (cf Lc 15.22) pro illa, quam Adam sua inobedientia sibi et
nobis perdidit, per Christum Jesum illis donatam, candidam et immaculatam jubentur statim renati
conservare, ut eam perferant ante tribunal Domini nostri Jesu Christi et habeant vitam aeternam.

