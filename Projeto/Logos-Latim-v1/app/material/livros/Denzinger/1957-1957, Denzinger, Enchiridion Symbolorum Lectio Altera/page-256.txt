256
2655 1555 55. Item, qua vehementer optare se profitetur, ut aliqua ratio inveniretur minutuli cleri (quo
nomine inferiorum ordinum clericos designat) a cathedralibus et collegiatis submovendi, providendo
aliter, nempe per probos et provectioris aetatis laicos, congruo assignato stipendio ministerio inserviendi
Missis et aliis officiis velut acolythi, etc., ut olim inquit, fieri solebat, quando eius generis officia non ad
meram speciem pro maioribus ordinibus suscipiendis redacta erant; quatenus reprehendit institutum, quo
cavetur, ut minorum ordinum functiones per eos tantum praestentur exerceanturve, qui in illis constituti
adscriptive sunt, idque ad mentem Tridentini (sess. XXIII, De reform. c. 17) 'ut sanctorum ordinum a
diaconatu ad ostiariatum functiones ab apostolicis temporibus in Ecclesia laudabiliter receptae et in
pluribus locis aliquamdiu intermissae iuxta sacros canones revocentur, nec ab haereticis tamquam otiosae
traducantur': - suggestio temeraria, piarum aurium offensiva, ecclesiastici ministerii perturbativa,
servandae quoad fieri potest in celebrandis mysteriis decentiae imminutiva in minorum ordinum munera
et functiones, tum in disciplinam per canones et speciatim per Tridentinum probatam iniuriosa, favens
haereticorum in eam conviciis et calumniis.
2656 1556 56. Doctrina, quae statuit, conveniens videri in impedimentis canonicis quae proveniunt ex
delictis in iure expressis, ullam umquam nec concedendam nec admittendam esse dispensationem: aequitatis et moderationis canonicae a sacro Concilio Tridentino probatae laesiva auctoritati et iuribus
Ecclesiae derogans.
2657 1557 57. Praescriptio Synodi, quae generaliter et indiscriminatim velut abusum reicit quamcumque
dispensationem, ut plus quam unum residentiale beneficium uni eidemque conferatur; item, in eo quod
subiungit, certum sibi esse iuxta Ecclesiae spiritum plus quam uno beneficio tametsi simplici neminem
frui posse: - pro sua generalitate, derogans moderationi Tridentini (Decreta de reform.: sess. VII, c. 5 et
sess. XXIV c. 17).
2658 1558 58. Propositio, quae statuit, sponsalia proprie dicta actum mere civilem continere, qui ad
matrimonium celebrandum disponit, eademque civilium legum praescripto omnino subiacere: quasi actus
disponens ad sacramentum non subiaceat sub hac ratione iuri Ecclesiae : - falsa, iuris Ecclesiae quoad
effectus etiam e sponsalibus vi canonicarum sanctionum profluentes laesiva, disciplinae ab Ecclesia
constitutae derogans.
2659 1559 59. Doctrina Synodi asserens, 'ad supremam civilem potestatem dumtaxat originarie spectare,
contractui matrimonii apponere impedi menta eius generis, quae ipsum nullum reddunt dicunturque
dirimentia': quod 'ius originarium' praeterea dicitur cum 'iure dispensandi essentialiter conexum';
subiungens, 'supposito assensu vel coniventia principum, potuisse Ecclesiam iuste constituere
impedimenta dirimentia ipsum contractum matrimonii'; quasi Ecclesia non semper potuerit ac possit in
Christianorum matrimoniis iure proprio impedimenta constituere, quae matrimonium non solum
impediant, sed et nullum reddant quoad vinculum, quibus Christiani obstricti teneantur etiam in terris
infidelium, in eisdemque dispensare: canonum 3 4 9 12 sessionis XXIV Concilii Tridentini eversiva,
haeretica (DS 1803ss).
2660 1560 60. Item rogatio Synodi ad potestatem civilem, ut 'e numero impedimentorum tollat
cognationem spiritualem atque illud, quod dicitur publicae honestatis, quorum origo reperitur in
collectione Justiniani'; tum ut 'restringat impedimentum affinitatis et cognationis, ex quacunque licita aut
illicita coniunctione provenientis, ad quartum gradum iuxta civilem computationem per lineam lateralem
et obliquam; ita tamen, ut spes nulla relinquatur dispensationis obtinendae'; quatenus civili potestati ius
attribuit sive abolendi sive restringendi impedimenta Ecclesiae auctoritate constituta vel comprobata; item
qua parte supponit, Ecclesiam per potestatem civilem spoliari posse iure dispensandi super impedimentis
ab ipsa constitutis vel comprobatis: - libertatis ac potestatis Ecclesiae subversiva, Tridentino contraria, ex
haereticali supra damnato principio profecta (DS 1803ss).
2661 1561 61. Propositio, quae asserit, 'adorare directe humanitatem Christi, magis vero aliquam eius
partem, fore semper honorem divinum datum creaturae'; quatenus per hoc verbum directe intendat
reprobare adorationis cultum, quem fideles dirigunt ad humanitatem Christi, perinde ac si talis adoratio,
qua humanitas ipsaque caro vivifica Christi adoratur, non quidem propter se et tamquam nuda caro, sed
prout unita divinitati, foret honor divinus impertitus creaturae, et non potius una eademque adoratio, qua
Verbum incarnatum cum propria ipsius carne adoratur (Cc. C'polit. II, can. 9 (DS 431; cf.DS 259)): falsa, captiosa, pio ac debito cultui humanitati Christi a fidelibus praestito ac praestando detrahens et
iniuriosa.

