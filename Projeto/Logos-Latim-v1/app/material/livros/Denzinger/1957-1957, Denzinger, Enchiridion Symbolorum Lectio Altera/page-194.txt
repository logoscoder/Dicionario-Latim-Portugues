194
sacramentorum venerationi, pro rerum, temporum et locorum varietate, magis expedire iudicaret. Id
autem Apostolus non obscure visus est innuisse, cum ait: 'Sic nos existimet homo ut ministros Christi et
dispensatores mysteriorum Dei' (1 Cor 4, 1); atque ipsum quidem hac potestate usum esse, satis constat,
cum in multis aliis, tum in hoc ipso sacramento, cum ordinatis nonnullis circa eius usum, 'Cetera, inquit,
cum venero, disponam' (1 Cor 11, 34). Quare agnoscens sancta mater Ecclesia hanc suam in
administratione sacramentorum auctoritatem, licet ab initio christianae religionis non infrequens utriusque
speciei usus fuisset, tamen progressu temporis latissime iam mutata illa consuetudine, gravibus et iustis
causis adducta, hanc consuetudinem sub altera specie communicandi approbavit et pro lege habendam
decrevit, quam reprobare aut sine ipsius Ecclesiae auctoritate pro libito mutare non licet (Can. 2).
3. 'Totum et integrum Christum ac verum sacramentum sub qualibet
specie sumi'
1729 932 Insuper declarat, quamvis Redemptor noster, ut antea dictum est, in suprema illa Coena hoc
sacramentum in duabus speciebus instituerit et Apostolis tradiderit: tamen fatendum esse, etiam sub altera
tantum specie totum atque integrum Christum verumque sacramentum sumi, ac propterea, quod ad
fructum attinet, nulla gratia necessaria ad salutem eos defraudari, qui unam speciem solam accipiunt (can.
3).
1730 933 Denique eadem sancta Synodus docet, parvulos usus rationis carentes nulla obligari necessitate
ad sacramentalem Eucharistiae communionem (can.4), siquidem per baptismi "lavacrum regenerati" (Tit
3.5) et Christo incorporati adeptam jam filiorum Dei gratiam in illa aetate amittere non possunt. Neque
ideo tamen damnanda est antiquitas, si eum morem in quibusdam locis aliquando servavit. Ut enim
sanctissimi illi Patres sui facti probabilem causam pro illius temporis ratione habuerunt, ita certe eos nulla
salutis necessitate id fecisse sine controversia credendum est.
Canones de communione sub utraque specie et parvulorum
1731 934 Can. 1. Si quis dixerit, ex Dei praecepto vel ex necessitate salutis omnes et singulos Christi
fideles utramque speciem sanctissimi Eucharistiae sacramenti sumere debere: anathema sit (cf. DS
1726s).
1732 935 Can. 2. Si quis dixerit, sanctam Ecclesiam catholicam non iustis causis et rationibus adductam
fuisse, ut laicos atque etiam clericos non conficientes sub una panis tantummodo specie communicaret,
aut in eo errasse: an. s. (cf. DS 1728).
1733 936 Can. 3. Si quis negaverit, totum et integrum Christum, omnium gratiarum fontem et auctorem,
sub una panis specie sumi, quia, ut quidam falso asserunt, non secundum ipsius Christi institutionem sub
utraque specie sumatur: an. s. (cf. DS 1726s).
1734 937 Can. 4. Si quis dixerit, parvulis, antequam ad annos discretionis pervenerint, necessariam esse
Eucharistiae communionem: an. s. (cf. DS 1730).
Doctrina de ss. Missae sacrificio
1738 937a Sacrosancta oecumenica et generalis Tridentina Synodus..., ut vetus, absoluta atque omni ex
parte perfecta de magno Eucharistiae mysterio in sancta catholica Ecclesia fides atque doctrina retineatur
et in sua puritate, propulsatis erroribus atque haeresibus, conservetur: de ea, quatenus verum et singulare
sacrificium est, Spiritus Sancti illustratione edocta, haec, quae sequuntur, docet, declarat et fidelibus
populis praedicanda decernit.
Cap.1. 'De institutione sacrosancti Missae sacrificii'
1739 938 Quoniam sub priori Testamento (teste Apostolo Paulo) propter Levitici sacerdotii
imbecillitatem consummatio non erat, oportuit (Deo Patre misericordiarum ita ordinante) sacerdotem
alium "secundum ordinem Melchisedech" (Gen 14.18; Ps 109.4; Heb 7.11) surgere, Dominum nostrum

