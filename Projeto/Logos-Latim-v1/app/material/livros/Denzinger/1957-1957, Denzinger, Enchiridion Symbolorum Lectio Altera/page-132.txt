132
post resurrectionem cum carne, qua resurrexit, et anima ascendisse in caelum et sedere ad dextram Dei
Patris, inde venturum iudicare vivos et mortuos, et redditurum unicuique secundum opera sua, sive bona
fuerint sive mala.
853 463 Credimus et Spiritum Sanctum, plenum et perfectum verumque Deum ex Patre Filioque
procedentem, coaequalem et consubstantialem et coomnipotentem et coaeternum per omnia Patri et Filio.
Credimus hanc sanctam Trinitatem non tres Deos, sed unicum Deum omnipotentem, aeternum et
invisibilem et incommutabilem.
854 464 Credimus sanctam catholicam et apostolicam unam esse veram Ecclesiam, in qua unum datur
sanctum baptisma et vera omnium remissio peccatorum. Credimus etiam veram resurrectionem huius
carnis, quam nunc gestamus, et vitam aeternam. Credimus etiam Novi et Veteris Testamenti, Legis, ac
Prophetarum et Apostolorum, unum esse auctorem Deum ac Dominum omnipotentem.
855 464 (Additio specialis contra errores Orientalium) Haec est vera fides catholica, et hanc in supradictis
articulis tenet et praedicat sacrosancta Romana Ecclesia. Sed propter diversos errores, a quibusdam ex
ignorantia et ab aliis ex malitia introductos, dicit et praedicat: Eos, qui post baptismum in peccata
labuntur, non rebaptizandos, sed per veram paenitentiam suorum consequi veniam peccatorum.
856 464 (De sorte defunctorum) Quod si vere paenitentes in caritate decesserint, antequam dignis
paenitentiae fructibus de commissis satisfecerint et omissis: eorum animas poenis purgatoriis seu
catharteriis, sicut nobis frater Iohannes (Parastron O. F. M.) explanavit, post mortem purgari: et ad poenas
huiusmodi relevandas prodesse eis fidelium vivorum suffragia, Missarum scilicet sacrificia, orationes et
eleemosynas et alia pietatis officia, quae a fidelibus pro aliis fidelibus fieri consueverunt secundum
Ecclesiae instituta.
857 464 - Illorum autem animas, qui post sacrum baptisma susceptum nullam omnino peccati maculam
incurrerunt, illas etiam, quae post contractam peccati maculam, vel in suis manentes corporibus, vel
eisdem exutae, prout superius dictum est, sunt purgatae, mox in caelum recipi.
858 464 - Illorum autem animas, qui in mortali peccato vel cum solo originali decedunt, mox in infernum
descendere, poenis tamen disparibus puniendas.
859 464 - Eadem sacrosancta Ecclesia Romana firmiter credit et firmiter asseverat, quod nihilominus in
die iudicii omnes homines ante tribunal Christi cum suis corporibus comparebunt, reddituri de propriis
factis rationem (cf: Rom 14, 10s).
860 465 Tenet etiam et docet eadem sancta Romana Ecclesia, septem esse ecclesiastica sacramenta, unum
scilicet baptisma, de quo dictum est supra; aliud est sacramentum confirmationis, quod per manuum
impositionem episcopi conferunt, chrismando renatos; aliud est paenitentia, aliud Eucharistia, aliud
sacramentum ordinis, aliud est matrimonium, aliud extrema unctio, quae secundum doctrinam beati
Iacobi infirmantibus adhibetur. Sacramentum Eucharistiae ex azymo conficit eadem Romana Ecclesia,
tenens et docens, quod in ipso sacramento panis vere transsubstantiatur in corpus et vinum in sanguinem
Domini nostri Iesu Christi. De matrimonio vero tenet, quod nec unus vir plures uxores simul, nec una
mulier permittitur habere plures viros. Soluto vero legitimo matrimonio per mortem coniugum alterius,
secundas et tertias deinde nuptias successive licitas esse dicit, si impedimentum canonicum aliud ex causa
aliqua non obsistat.
861 466 Ipsa quoque sancta Romana Ecclesia summum et plenum primatum et principatum super
universam Ecclesiam catholicam obtinet; quem se ab ipso Domino in beato Petro Apostolorum principe
sive vertice, cuius Romanus Pontifex est successor, cum potestatis plenitudine recepisse veraciter et
humiliter recognoscit. Et sicut prae ceteris tenetur fidei veritatem defendere: sic et si quae de fide subortae
fuerint quaestiones, suo debent iudicio definiri. Ad quam potest gravatus quilibet super negotiis ad
ecclesiasticum forum pertinentibus appellare: et in omnibus causis ad examen ecclesiasticum spectantibus
ad ipsius potest iudicium recurri: et eidem omnes ecclesiae sunt subiectae, ipsarum praelati oboedientiam
et reverentiam sibi dant. Ad hanc autem sic potestatis plenitudo consistit, quod ecclesias ceteras ad
sollicitudinis partem admittit; quarum multas et patriarchales praecipue diversis privilegiis eadem
Romana Ecclesia honoravit, sua tamen observata praerogativa tum in generalibus conciliis, tum in
aliquibus aliis semper salva.

