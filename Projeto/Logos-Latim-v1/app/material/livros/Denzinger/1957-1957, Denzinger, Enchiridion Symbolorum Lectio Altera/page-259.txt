259
2681 1581 81. Item, in eo, quod subiungit, sanctos Thomam et Bonaventuram sic in tuendis adversus
summos homines mendicantium institutis versatos esse, ut in eorum defensionibus minor aestus, accuratio
maior desideranda fuisset: - scandalosa, in sanctissimos doctores iniuriosa, impiis damnatorum auctorum
contumeliis favens.
2682 1582 82. Regula II, 'multiplicationem ordinum ac diversitatem naturaliter inferre perturbationem et
confusionem'; item, in eo quod praemittit 4, regularium 'fundatores', qui post monastica instituta
prodierunt, 'ordines superaddentes ordinibus, reformationes reformationibus, nihil aliud effecisse, quam
primariam mali causam magis magisque dilatare'; intellecta de ordinibus et institutis a Sancta Sede
probatis, quasi distincta piorum munerum varietas, quibus distincti ordines addicti sunt, natura sua
perturbationem et confusionem parere debeat: - falsa, calumniosa, in sanctos fundatores eorumque fideles
alumnos, tum et in ipsos Summos Pontifices iniuriosa.
2683 1583 83. Regula III, qua, postquam praemisit, 'parvum corpus degens intra civilem societatem, quin
vere sit pars eiusdem parvamque monarchiam figit in statu, semper esse periculosum', subinde hoc
nomine criminatur privata monasteria, communis instituti vinculo sub uno praesertim capite consociata,
velut speciales totidem monarchias civili reipublicae periculosas et noxias: - falsa, temeraria, regularibus
institutis a Sancta Sede ad religionis profectum approbatis iniuriosa, favens haereticorum in eadem
instituta insectationibus et calumniis.
2684 1584 84. Art. I. De uno dumtaxat ordine in Ecclesia retinendo, ac de seligenda prae ceteris regula
sancti Benedicti, cum ob sui praestantiam tum ob praeclara illius ordinis merita, sic tamen, ut in his, quae
forte occurrent temporum condicioni minus congrua, instituta vitae ratio apud Portum-Regium lucem
praeferat ad explorandum, quid addere, quid detrahere conveniat;
2685 1585 Art. II. Ne compotes fiant ecclesiasticae hierarchiae, qui se huic ordini adiunxerint; nec ad
sacros ordines promoveantur, praeterquam ad summum unus vel duo, initiandi tamquam curati vel
capellani monasterii, reliquis in simplici laicorum ordine remanentibus;
2686 1586 Art. III. Unum (Acta: unicum) in unaquaque civitate admittendum monasterium, idque extra
moenia civitatis in locis abditioribus et remotioribus collocandum;
2687 1587 Art. IV. Inter occupationes vitae monasticae pars sua labori manuum inviolate servanda,
relicto tamen congruo tempore psalmodiae impendendo, aut etiam si cui libuerit litterarum studio;
psalmodia deberet esse moderata, quia nimia eius prolixitas parit praecipitantiam, molestiam,
evagationem; quo plus auctae sunt psalmodiae, orationes, preces, tantundem peraequa proportione omni
tempore imminutus fervor est sanctitasque regularium;
2688 1588 Art. V. Nulla foret admittenda distinctio monachos inter sive choro, sive ministeriis addictos;
inaequalitas isthaec gravissimas omni tempore lites excitavit ac discordias, et a communitatibus
regularium spiritum caritatis expulit;
2689 1589 Art. VI. Votum perpetuae stabilitatis numquam tolerandum; non illud norant veteres monachi,
qui tamen Ecclesiae consolatio et christianismi ornamentum exstiterunt: vota castitatis, paupertatis et
oboedientiae non admittentur instar communis et stabilis regulae. Si quis ea vota, aut omnia, aut aliqua
facere voluerit, consilium et veniam ab episcopo postulabit, qui tamen numquam permittet, ut perpetua
sint nec anni fines excedent; tantummodo facultas dabitur ea renovandi sub iisdem condicionibus;
2690 1590 Art. VII. Omnem episcopus habebit inspectionem in eorum vitam, studia, progressum in
pietate; ad ipsum pertinebit monachos admittere et expellere, semper tamen accepto contubernalium
consilio;
2691 1591 Art. VIII. Regulares ordinum, qui adhuc remanent, licet sacerdotes, in hoc monasterium
admitti etiam possent, modo in silentio et solitudine propriae sanctificationi vacare cuperent; quo casu
dispensationi locus fieret in generali regula n. II statuta, sic tamen, ne vitae institutionem sequantur ab
aliis discrepantem, adeo ut non plus quam una aut ad summum duae in diem Missae celebrentur, satisque
ceteris sacerdotibus esse debeat una cum communitate concelebrare;
2692 1592 (... Item pro reformatione monialium ...)

