300
officia definita, sua iura integre descripta. Eos scilicet ipsos necesse est sic esse animo semper affectos, ut
amorem maximum, constantem fidem, sollers assiduumque praesidium alteri alterum debere intelligant.
Vir est familiae princeps et caput mulieris; quae tamen, quia caro est de carne illius et os de ossibus eius,
subiiciatur pareatque viro in morem non ancillae, sed sociae: ut scilicet oboedientiae praestitae nec
honestas nec dignitas absit. In eo autem qui praeest et in hac quae paret, cum imaginem uterque referant
alter Christi, altera Ecclesiae, divina caritas esto perpetua moderatrix officii. ...
3144 Christus igitur, cum ad talem et tantam excellentiam matrimonia renovavisset, totam ipsorum
disciplinam Ecclesiae credidit et commendavit. Quae potestatem in coniugia christianorum omni cum
tempore tum loco exercuit, atque ita exercuit, ut illam propriam eius esse appareret, nec hominum
concessu quaesitam, sed auctoris sui voluntate divinitus adeptam. ... Simili modo ius matrimonii
aequabile inter omnes atque unum omnibus est constitutum, vetere inter servos et ingenuos sublato
discrimine; exaequata viri et uxoris iura; etenim, ut aiebat Hieronymus, 'apud nos, quod non licet feminis,
aeque non licet viris, et eadem servitus pari condicione censetur': atque illa eadem iura ob
remunerationem benevolentiae et vicissitudinem officiorum stabiliter firmata; adserta et vindicata
mulierum dignitas; vetitum viro poenam capitis de adultera sumere iuratamque fidem libidinose atque
impudice violare. Atque illud etiam magnum est, quod de potestate patrumfamilias Ecclesia, quantum
oportuit, limitaverit, ne filiis et filiabus coniugii cupidis quidquam de iusta libertate minueretur; quod
nuptias inter cognatos et affines certis gradibus nullas esse posse decreverit, ut nimirum supernaturalis
coniugum amor latiore se campo diffunderet; quod errorem et vim et fraudem, quantum potuit, a nuptiis
prohibenda curaverit; quod sanctam pudicitiam thalami, quod securitatem personarum, quod coniugiorum
decus, quod religionis incolumitatem sarta tecta esse voluerit. Denique tanta vi, tanta providentia legum
divinum istud institutum communiit, ut nemo sit rerum aequus existimator, quin intelligat, hoc etiam ex
capite quod ad coniugia refertur, optimam esse humani generis custodem ac vindicem Ecclesiam ...
3145 1854 Neque quemquam moveat illa tantopere a Regalistis praedicata distinctio, vi cuius contractum
nuptialem a sacramento disiungunt, eo sane consilio, ut, Ecclesiae reservatis sacramenti rationibus,
contractum tradant in potestatem arbitriumque principum civitatis. Etenim non potest huiusmodi
distinctio, seu verius distractio, probari; cum exploratum sit, in matrimonio christiano contractum a
sacramento non esse dissociabilem; atque ideo non posse contractum verum et legitimum consistere, quin
sit eo ipso sacramentum. Nam Christus Dominus dignitate sacramenti auxit matrimonium; matrimonium
autem est ipse contractus, si modo sit factus iure.
3146 1854 Huc accedit, quod ob hanc causam matrimonium est sacramentum quia est sacrum signum et
efficiens gratiam, et imaginem referens mysticarum nuptiarum Christi cum Ecclesia. Istarum autem forma
ac figura illo ipso exprimitur summae coniunctionis vinculo, quo vir et mulier inter se conligantur,
quodque aliud nihil est, nisi ipsum matrimonium. Itaque apparet, omne inter christianos iustum
coniugium in se et per se esse sacramentum: nihilque magis abhorrere a veritate, quam esse sacramentum
decus quoddam adiunctum, aut proprietatem allapsam extrinsecus, quae a contractu disiungi ac disparari
hominum arbitratu queat.
Resp. S. Paenitentiariae, (sous Léon XIII), 16 juin 1880
3148 Qu.: An licitus sit usus matrimonii illis tantum diebus, quibus difficilior est conceptio? Resp.:
Coniuges praedicto modo utentes inquietandos non esse posseque confessarium sententiam de qua agitur,
illis coniugibus caute tamen, insinuare, quos alia ratione a detestabili onanismi crimine abducere frustra
tentaverit.
Léon XIII, Ep. encycl. 'Diuturnum illud', 29 juin 1881
3150 1855 Etsi homo arrogantia quadam et contumacia incitatus frenos imperii depellere saepe contendit,
numquam tamen assequi potuit, ut nemini pareret. Praeesse aliquos in omni consociatione hominum et
communitate cogit ipsa necessitas. ... Interest autem attendere hoc loco, eos, qui reipublicae praefuturi
sint, posse in quibusdam causis voluntate iudicioque deligi multitudinis non adversante neque repugnante
doctrina catholica. Quo sane delectu designatur princeps, non conferuntur iura principatus: neque
mandatur imperium, sed statuitur, a quo sit gerendum. - Neque hic quaeritur de rerum publicarum modis:
nihil enim est, cur non Ecclesiae probetur aut unius aut plurium principatus, si modo iustus sit, et in
communem utilitatem intentus. Quamobrem, salva iustitia, non prohibentur populi illud sibi genus
comparare reipublicae, quod aut ipsorum ingenio aut maiorum institutis moribusque magis apte
conveniat.

