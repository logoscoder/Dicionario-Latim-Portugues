258
2673 1573 73. Propositio enuntians, novorum festorum institutionem ex neglectu in veteribus observandis
et ex falsis notionibus naturae et finis earundem solemnitatum originem duxisse: - falsa, temeraria,
scandalosa, Ecclesiae iniuriosa, favens haereticorum in dies festos per Ecclesiam celebratos conviciis.
2674 1574 74. Deliberatio Synodi de transferendis in diem dominicum festis per annum institutis, idque
pro iure, quod persuasum sibi esse ait episcopo competere super disciplinam ecclesiasticam in ordine ad
res mere spirituales: ideoque et praeceptum Missae audiendae abrogandi diebus, in quibus ex pristina
Ecclesiae lege viget etiamnum id praeceptum; tum etiam in eo, quod superaddit de transferendis in
Adventum episcopali auctoritate ieiuniis per annum ex Ecclesiae praecepto servandis; quatenus adstruit,
episcopo fas esse iure proprio transferre dies ab Ecclesia praescriptos pro festis ieiuniisve celebrandis, aut
indictum (al. inductum) Missae audiendae praeceptum abrogare: - propositio falsa, iuris Conciliorum
generalium et Summorum Pontificum laesiva, scandalosa, schismati favens.
2675 1575 75. Doctrina, quae perhibet, beatis temporibus nascentis Ecclesiae iuramenta visa esse a
documentis divini praeceptoris atque ab aurea evangelica simplicitate adeo aliena, ut 'ipsummet iurare
sine extrema et ineluctabili necessitate reputatus fuisset actus irreligiosus, homine christiano indignus';
insuper 'continuatam Patrum seriem demonstrare iuramenta communi sensu pro vetitis habita fuisse';
indeque progreditur ad improbanda iuramenta, quae curia ecclesiastica iurisprudentiae feudalis, ut ait,
normam secuta, in investituris et in sacris ipsis episcoporum ordinationibus adoptavit; statuique, adeo
implorandam a saeculari potestate legem pro abolendis iuramentis, quae in curiis etiam ecclesiasticis
exiguntur pro suscipiendis muniis et officiis et generatim pro omni actu curiali: - falsa, Ecclesiae
iniuriosa, iuris ecclesiastici laesiva, disciplinae per canones inductae et probatae subversiva.
2676 1576 76. Insectatio, qua Synodus scholasticam exagitat velut eam, quae 'viam aperuit inveniendis
novis et inter se discordantibus systematibus quoad veritates maioris pretii, ac demum adduxit ad
probabilismum et laxismum'; quatenus in scholasticam reicit privatorum vitia, qui abuti ea potuerunt aut
abusi sunt: - falsa, temeraria, in sanctissimos viros et doctores, qui magno catholicae religionis bono
scholasticam excoluere, iniuriosa, favens infestis in eam haereticorum conviciis.
2677 1577 77. Item, in eo, quod subdit, 'mutationem formae regiminis ecclesiastici, qua factum est, ut
ministri Ecclesiae in oblivionem venirent suorum iurium, quae simul sunt eorum obligationes, eo demum
rem adduxisse, ut obliterari faceret primitivas notiones ministerii ecclesiastici et sollicitudinis pastoralis';
quasi per mutationem regiminis congruentem disciplinae in Ecclesia constitutae et probatae obliterari
umquam potuerit et amitti primitiva notio ecclesiastici ministerii pastoralisve sollicitudinis: - propositio
falsa, temeraria, erronea.
2678 1578 78. Praescriptio Synodi de ordine rerum tractandarum in collationibus, qua, posteaquam
praemisit, 'in quolibet articulo distinguendum id, quod pertinet ad fidem et ad essentiam religionis, ab eo,
quod est proprium disciplinae, subiungit, in hac ipsa (disciplina) distinguendum quod est necessarium aut
utile ad retinendos in spiritu fideles, ab eo quod est inutile aut onerosius quam libertas filiorum novi
foederis patiatur, magis vero ab eo, quod est periculosum aut noxium, utpote inducens ad superstitionem
et materialismum'; quatenus pro generalitate verborum comprehendat et praescripto examini subiciat
etiam disciplinam ab Ecclesia constitutam et probatam, quasi Ecclesia, quae Spiritu Dei regitur,
disciplinam constituere posset non solum inutilem et onerosiorem quam libertas christiana patiatur, sed et
periculosam, noxiam, inducentem in superstitionem et materialismum: - falsa, temeraria, scandalosa,
perniciosa, piarum aurium offensiva, Ecclesiae ac Spiritui Dei, quo ipsa regitur, iniuriosa, ad minus
erronea.
2679 1579 79. Assertio, quae conviciis et contumeliis insectatur sententias in scholis catholicis agitatas, et
de quibus Apostolica Sedes nihil adhuc definiendum aut pronuntiandum censuit: - falsa, temeraria, in
scholas catholicas iniuriosa, debitae Apostolicis Constitutionibus oboedientiae derogans.
2680 1580 80. Regula I, quae statuit universe et indiscriminatim: 'statum regularem aut monasticum
natura sua componi non posse cum animarum cura cumque vitae pastoralis muneribus, nec adeo in
partem venire posse ecclesiasticae hierarchiae, quin ex adverso pugnet cum ipsiusmet vitae monasticae
principiis'; - falsa, perniciosa in sanctissimos Ecclesiae Patres et Praesules, qui regularis vitae instituta
cum clericalis ordinis muneribus consociarunt, iniuriosa, pio, vetusto, probato Ecclesiae mori
Summorumque Pontificum sanctionibus contraria: quasi 'monachi, quos morum gravitas et vitae ac fidei
institutio sancta commendat', non rite, nec modo sine religionis offensione, sed et cum multa utilitate
Ecclesiae 'clericorum officiis aggregentur.'

