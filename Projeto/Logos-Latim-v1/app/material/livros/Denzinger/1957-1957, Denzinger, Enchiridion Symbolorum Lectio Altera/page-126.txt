126
quidam hoc agere non verentur. Volentes ergo tantum scandalum ab Ecclesia Dei amovere, sacro
suadente Concilio districte praecipimus, ut talia de cetero non praesumant, conformantes se tamquam
oboedientiae filii sacrosanctae Romanae Ecclesiae matri suae, ut sit 'unum ovile et unus pastor' (Jo 10,
16). Si quis autem quid tale praesumpserit, excommunicationis mucrone percussus ab omni officio et
beneficio ecclesiastico deponatur.
811 436 Antiqua patriarchalium sedium privilegia renovantes, sacra universali Synodo approbante,
sancimus, ut post Romanam Ecclesiam, quae disponente Domino super omnes alias ordinariae potestatis
obtinet principatum, utpote mater universorum Christi fidelium et magistra, Constantinopolitana primum,
Alexandrina secundum, Antiochena tertium, Hierosolymitana quartum locum obtineant.
812 437 Omnis utriusque sexus fidelis, postquam ad annos discretionis pervenerit, omnia sua solus
peccata saltem semel in anno fideliter confiteatur proprio sacerdoti, et iniunctam sibi paenitentiam pro
viribus studeat adimplere, suscipiens reverenter ad minus in Pascha Eucharistiae sacramentum, nisi forte
de consilio proprii sacerdotis ob aliquam rationabilem causam ad tempus ab eius perceptione duxerit
abstinendum: alioquin et vivens ab ingressu ecclesiae arceatur et moriens christiana careat sepultura.
Unde hoc salutare statutum frequenter in ecclesiis publicetur, ne quisquam ignorantiae caecitate velamen
excusationis assumat. Si quis autem alieno sacerdoti voluerit iusta de causa sua confiteri peccata,
licentiam prius postulet et obtineat a proprio sacerdote, cum aliter ille ipsum non possit absolvere vel
ligare.
813 437 Sacerdos autem sit discretus et cautus, ut more periti medici superinfundat vinum et oleum (cf.
Lc 10, 34) vulneribus sauciati, diligenter Inquirens et peccatoris circumstantias et peccati, quibus
prudenter intelligat, quale debeat ei praebere consilium et cuiusmodi remedium adhibere, diversis
experimentis utendo ad sanandum (salvandum) aegrotum.
814 438 Caveat autem omnino, ne verbo aut signo aut alio quovis modo aliquatenus prodat peccatorem :
sed si prudentiore consilio indiguerit, illud absque ulla expressione personae caute requirat, quoniam qui
peccatum in paenitentiali iudicio sibi detectum praesumpserit revelare, non solum a sacerdotali officio
deponendum decernimus, verum etiam ad agendam perpetuam paenitentiam in arctum monasterium
detrudendum.
815 ... Ceterum cum anima sit multo pretiosior corpore, sub interminatione anathematis prohibemus, ne
quis medicorum pro corporali salute aliquid aegroto suadeat, quod in periculum animae convertatur.
Cap. 41. De continuatione bonae fidei in omni praescriptione
816 439 Quoniam 'omne quod non est ex fide, peccatum est' (Rom 14, 23), synodali iudicio diffinimus, ut
nulla valeat absque bona fide praescriptio tam canonica quam civilis, cum generaliter sit omni
constitutione atque consuetudini derogandum, quae absque mortali peccato non potest observari. Unde
oportet, ut, qui praescribit, in nulla temporis parte rei habeat conscientiam alienae.
51. De poena contrahentium clandestina matrimonia
817 Praedecessorum Nostrorum inhaerendo vestigiis, clandestina coniugia penitus inhibemus;
prohibentes etiam, ne quis sacerdos talibus interesse praesumat. Quare specialem quorumdam locorum
consuetudinem ad alia generaliter prorogando statuimus, ut, cum matrimonia fuerint contrahenda, in
ecclesiis per presbyteros publice proponantur, competenti termino praefinito, ut infra illum, qui voluerit et
valuerit, legitimum impedimentum opponat. Et ipsi presbyteri nihilominus investigent, utrum aliquod
impedimentum obsistat. ...
62. De reliquiis Sanctorum
818 440 Cum ex eo, quod quidam Sanctorum reliquias exponunt venales et eas passim ostendunt,
christianae religioni detractum sit saepius: ne posterum detrahatur, praesenti decreto statuimus, ut
antiquae reliquiae amodo extra capsam nullatenus ostendantur nec exponantur venales. Inventas autem de
novo nemo publice venerari praesumat, nisi prius auctoritate Romani Pontificis fuerint approbatae.
Praelati vero de cetero non permittant illos, qui ad eorum ecclesias causa venerationis accedunt, vanis
figmentis aut falsis decipi documentis, sicut et in plerisque locis occasione quaestus fieri consuevit.

