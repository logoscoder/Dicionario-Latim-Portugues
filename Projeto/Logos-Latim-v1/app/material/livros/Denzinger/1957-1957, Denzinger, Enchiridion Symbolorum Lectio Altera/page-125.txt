125
quemadmodum in canonica Joannis Apostoli epistola legitur Quia " tres sunt, qui testimonium dant in
caelo, Pater, et Filius, et Spiritus Sanctus: et hi tres unum sunt " (1 Jo 5, 7), statimque subiungitur: " Et
tres sunt, qui testimonium dant in terra: Spiritus, aqua et sanguis et hi tres unum sunt " (1 Jo 5, 8), sicut in
quibusdam codicibus invenitur.
804 432 Nos autem, sacro approbante Concilio, credimus et confitemur cum Petro Lombardo, quod una
quaedam summa res est, incomprehensibilis quidem et ineffabilis, quae veraciter est Pater, et Filius, et
Spiritus Sanctus; tres simul personae, ac singillatim quaelibet earundem: et ideo in Deo solummodo
Trinitas est, non quaternitas quia quaelibet trium personarum est illa res, videlicet substantia, essentia seu
natura divina: quae sola est universorum principium, praeter quod aliud inveniri non potest: et illa res non
est generans, neque genita, nec procedens, sed est Pater, qui generat, et Filius, qui gignitur, et Spiritus
Sanctus, qui procedit: ut distinctiones sint in personis, et unitas in natura.
805 432 Licet igitur " alius sit Pater, alius Filius, alius Spiritus Sanctus, non tamen aliud ": sed id quod est
Pater, est Filius et Spiritus Sanctus idem omnino ut secundum orthodoxam et catholicam fidem
consubstantiales esse credantur. Pater enim ab aeterno Filium generando, suam substantiam ei dedit, iuxta
quod ipse testatur: 'Pater quod dedit mihi, maius omnibus est' (Jo 10, 29). Ac dici non potest, quod partem
substantiae suae illi dederit, et partem ipse sibi retinuerit, cum substantia Patris indivisibilis sit, utpote
simplex omnino sed nec dici potest, quod Pater in Filium transtulerit suam substantiam generando, quasi
sic dederit eam Filio, quod non retinuerit ipsam sibi alioquin desiisset esse substantia, Patet ergo, quod
sine ulla diminutione Filius nascendo substantiam Patris accepit, et ita Pater et Filius habent eandem
substantiam: et sic eadem res est Pater et Filius. nec non et Spiritus Sanctus ab utroque procedens.
806 432 Cum vero Veritas pro fidelibus suis orat ad Patrem, Volo (inquiens) " ut ipsi sint unum in nobis,
sicut et nos unum sumus " (Jo 17, 22): hoc nomen " unum " pro fidelibus quidem accipitur, ut intelligatur
unio caritatis in gratia, pro personis vero divinis, ut attendatur identitatis unitas in natura, quemadmodum
alibi Veritas ait: 'Estote perfecti, sicut et Pater vester caelestis perfectus est' (Mt 5, 48), ac si diceret
manifestius: 'Estote perfecti' perfectione gratiae, 'sicut Pater vester caelestis perfectus est' perfectione
naturae, utraque videlicet suo modo quia inter creatorem et creaturam non potest similitudo notari, quin
inter eos maior sit dissimilitudo notanda. Si quis igitur sententiam vel doctrinam praefati Ioachim in hac
parte defendere vel approbare praesumpserit, tamquam haereticus ab omnibus confutetur.
807 433 In nullo tamen propter hoc Florensi monasterio (cuius ipse Ioachim exstitit institutor) volumus
derogari: quoniam ibi et regularis est institutio, et observantia salutaris: maxime, cum ipse Ioachim omnia
scripta sua nobis assignari mandaverit, Apostolicae Sedis iudicio approbanda seu etiam corrigenda,
dictans epistolam, quam propria manu subscripsit, in qua firmiter confitetur, se illam fidem tenere, quam
Romana tenet Ecclesia, quae (disponente Domino) cunctorum fidelium mater est et magistra.
808 433 Reprobamus etiam et condemnamus perversissimum dogma impii Almarici, cuius mentem sic
pater mendacii excaecavit, ut eius doctrina non tam haeretica censenda sit, quam insana.
3. De haereticis (waldensibus)
809 434 Quia vero 'nonnulli sub specie pietatis, virtutem eius (iuxta quod ait Apostolus) abnegantes (cf. 2
Tim 3, 5), auctoritatem sibi vindicant praedicandi, cum idem Apostolus dicat: 'Quomodo ... praedicabunt,
nisi mittantur?' (Rom 10, 15), omnes, qui prohibiti vel non missi, praeter auctoritatem ab Apostolica Sede
vel catholico episcopo loci susceptam, publice vel privatim praedicationis officium usurpare
praesumpserint (DS 76l), excommunicationis vinculo innodentur : et nisi quantocius resipuerint, alia
competenti poena plectantur.
4. De superbia Graecorum contra Latinos
810 435 Licet Graecos, in diebus nostris ad oboedientiam Sedis Apostolicae revertentes, fovere ac
honorare velimus, mores ac ritus eorum, in quantum cum Domino possumus, sustinendo, in his tamen
illis deferre nec volumus nec debemus, quae periculum generant animarum et ecclesiasticae derogant
honestati. Postquam enim Graecorum ecclesia cum quibusdam complicibus et fautoribus suis ab
oboedientia Sedis Apostolicae se subtraxit, in tantum Graeci coeperunt abominari Latinos, quod inter alia,
quae in derogationem eorum impie committebant, si quando sacerdotes Latini super eorum celebrassent
altaria, non prius ipsi sacrificare volebant in illis, quam ea tamquam per hoc inquinata lavissent;
baptizatos etiam a Latinis ipsi Graeci rebaptizare ausu temerario praesumebant: et adhuc, sicut accepimus,

