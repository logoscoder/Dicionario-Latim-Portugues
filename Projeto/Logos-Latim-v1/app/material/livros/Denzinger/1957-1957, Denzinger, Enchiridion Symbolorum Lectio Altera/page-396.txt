396
Deum entia intellectu praedita condere non posse, quin eadem ad beatificam visionem ordinet et vocet.
Nec satis; nam peccati originalis notio, definitionibus Tridentinis posthabitis, pervertitur, unaque simul
peccati in universum, prout est Dei offensa, itemque satisfactionis a Christo pro nobis exhibitae. Nec
desunt qui contendant transsubstantiationis (571) doctrinam, utpote antiquata notione philosophica
substantiae innixam, ita emendandam esse ut realis Christi praesentia in Ss. Eucharistia ad quemdam
symbolismum reducatur, quatenus consecratae species, nonnisi signa efficacia sint spiritualis praesentiae
Christi eiusque intimae coniunctionis cum fidelibus membris in Corpore mystico.
3892 2320 (571) In comperto est quanti Ecclesia humanam rationem faciat quod pertinet ad exsistentiam
unius Dei personalis certo demonstrandam, itemque ad ipsius christianae fidei fundamenta signis divinis
invicte comprobanda ; parique modo ad legem, quam Creator animis hominum indidit, rite
exprimendam ; ac denique ad aliquam mysteriorum intellegentiam assequendam eamque
fructuosissimam. Hoc tamen munus ratio tum solum apte ac tuto absolvere poterit, cum debito modo
exculta fuerit ; nempe cum fuerit sana illa philosophia imbuta quae veluti patrimonium iamdudum exstat a
superioribus christianis aetatibus traditum, atque adeo altioris etiam ordinis auctoritatem habet, quia
ipsum Magisterium Ecclesiae, eius principia ac praecipua asserta, a viris magni ingenii paulatim patefacta
ac (572) definita, ad ipsius divinae 'revelationis' trutinam vocavit. Quae quidem philosophia in Ecclesia
agnita ac recepta, et verum sincerumque cognitionis humanae valorem tuetur, et metaphysica inconcussa
principia - rationis nempe sufficientis, causalitatis, et finalitatis - ac demum certae et immutabilis veritatis
assecutionem.
3893 2321 In hac philosophia plura sane exponuntur, quibus res fidei et morum neque directe nec
indirecte attinguntur, quaeque propterea Ecclesia liberae peritorum disceptationi permittit ; at quoad alia
plura, praesertim quoad principia assertaque praecipua, quae supra memoravimus, eadem libertas non
viget. Etiam in huiusmodi essentialibus quaestionibus, philosophiam quidem aptiore ac ditiore veste
induere licet, efficacioribus dictionibus communire, quibusdam scholarum adminiculis minus aptis,
exuere, sanis quoque quibusdam elementis progredientis humanae lucubrationis caute locupletare ;
numquam tamen eam subvertere fas est, vel falsis principiis contaminare, vel quasi magnum quidem, sed
obsoletum existimare monumentum. Non enim veritas omnisque eius philosophica declaratio in dies
mutari possunt, cum potissimum agatur de principiis humanae menti per se notis, vel de sententiis illis,
quae tum saeculorum sapientia, tum etiam divinae 'revelationis' consensu ac fulcimine innituntur.
3894 (573) Quae si bene perspecta fuerint, facile patebit cur Ecclesia exigat ut futuri sacerdotes
philosophicis disciplinis instruantur 'ad Angelici Doctoris rationem, doctrinam et principia',
quandoquidem plurium saeculorum experientia probe noscit Aquinatis methodum ac rationem sive in
tironibus erudiendis, sive in absconditis veritatibus pervestigandis, singulari praestantia eminere. ...(D
2323) Hac de causa quam maxime deplorandum est, philosophiam in Ecclesia receptam ac agnitam hodie
a nonnullis despectui haberi, ita ut antiquata quoad formam, rationalistica, ut aiunt, quoad cogitandi
processum, impudenter renuntietur. Dictitant enim, hanc nostram philosophiam perperam opinionem
tueri, metaphysicam absolute veram exsistere posse ; dum contra asseverant, res, praesertim
transcendentes, non aptius exprimi posse quam disparatis doctrinis, quae sese mutuo compleant, quamvis
sibi invicem quodammodo opponantur.
3895 2326 (575) Non pauci expostulant ut catholica religio earumdem disciplinarum quam plurimum
rationem habeat. Quod sane laude dignum est ubi de factis agitur reapse demonstratis ; caute tamen
accipiendum est ubi potius de 'hypothesibus' sit quaestio, etsi aliquo modo humana scientia innixis,
quibus doctrina attingitur in Sacris Litteris vel in 'traditione' contenta. Quodsi tales coniecturales
opiniones doctrinae a Deo revelatae directe vel indirecte adversentur, tum huiusmodi postulatum nullo
modo admitti potest.
3896 2327 Quamobrem Ecclesiae Magisterium non prohibet quominus 'evolutionismi' doctrina, quatenus
nempe de humani corporis origine inquirit ex iam exsistente ac vivente materia oriundi - animas enim a
Deo immediate creari catholica fides nos retinere iubet - pro hodierno humanarum disciplinarum et sacrae
theologiae statu, investigationibus ac disputationibus peritorum in utroque campo hominum pertractetur,
ita (576) quidem ut rationes utriusque opinionis, faventium nempe, vel obstantium, debita cum gravitate,
moderatione ac temperantia perpendantur ac diiudicentur; dummodo omnes parati sint ad Ecclesiae
iudicio obtemperandum, cui a Christo munus demandatum est et Sacras Scripturas authentice
interpretandi et fidei dogmata tuendi. Hanc tamen disceptandi libertatem nonnulli temerario ausu
transgrediuntur, cum ita sese gerant quasi si ipsa humani corporis origo ex iam exsistente ac vivente
materia per indicia hucusque reperta ac per ratiocinia ex iisdem indiciis deducta, iam certa omnino sit ac

