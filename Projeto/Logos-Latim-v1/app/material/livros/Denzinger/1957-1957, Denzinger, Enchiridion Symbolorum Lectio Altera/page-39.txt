39
182 (c. 15 20) Nunc fraternitatis tuae animum ad servandos canones et tenenda decretalia constituta magis
ac magis incitamus, ut haec quae ad tua rescripsimus consulta, in omnium coepiscoporum nostrorum
perferri facias notionem, et non solum eorum qui in tua sunt dioecesi constituti, sed etiam ad universos
Carthaginenses ac Baeticos, Lusitanos atque Gallicios, vel eos qui vicinos tibi collimitant hinc inde
provinciis, haec quae a Nobis sunt salubri ordinatione disposita, sub litterarum tuarum prosecutione
mittantur. Et quamquam statuta Sedis Apostolicae vel canonum venerabilia definita nulli sacerdotum
Domini ignorare sit liberum: utilius tamen et, pro antiquitate sacerdotii tui dilectioni tuae esse admodum
poterit gloriosum, si ea, quae ad te speciali nomine generaliter scripta sunt, per unanimitatis tuae
sollicitudinem, in universorum fratrum nostrorum notitiam perferantur: quatenus et quae a Nobis non
inconsulte, sed provide sub nimia cautela et deliberatione sunt salubriter constituta, intemerata
permaneant et omnibus in posterum excusationibus aditus, qui iam nulli apud Nos patere poterit,
obstruatur.
183 88 (c. 1 2) (Significasti) ... baptizatos ab impiis Arianis plurimos ad fidem catholicam festinare et
quosdam de fratribus nostris eosdem denuo baptizare velle: quod non licet, cum hoc fieri et Apostolus
vetet (cf. Eph 4, 5; Hebr 6, 4s?) et canones contradicant et post cassatum Ariminense Concilium missa ad
provincias a ven. mem. praedecessore meo L i b e r i o generalia decreta prohibeant. Quos nos cum
Novatianis aliisque haereticis, sicut est in synodo constitutum, per invocationem solam septiformis
Spiritus episcopalis manus impositione catholicorum conventui sociamus, quod etiam totus Oriens
Occidensque custodit; a quo tramite vos quoque posthac minime convenit deviare, si non vultis a nostro
collegio synodali sententia separari.
88a (4, 5) De conjugali autem velatione requisivisti, si desponsatam alii puellam alter in matrimonium
possit accipere. Hoc ne fait, modis omnibus prohibemus : quia illa benedictio, quam nupturae sacerdos
imponit, apud fideles cuiusdam sacrilegii instar est, si ulla transgressione violetur.
184 (c. 2 3) Sicut sacram ergo paschalem reverentiam in nullo dicimus esse minuendam, ita infantibus qui
necdum loqui poterunt per aetatem vel his, quibus in qualibet necessitate opus fuerit sacri unda
baptismatis, omni volumus celeritate succurri, ne ad nostrarum perniciem tendat animarum, si negato
desiderantibus fonte salutari exiens unusquisque de saeculo et regnum perdat et vitam. Quicumque etiam
discrimen naufragii, hostilitatis incursum, obsidionis ambiguum vel cuiuslibet corporalis aegritudinis
desperationem inciderint, et sibi unico credulitatis auxilio poposcerint subveniri, eodem quo poscunt
momento temporis expetitae regenerationis praemia consequantur. Hactenus erratum in hac parte
sufficiat; nunc praefatam regulam omnes teneant sacerdotes, qui nolunt ab apostolicae petrae, super quam
Christus universalem construxit Ecclesiam soliditate divelli.
185 (7, 8sqq) Veniamus nunc ad sacratissimos ordines clericorum, quos in venerandae religionis iniuriam
ita per vestras provincias calcatos atque confusos . . . reperimus, ut Ieremiae nobis voce dicendum sit:
'Quis dabit capiti meo aquam, aut oculis meis fontem lacrimarum ? et flebo populum hunc die ac nocte'
(Ier 9, 1). ... Plurimos enim sacerdotes Christi atque levitas, post longa consecrationis suae tempora, tam
de coniugiis propriis quam etiam de turpi coitu sobolem didicimus procreasse et crimen suum hac
praescriptione defendere, quia in Veteri Testamento sacerdotibus ac ministris generandi facultas legitur
attributa. Dicat mihi nunc, quisquis ille est sectator libidinum: ... Cur (Dominus) eos, quibus
cornmittebantur sancta sanctorum, praemonet dicens: Sancti estote, quia et ego sanctus sum Dominus
Deus vester (Lv 20, 7; 1 Petr 1, 16) ? Cur etiam procul a suis domibus, anno vicis suae, in templo habitare
iussi sunt sacerdotes? Hac videlicet ratione, ne vel cum uxoribus possent carnale exercere commercium,
ut conscientiae integritate fulgentes, acceptabile Deo munus offerent. ( 10) Unde et Dominus Jesus, cum
nos suo illustrasset adventu, in Evangelio protestatur, quia Legem venerit implere, non solvere (Mt 5, 17).
Et ideo Ecclesiae, cuius sponsus est, formam castitatis voluit splendore radiare, ut in die iudicii, cum
rursus advenerit, 'sine macula et ruga' (Eph 5, 27) eam possit ... reperire. Quarum sanctionum omnes
sacerdotes atque levitae insolubili lege constringimur, ut a die ordinationis nostrae sobrietati ac pudicitiae
et corda nostra mancipemus et corpora, dummodo per omnia Deo nostro in his, quae quotidie offerimus,
sacrificiis placeamus. 'Qui autem in carne sunt, dicente electionis vase, Deo placere non possunt' (Rom 8,
8).... Ii vero, qui illiciti privilegii excusatione nituntur, ut sibi asserant veteri hoc lege concessum, noverint
se ab omni ecclesiastico honore, quo indigne usi sunt, Apostolicae Sedis auctoritate deiectos nec unquam
posse veneranda attrectare mysteria, quibus se ipsi, dum obscoenis cupiditatibus inhiant, privaverunt. Et
quia exempla praesentia cavere nos praemonent in futurum: quilibet episcopus, presbyter atque diaconus,
quod non optamus deinceps, fuerit talis inventus, iam nunc sibi omnem per nos indulgentiae aditum

