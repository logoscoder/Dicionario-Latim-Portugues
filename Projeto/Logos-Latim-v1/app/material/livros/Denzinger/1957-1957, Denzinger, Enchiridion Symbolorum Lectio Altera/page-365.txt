365
2212 Neque ... oblivisci unquam licebit, christiane educandum totum esse hominem, quantus est, nimirum
in unam naturam per spiritum et corpus coalescentem omnibusque animi et corporis partibus instructum,
quae vel a natura proficiscuntur vel ipsam excedunt qualem demum ex recta ratione et ex divinis oraculis
cognoscimus; hominem scilicet, quem a pristina nobilitate delapsum, Christus redemit in eamque
supernaturalem dignitatem restituit, ut adoptivus filius Dei esset, minime tamen iis redditis praeter
naturam privilegiis, ex quibus ante et corpus immortale et animus aequus fuerat atque integer. Unde
factum, ut quae foeda in hominum naturam ab Adami culpa profluxere, praesertim voluntatis infirmitas
effrenataeque animi cupiditates, in homine supersint. Et profecto " stultitia colligata est in corde pueri, et
virga disciplinae fugabit eam " (Prv 22, 15). A pueritia igitur voluntatis inclinationes, si pravae,
cohibendae, sin autem bonae, promovendae sunt, ac praesertim puerorum mens imbuatur doctrinis a Deo
profectis et animus divinae gratiae auxiliis roboretur oportet, quae si defuerint, nec suis quisque moderari
cupiditatibus poterit neque ad absolutionem perfectionemque disciplina atque informatio ab Ecclesia
adduci, quam ideo Christus coelestibus doctrinis ac divinis sacramentis instruxit ut efficax omnium
hominum esset magistra.
2213 Quam ob rem omnis disciplina puerilis, quaecumque, meris naturae viribus contenta, ea respuit aut
negligit quae ad vitam christianam rite informandam divinitus conferunt, falsa plenaque erroris est;
omnisque via et ratio educandae iuventutis, quae labis a protoparentibus ad omnem posteritatem
transmissae divinaeque gratiae rationem nullam aut vix ullam habet, proptereaque in solis naturae viribus
tota nititur a veritate prorsus aberrat. Huc fere pertinent, quae nostris temporibus, palam proferuntur,
variis quidem nominibus, doctrinae, quarum est, totum ferme cuiuslibet eruditionis fundamentum in eo
ponere, ut pueris integrum sit sese informare ipsos ingenio atque arbitratu plane suo, vel repudiatis
maiorum praeceptorumve consiliis omnique lege atque ope humana et divina prorsus posthabita. Quae
tamen omnia si suis finibus ita circumscribantur, ut novi huiusmodi magistri velint, adolescentes in suam
ipsorum eruditionem eo magis propriam quoque operam atque industriam conferre, quo plus aetate et
rerum cognitione progrediantur, itemque ut a puerorum educatione omnis vis atque asperitas removeatur,
quam nihilominus iusta correctio non redolet, verum id quidem, at minime novum, cum id ipsum et
Ecclesia docuerit et christiani praeceptores, more a maioribus tradito, retinuerint, Deum imitati, qui
omnes creatas vult res praecipueque omnes homines navare sibi operam, secundum propriam ipsorum
naturam, quia divina Sapientia ' attingit a fine usque ad finem fortiter et disponit omnia suaviter' (Sap 8,
1) ...
3697 2214 (71) ... Bene multi et stulte et periculose eam tenent provehuntque educandi rationem, quae
sexualis putide dicitur, cum iidem perperam sentiant, posse se, per artes mere naturales et quovis amoto
religionis pietatisque praesidio, adolescentibus a voluptate et luxuria praecavere, scilicet hos omnes, nullo
sexus discrimine, vel publice, lubricis initiando instruendoque doctrinis, immo, quod peius est, mature
occasionibus obiciendo, ut eorum animus, eiusmodi rebus - quemadmodum ipsi aiunt - assuetus, quasi ad
pubertatis pericula obdurescat. In eo autem isti homines graviter errant, quod nativam humanae naturae
fragilitatem non agnoscunt neque legem illam membris nostris insitam, quae, ut verbis utamur Pauli
Apostoli, mentis legi repugnat (cf. Rom 7, 23), idque praeterea temere infitiantur quod usu quotidiano
didicimus, iuvenes nempe prae aliis in turpia saepius incidere non tam ob mancam mentis cognitionem,
quam ob infirmitatem voluntatis illecebris obnoxiae atque divinis auxiliis destitutae. Qua de re prorsus
difficili, si quidem, omnibus perpensis, adolescentem aliquem tempestive ab iis moneri oporteat, quibus
Deus educandi pueros officium commisit cum gratiis opportunis coniunctum, illae profecto cautiones et
artes sunt adhibendae, christianis (72) institutoribus non ignotae. ...
3698 2215 Aeque vero fallax atque christianae institutioni infensa illa adolescentes instruendi ratio
habenda est, quam vulgo coeducationem appellant. ... Alter ... et alter sexus a Dei sapientia ad hoc sunt
constituti, ut in familia et societate mutuo se compleant et in unum quid apte coalescant, ob illud ipsum
corporis animique discrimen, quo inter se differunt, quod idcirco in educatione atque institutione
tenendum, imo fovendum est per aptam distinctionem ac separationem, (73) aetatibus ac condicionibus
congruentem. Eiusmodi vero praecepta, ad christianae prudentiae praescriptum, tempestive atque
opportune servanda sunt non modo in scholis omnibus, praesertim per trepidos adolescentiae annos, unde
totius ferme futurae vitae ratio omnino pendet, sed etiam in gymnicis ludis atque exercitationibus.
2216 Ad perfectam autem educationem assequendam curare opus est, ut quae omnia pueros, dum
instituuntur, circumsaepiunt, ea proposito apte respondeant. Et profecto quod primum ex necessitate
naturae puerum rite conformandum circumdat, ipsa eius familia habenda est, ad hoc demum munus a Deo
constituta. Quapropter eam tandem institutionem constantem atque tutissimam iure existimabimus, quae

