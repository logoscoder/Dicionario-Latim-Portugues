260
2693 1593 85. Propositio enuntians, qualemcumque cognitionem ecclesiasticae historiae sufficere, ut
fateri quisque debeat, convocationem concilii nationalis unam esse ex viis canonicis, qua finiantur in
Ecclesia respectivarum nationum controversiae spectantes ad religionem; sic intellecta, ut controversiae
ad fidem et mores spectantes in Ecclesia quacumque subortae per nationale concilium irrefragabili iudicio
finiri valeant; quasi inerrantia in fidei et morum quaestionibus nationali concilio competeret: schismatica, haeretica.
Denzinger (latin) 2564
Denzinger (latin) 2694
Mandata et sanctiones Bullae
2694 1594 Mandamus igitur omnibus utriusque sexus Christi fidelibus, ne de dictis propositionibus et
doctrinis sentire, docere, praedicare praesumant, contra quam in hac Nostra Constitutione declaratur: ita
ut, quicumque illas vel earum aliquam coniunctim vel divisim docuerit, defenderit, ediderit aut de eis,
etiam disputando, publice vel privatim tractaverit, nisi forsitan impugnando, ecclesiasticis censuris
aliisque contra similia perpetrantes a iure statutis poenis ipso facto absque alia declaratione subiaceat.
2695 1595 Ceterum, per hanc expressam praefatarum propositionum et doctrinarum reprobationem alia in
eodem libro contenta nullatenus approbare intendimus: cum praesertim in eo complures deprehensae
fuerint propositiones et doctrinae, sive illis, quae supra damnatae sunt, affines, sive quae communis ac
probatae cum doctrinae et disciplinae temerarium contemptum tum maxime infensum in Romanos
Pontifices et Apostolicam Sedem animum prae se ferunt.
2696 1595 Duo vero speciatim notanda censemus, quae de augustissimo sanctissime Trinitatis mysterio, 2
Decreti de fide, si non pravo animo, imprudentius certe Synodo exciderunt, quae facile rudes praesertim
et incautos in fraudem impellere valeant:
2697 1596 Primum, dum posteaquam rite praemisit, Deum in suo Esse unum et simplicissimum
permanere, continuo subiungens, ipsum Deum in tribus personis distingui, perperam discedit a communi
et probata in christianae doctrinae institutionibus formula, qua Deus unus quidem " in tribus personis
distinctis " dicitur, non " in tribus personis distinctus ": cuius formulae commutatione hoc vi verborum
subrepit erroris periculum, ut essentia divina distincta in personis putetur, quam fides catholica sic unam
in personis distinctis confitetur, ut eam simul profiteatur in se prorsus indistinctam.
2698 1597 Alterum quod de ipsismet tribus divinis personis tradit, eas secundum earum proprietates
personales et incommunicabiles exactius loquendo exprimi seu appellari Patrem, " Verbum " et Spiritum
Sanctum: quasi minus propria et exacta foret appellatio " Filii ", tot Scripturae locis consecrata, voce ipsa
Patris e caelis et e nube delapsa, tum formula baptismi a Christo praescripta, tum et praeclara illa
confessione, qua " beatus " ab ipsomet Christo Petrus est pronuntiatus; ac non potius retinendum esset,
quod, edoctus ab Augustino, angelicus praeceptor vicissim ipse docuit, in nomine Verbi eandem
proprietatem importari, quae in nomine Filii, dicente nimirum Augustino: Eo dicitur Verbum, quo Filius.
2699 1598 Neque silentio praetereunda insignis et fraudis plena Synodi temeritas, quae pridem
improbatam ab Apostolica Sede Conventus Gallicani declarationem (DS 2281ss) anni 1682 ausa sit non
amplissimis modo laudibus exornare, sed, quo maiorem illi auctoritatem conciliaret, eam in decretum 'de
fide' inscriptum insidiose includere, articulos in illa contentos palam adoptare, et quae sparsim per hoc
ipsum decretum tradita sunt, horum articulorum publica et solemni professione obsignare. Quo sane non
solum gravior longe se Nobis offert de Synodo, quam praedecessoribus Nostris fuerit de comitiis illis
expostulandi ratio, sed et ipsimet Gallicanae ecclesiae non levis iniuria irrogatur, quam dignam Synodus
existimaverit, cuius auctoritas in patrocinium vocaretur errorum, quibus illud est contaminatum decretum.
2700 1599 Quamobrem, quae acta Conventus Gallicani, mox ut prodierunt praedecessor Noster
venerabilis Innocentius XI per Litteras in forma Brevis ('Paternae caritati' ) die 11. Aprilis anni 1682, post
autem expressius Alexander VIII Constitutione 'Inter multiplices' die 4. Aug. 1690 (DS 2281ss) pro
apostolici sui muneris ratione improbarunt, resciderunt, nulla et irrita declararunt; multo fortius exigit a
Nobis pastoralis sollicitudo, recentem horum factam in Synodo tot vitiis affectam adoptionem velut
temerariam, scandalosam ac praesertim post edita praedecessorum Nostrorum decreta huic Apostolicae

