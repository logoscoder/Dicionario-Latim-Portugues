275
Monaco-Frisingensem, 11 d√©cembre 1862
1666 Gravissimas inter acerbitates, quibus undique premimur, in hac tanta temporum perturbatione et
iniquitate vehementer dolemus, cum noscamus, in variis Germaniae regionibus reperiri nonnullos
catholicos etiam viros, qui sacram theologiam ac philosophiam tradentes minime dubitant quandam
inauditam adhuc in Ecclesia docendi scribendique libertatem inducere, novasque et omnino improbandas
opiniones palam publiceque profiteri et in vulgus disseminare.
1667 Hinc non levi moerore affecti fuimus, Venerabilis Frater, ubi tristissimus ad Nos venit nuntius,
presbyterum Iacobum Frohschammer in ista Monacensi Academia philosophiae doctorem huiusmodi
docendi scribendique licentiam prae ceteris adhibere, eumque suis operibus in lucem editis
perniciosissimos tueri errores. Nulla igitur interposita mora, Nostrae Congregationi libris notandis
praepositae mandavimus, ut praecipua volumina, quae eiusdem presbyteri Frohschammer nomine
circumferuntur, cum maxima diligentia sedulo perpenderet, et omnia ad Nos referret. Quae volumina
germanice scripta titulum habent : Introductio in philosophiam, De libertate scientiae, Athenaeum,
quorum primum anno 1858, alterum anno 1861, tertium vero vertente hoc anno 1862 istis Monacensibus
typis est in lucem editum. Itaque eadem Congregatio ... iudicavit, auctorem in pluribus non recte sentire
eiusque doctrinam a veritate catholica aberrare.
2850 1668 (S. Cgr. Indicis judicavit, auctorem a catholica veritate aberrare) ex duplici praesertim parte, et
primo quidem quod auctor tales humanae rationi tribuat vires, quae rationi ipsi minime competunt,
secundo vero, quod eam omnia opinandi et quidquid semper audendi libertatem eidem rationi concedat, ut
ipsius Ecclesiae jura, officium et auctoritas de medio omnino tollantur.
2851 1669 Namque auctor in primis edocet, philosophiam, si recta eius habeatur notio, posse non solum
percipere et intelligere ea christiana dogmata, quae naturalis ratio cum fide habet communia (tamquam
commune scilicet perceptionis obiectum), verum etiam ea, quae christianam religionem fidemque maxime
et proprie efficiunt, ipsumque scilicet supernaturalem hominis finem et ea omnia, quae ad ipsum spectant,
atque sacratissimum Dominicae Incarnationis mysterium ad humanae rationis et philosophiae provinciam
pertinere rationemque, dato hoc obiecto, suis propriis principiis scienter ad ea posse pervenire. Etsi vero
aliquam inter haec et illa dogmata distinctionem auctor inducat, et haec ultima minore iure rationi
attribuat, tamen clare aperteque docet, etiam haec contineri inter illa, quae veram propriamque scientiae
seu philosophiae materiam constituunt.
2852 1669 Quocirca ex eiusdem auctoris sententia concludi omnino possit ac debeat, rationem in
abditissimis etiam divinae sapientiae ac bonitatis, immo etiam et liberae eius voluntatis mysteriis, licet
posito revelationis obiecto, posse ex se ipsa, non iam ex divinae auctoritatis principio, sed ex naturalibus
suis principiis et viribus ad scientiam seu certitudinem pervenire. Quae auctoris doctrina quam falsa sit et
erronea, nemo est, qui ... non illico videat ...
2853 1670 Namque si isti philosophiae cultores vera ac sola rationis et philosophicae disciplinae tuerentur
principia et iura, debitis certe laudibus essent prosequendi. Siquidem vera ac sana philosophia
nobilissimum suum locum habet, cum eiusdem philosophiae sit, veritatem diligenter inquirere
humanamque rationem, licet primi hominis culpa obtenebratam, nullo tamen modo exstinctam, recte ac
sedulo excolere illustrare, eiusque cognitionis obiectum ac permultas veritates percipere, bene intelligere,
promovere, earumque plurimas, uti Dei exsistentiam, naturam, attributa, quae etiam fides credenda
proponit, per argumenta ex suis principiis petita demonstrare, vindicare, defendere, atque hoc modo viam
munire ad haec dogmata fide rectius tenenda et ad illa etiam reconditiora dogmata, quae sola fide percipi
primum possunt, ut illa aliquo modo a ratione intelligantur. Haec quidem agere atque in his versari debet
severa et pulcherrima verae philosophiae scientia.
2854 1671 At vero in hoc gravissimo sane negotio tolerare numquam possumus, ut omnia temere
permisceantur, utque ratio illas etiam res, quae ad fidem pertinent, occupet atque perturbet, cum certissimi
omnibusque notissimi sint fines, ultra quos ratio numquam suo iure est progressa vel progredi potest.
Atque ad huiusmodi dogmata ea omnia maxime et apertissime spectant, quae supernaturalem hominis
elevationem ac supernaturale ejus cum Deo commercium respiciunt atque ad hunc finem revelata
noscuntur. Et sane cum haec dogmata sint supra naturam, idcirco naturali ratione ac naturalibus principiis
attingi non possunt. Numquam siquidem ratio suis naturalibus principiis ad huiusmodi dogmata scienter
tractanda effici potest idonea. Quod si haec isti temere asseverare audeant, sciant, se certe non a
quorumlibet doctorum opinione, sed a communi et numquam immutata Ecclesiae doctrina recedere.

