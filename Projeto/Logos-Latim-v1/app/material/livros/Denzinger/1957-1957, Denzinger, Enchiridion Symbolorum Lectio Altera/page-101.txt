101
non potest huius mysterii consequi medicinam, nisi prius reconciliatione percepta communionem corporis
et sanguinis Christi meruerit. Cui enim reliqua sacramenta interdicta sunt, hoc uno nulla ratione uti
conceditur.
Conc. Carisiacum (Quiercy-sur-Oise), mai 853
621 316 Cap. 1. Deus omnipotens hominem sine peccato rectum cum libero arbitrio condidit, et in
paradiso posuit quem in sanctitate iustitiae permanere voluit. Homo libero arbitrio male utens peccavit et
cecidit, et factus est 'massa perditionis' totius humani generis. Deus autem bonus et iustus elegit ex eadem
massa perditionis secundum praescientiam suam quos per gratiam praedestinavit (Rom 8, 29 ss; Eph 1,
11) ad vitam, et vitam illis praedestinavit aeternam : ceteros autem, quos iustitiae iudicio in massa
perditionis reliquit, perituros praescivit, sed non ut perirent praedestinavit; poenam autem illis quia iustus
est, praedestinavit aeternam. Ac per hoc unam Dei praedestinationem tantummodo dicimus, quae aut ad
donum pertinet gratiae aut ad retributionem iustitiae.
622 317 Cap. 2. Libertatem arbitrii in primo homine perdidimus, quam per Christum Dominum nostrum
recepimus : et habemus liberum arbitrium ad bonum, praeventum et adiutum gratia, et habemus liberum
arbitrium ad malum, desertum gratia. Liberum autem habemus arbitrium, quia gratia liberatum et gratia
de corrupto sanatum.
623 318 Cap. 3. Deus omnipotens 'omnes homines' sine exceptione 'vult salvos fieri' (I Tim 2, 4), licet
non omnes salventur. Quod autem quidam salvantur, salvantis est donum : quod autem quidam pereunt,
pereuntium est meritum.
624 319 Cap.4. Christus Jesus D.N., sicut nullus homo est, fuit vel erit, cujus natura in illo assumpta non
fuerit, ita nullus est, fuit vel erit homo, pro quo passus non fuerit; licet non omnes passionis ejus mysterio
redimantur. Quod vero omnes passionis ejus mysterio non redimuntur, non respicit ad magnitudinem et
pretii copiositatem, sed ad infidelium et ad non credentium ea fide "quae per dilectionem operatur" (Gal
5.6), respicit partem; quia poculum humanae salutis, quod confectum est infirmitate nostra et virtute
divina, habet quidem in se, ut omnibus prosit: sed si non bibitur, non medetur.
Conc. Valentinum (Valence), 8 janvier 855
625 320 Can. 1. ... Novitates vocum et praesumptivas garrulitates, unde potius inter fratres contentionum
et scandalorum fomes excitari potest, quam aedificatio ulla timoris Dei succrescere, cum studio omni
devitamus. Indubitanter autem doctoribus pie et recte tractantibus verbum veritatis, ipsisque sacrae
Scripturae lucidissimis expositoribus, id est Cypriano, Hilario, Ambrosio, Hieronymo, Augustino,
ceterisque in catholica pietate quiescentibus, reverenter auditum et obtemperanter intellectum
submittimus, et pro viribus, quae ad salutem nostram scripserunt, amplectimur. Nam de praescientia Dei,
et de praedestinatione, et de quaestionibus aliis, in quibus fratrum animi non parum scandalizati
probantur, illud tantum firmissime tenendum esse credimus quod ex maternis Ecclesiae visceribus nos
hausisse gaudemus.
626 321 Can. 2. 'Deum praescire et praescisse aeternaliter et bona, quae boni erant facturi, et mala, quae
mali sunt gesturi', quia vocem Scripturae dicentis habemus: 'Deus aeterne, qui absconditorum es cognitor,
qui nosti omnia antequam fiant' (Dn 13, 42), fideliter tenemus; et placet tenere, 'bonos praescisse omnino
per gratiam suam bonos futuros, et per eandem gratiam aeterna praemia accepturos : malos praescisse per
propriam malitiam malos futuros, et per suam iustitiam aeterna ultione damnandos' : ut secundum
Psalmistam: 'Quia potestas Dei est, et Domini misericordia, ut reddat unicuique secundum opera sua' (Ps
61, 12 s), et sicut apostolica doctrina se habet: 'His quidem, qui secundum patientiam boni operis gloriam
et honorem et incorruptionem quaerunt, vitam aeternam : his autem, qui (sunt) ex contentione, et qui non
acquiescunt veritati, credunt autem iniquitati, ira et indignatio, tribulatio et angustia in omnem animam
hominis operantis malum' (Rom 2, 7ss). In eodem sensu idem alibi : 'In revelatione', inquit, 'Domini nostri
Jesu Christi de caelo cum angelis virtutis eius, in igne flammae dantis vindictam his, qui non noverunt
Deum, et qui non oboediunt evangelio Domini nostri Jesu Christi, qui poenas dabunt in interitu
aeternas, ... cum venerit glorificari in Sanctis suis et admirabilis fieri in omnibus, qui crediderunt' (2
Thess 1, 7ss).
627 321 Nec prorsus ulli malo praescientiam Dei imposuisse necessitatem, ut aliud esse non posset, sed
quod ille futurus erat ex propria voluntate, sicuti Deus, qui novit omnia antequam fiant, praescivit ex sua

