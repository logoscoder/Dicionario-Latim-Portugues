354
3589 2174 Qu. 3: Utrum difficultates, quae multifariam obici solent sive ex stilo et lingua auctoris, sive
ex erroribus praesertim Gnosticorum, qui uti iam tunc serpentes describuntur, sive ex statu ecclesiasticae
hierarchiae, quae iam evoluta supponitur, aliaeque huiuscemodi in contrarium rationes sententiam, quae
genuinitatem epistolarum pastoralium ratam certamque habet, quomodolibet infirment? Resp.: Negative.
3590 2175 Qu. 4: Utrum, cum non minus ex historicis rationibus quam ex Ecclesiastica traditione,
sanctorum Patrum orientalium et occidentalium testimoniis consona, necnon ex indiciis ipsis, quae tum ex
abrupta conclusione libri Actuum, tum ex paulinis epistolis Romae conscriptis et praesertim ex secunda
ad Timotheum facile eruuntur, uti certa haberi debeat sententia de duplici romana captivitate Apostoli
Pauli ; tuto affirmari possit epistolas pastorales conscriptas esse in illo temporis spatio, quod intercedit
inter liberationem a prima captivitate et mortem Apostoli ? Resp.: Affirmative.
Denzinger (latin) 3500

Denzinger (latin) 3591
Resp. Commiss. de re Biblica, 24 juin 1914
3591 2176 Qu. 1: Utrum dubiis, quae primis saeculis, ob haereticorum imprimis abusum, aliquorum in
Occidente animos tenuere circa divinam inspirationem ac paulinam originem epistolae ad Hebraeos, tanta
vis tribuenda sit, ut, attenta perpetua, unanimi ac constanti orientalium Patrum affirmatione, cui post
saeculum IV totius occidentalis Ecclesiae plenus accessit consensus; perpensis quoque Summorum
Pontificum sacrorumque conciliorum, Tridentini praesertim, actis, necnon perpetuo Ecclesiae universalis
usu, haesitare liceat, eam non solum inter canonicas - quod de fide definitum est -, verum etiam inter
genuinas Apostoli Pauli epistolas certo recensere ? Resp.: Negative.
3592 2177 Qu. 2: Utrum argumenta, quae desumi solent sive ex insolita nominis Pauli absentia et
consueti exordii salutationisque omissione in epsitola ad Hebraeos - sive ex eiusdem linguae graecae
puritate, dictionis ac stili elegantia et perfectione, - sive ex modo, quo in ea Vetus Testamentum allegatur
et ex eo arguitur, - sive ex differentiis quibusdam, quae inter huius ceterarumque Pauli epistolarum
doctrinam exsistere praetenduntur, aliquomodo eiusdem paulinam originem infirmare valeant ; an potius
perfecta doctrinae ac sententiarum consensio, admonitionum et exhortationum similitudo, necnon
locutionum ac ipsorum verborum concordia a nonnullis quoque acatholicis celebrata, quae inter eam et
reliqua Apostoli gentium scripta observantur, eamdem paulinam originem commonstrent atque
confirment? Resp.: Negative ad primam partem; affirmative ad alteram.
3593 2178 Qu. 3: Utrum Paulus Apostolus ita huius epistolae auctor censendus sit, ut necessario affirmari
debeat, ipsum eam totam non solum Spiritu Sancto inspirante concepisse et expressisse verum etiam ea
forma donasse, qua prostat ? Resp.: Negative, salvo ulteriori Ecclesiae iudicio.
Decr. S. Cgr. Studiorum, sous saint Pie X, 27 juillet 1914
3601 1. Potentia et actus ita dividunt ens, ut quidquid est, vel sit actus purus, vel ex potentia et actu
tamquam primis atque intrinsecis principiis necessario coalescat.
3602 2. Actus, utpote perfectio, non limitatur nisi per potentiam, quae est capacitas perfectionis. Proinde
in quo ordine actus est purus, in eodem nonnisi illimitatus et unicus exsistit; ubi vero est finitus ac
multiplex, in veram incidit cum potentia compositionem.
3603 3. Quapropter in absoluta ipsius esse ratione unus subsistit Deus, unus est simplicissimus, cetera
cuncta quae ipsum esse participant, naturam habent qua esse coarctatur, ac tamquam distinctis realiter
principiis, essentia et esse constant.
3604 4. Ens quod denominatur ab esse, non univoce de Deo ac de creaturis dicitur, nec tamen prorsus
aequivoce, sed analogice, analogia tum attributionis tum proportionalitatis.
3605 5. Est praeterea in omni creatura realis compositio subiecti subsistentis cum formis secundario
additis, sive accidentibus: ea vero, nisi esse realiter in essentia distincta reciperetur, intelligi non posset.

