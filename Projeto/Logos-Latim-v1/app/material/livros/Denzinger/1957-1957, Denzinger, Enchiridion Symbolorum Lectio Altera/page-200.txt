200
1804 974 Can. 4. Si quis dixerit, Ecclesiam non potuisse constituere impedimenta matrimonium
dirimentia vel in iis constituendis errasse: an. s.
1805 975 Can. 5. Si quis dixerit, propter haeresim, aut molestam cohabitationem, aut affectatam
absentiam a coniuge dissolvi posse matrimonii vinculum: an. s.
1806 976 Can. 6. Si quis dixerit, matrimonium ratum, non consummatum, per solemnem religionis
professionem alterius coniugum non dirimi: an. s.
1807 977 Can. 7. Si quis dixerit, Ecclesiam errare, cum docuit et docet, iuxta evangelicam et apostolicam
doctrinam (cf. Mc 10; 1 Cor 7), propter adulterium alterius coniugum matrimonii vinculum non posse
dissolvi, et utrumque, vel etiam innocentem, qui causam adulterio non dedit, non posse, altero coniuge
vivente, aliud matrimonium contrahere, moecharique eum, qui dimissa adultera aliam duxerit, et eam,
quae dimisso adultero alii nupserit: an. s.
1808 978 Can. 8. Si quis dixerit, Ecclesiam errare, cum ob multas causas separationem inter coniuges
quoad thorum, seu quoad cohabitationem ad certum incertumve tempus, fieri posse decernit: an. s.
1809 979 Can. 9. Si quis dixerit, clericos in sacris ordinibus constitutos, vel regulares castitatem
solemniter professos, posse matrimonium contrahere, contractumque validum esse, non obstante lege
Ecclesiastica vel voto, et oppositum nil aliud esse, quam damnare matrimonium; posseque omnes
contrahere matrimonium, qui non sentiunt se castitatis (etiamsi eam voverint) habere donum: an. s. Cum
Deus id recte petentibus non deneget, 'nec patiatur, nos supra id, quod possumus, tentari' (1 Cor 10, 13).
1810 980 Can. 10. Si quis dixerit, statum coniugalem anteponendum esse statui virginitatis vel caelibatus,
et non esse melius ac beatius, manere in virginitate aut caelibatu, quam iungi matrimonio (cf: Mt 19, 11s;
1 Cor 7, 25s 38 40): an. s.
1811 981 Can. 11. Si quis dixerit, prohibitionem solemnitatis nuptiarum certis anni temporibus
superstitionem esse tyrannicam, ab ethnicorum superstitione profectam; aut benedictiones et alias
ceremonias, quibus Ecclesia in illis utitur, damnaverit: an. s.
1812 982 Can. 12. Si quis dixerit, causas matrimoniales non spectare ad iudices ecclesiasticos: an. s. (DS
2598 2659).
Canones super reformatione circa matrimonium: Decr. 'Tametsi'
1813 990 Cap. 1. (Motivum et tenor legis) Tametsi dubitandum non est, clandestina matrimonia, libero
contrahentium consensu facta, rata et vera esse matrimonia, quamdiu Ecclesia ea irrita non fecit, et
proinde iure damnandi sint (lege: sunt) illi, ut eos sancta Synodus anathemate damnat, qui ea vera ac rata
esse negant, quique falso affirmant, matrimonia a filiis familias sine consensu parentum contracta irrita
esse, et parentes ea rata vel irrita facere posse: nihilominus sancta Dei Ecclesia ex iustissimis causis illa
semper detestata est atque prohibuit.
1814 990 Verum, cum sancta Synodus animadvertat, prohibitiones illas propter hominum inoboedientiam
iam non prodesse, et gravia peccata perpendat, quae ex eisdem clandestinis coniugiis ortum habent,
praesertim vero eorum, qui in statu damnationis permanent, dum priore uxore, cum qua clam
contraxerant, relicta, cum alia palam contrahunt, et cum ea in perpetuo adulterio vivunt; cui malo cum ab
Ecclesia, quae de occultis non iudicat, succurri non possit, nisi efficacius aliquod remedium adhibeatur,
idcirco sacri Lateranensis Concilii (IV) sub Innocentio III celebrati (DS 817) vestigiis inhaerendo
praecipit, ut in posterum, antequam matrimonium contrahatur, ter a proprio contrahentium parocho tribus
continuis diebus festivis in ecclesia inter Missarum solemnia publice denuntietur, inter quos matrimonium
sit contrahendum; quibus denuntiationibus factis, si nullum legitimum opponatur impedimentum, ad
celebrationem matrimonii in facie Ecclesiae procedatur, ubi parochus, viro et muliere interrogatis, et
eorum mutuo consensu intellecto, vel dicat: 'Ego vos in matrimonium coniungo, in nomine Patris et Filii
et Spiritus Sancti', vel aliis utatur verbis, iuxta receptum uniuscuiusque provinciae ritum.
1815 991 (Restrictio legis) Quod si aliquando probabilis fuerit suspicio, matrimonium malitiose impediri
posse, si tot praecesserint denuntiationes: tunc vel una tantum denuntiatio fiat, vel saltem parocho et
duobus vel tribus testibus praesentibus matrimonium celebretur; deinde ante illius consummationem

