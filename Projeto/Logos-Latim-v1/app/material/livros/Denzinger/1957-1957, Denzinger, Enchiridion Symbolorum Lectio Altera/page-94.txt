94
sapientia sapientiam'; quod vir ille in incuriosa lectionis transcursione praeteriens existimavit haec ipsa
nomina iuxta relativum, aut secundum comparationem humanae mentis nos posuisse: et ideo ipsa
renotatione sua ita nos admonere iussus est, dicens: 'Naturali ordine cognoscimus, quia verbum ex mente
originem ducit, sicut ratio et voluntas, et converti non possunt ut dicatur: quia sicut verbum et voluntas de
mente procedit, ita et mens de verbo aut voluntate; et ex ista comparatione visum est Romano Pontifici,
voluntatem ex voluntate non posse dici'. Nos autem non secundum hanc comparationem humanae mentis,
nec secundum relativum, sed secundum essentiam diximus: Voluntas ex voluntate, sicut et sapientia ex
sapientia. Hoc enim est Deo esse, quod velle: hoc velle, quod sapere. Quod tamen de homine dici non
potest. Aliud quippe est homini id, quod est sine velle, et aliud velle etiam sine sapere. In Deo autem non
est ita, quia simplex ita natura est, et ideo hoc est illi esse, quod velle, quod sapere...
567 295 (4) Ad secundum quoque retractandum capitulum transeuntes, quo idem Papa incaute nos dixisse
putavit, tres substantias in Christo Dei Filio profiteri: sicut nos non pudebit, quae sunt vera defendere, ita
forsitan quosdam pudebit, quae vera sunt ignorare. Quis enim nesciat, unumquemque hominem duabus
constare substantiis, animae scilicet et corporis? (Provocatur ad 2 Cor 4, 16 et Ps 62, 2)...
(5) Contra quam regulam invenimus item in Scripturis aut carne plerumque nominata totum hominem
posse intelligi aut anima sola interdum nominata totius hominis perfectionem agnosci. Quapropter natura
divina humanae sociata naturae possunt et tres proprie et duae tropice appellari substantiae. Sed aliud est,
cum per proprietatem totus homo exprimitur, aliud, cum a parte totus intelligitur. Est enim quidam modus
locutionis, qui frequenter in Scripturis divinis positus invenitur, quo significatur a parte totum : hic etiam
tropus apud grammaticos 'synecdoche' dicitur.
Concile de Tolede XVI, commenc√© le 2 mai 693; Symbole
568 (art. 1) Credimus et confitemur omnium creaturarum, quae trinis rerum machinis continentur,
auctricem atque conservatricem individuam Trinitatem:
(2) id est Patrem, qui est totius fons et origo divinitatis; Filium, qui est plena imago Dei propter
expressam in se paternae claritatis unionem, ante omnium saeculorum eventu ex Patris intimo ineffabiliter
genitus; Spiritum vero Sanctum ex Patre Filioque absque aliquo initio procedentem.
569 (3) Qui tres, quamquam personarum secernantur distinctione, numquam tamen separantur potentiae
maiestate : inseparabilis nempe aequalitatis eorum insinuatur divinitas. Et tamen, quamvis Pater genuerit
Filium, nec ideo Filius sit idem qui Pater, neque Pater sit ipse qui Filius, sed nec Spiritus Sanctus Pater sit
Filiusque, sed tantum Patris Filiique Spiritus eidem Patri et Filio etiam ipse coaequalis.
(4) Nequaquam in hac sancta Trinitate quicquam creatum servum famulumque convenit credi, nec
adventitium vel subintroductum tamquam ei aliquando acciderit, quod constet eam aliquando minime
habuisse, condecet autumari....
(6) Quarum tamen personarum, quamvis in hoc, quod ad se sunt, nulla possit separabilitas inveniri, in hoc
vero, quod ad distinctionem adtinet, sunt quaedam, quae specialius unicuique possint pertinere personae:
scilicet, quod Pater a nullo originem sumpsit, Filius Patre generante exsistit, Spiritus quoque Sanctus ex
Patris Filiique unione procedit....
(10) Et ista dicentes non personarum confundimus proprietates, nec unionem substantiae separamus; nihil
etiam in eadem sancta Trinitate maius aut minus credere oportet nihilque etiam imperfectum atque
mutabile. ...
570 (12) Idcirco sunt quaedam, quae in hac sancta Trinitate indiscrete oporteat confiteri. In hoc etenim,
quod ad se sunt Pater et Filius et Spiritus Sanctus, indiscrete unus Deus credendus est Pater cum Filio et
Spiritu Sancto. Quod vero ad relativum adtinet, discrete personarum trium est praedicanda proprietas,
Evangelista praedicante: Ite, docete omnes gentes in nomine Patris et Filii et Spiritus Sancti (cf. Mt
28,19). Relativum etenim dicitur, quod una ad aliam persona referatur; nam quando dicitur Pater, Filii
nihilominus persona signatur, et cum dicitur Filius, Pater ei sine dubio inesse monstratur.
(13) At nunc, quoniam Spiritus Sancti vocabulum, quo non tota Trinitas significatur, sed tertia quae est in
Trinitate persona, quomodo secundum relativum ad Patris Filiique referatur personam, nequaquam
apertissime pateat pro id scilicet, quia sicut dicimus Spiritum Sanctum Patris non consequenter dicimus
Patrem Spiritus Sancti, ne Filius Spiritus Sanctus intellegatur; in aliis tamen vocabulis, quibus eiusdem
Sancti Spiritus signatur persona, ad relativum pertinere dinoscitur.
(14) Igitur 'donum' specialiter Spiritum Sanctum accipimus, quae in sancta praenoscitur Trinitate tertia
esse persona pro eo quod a Patre Filioque, cum quibus unius essentiae per omnia creditur, fidelibus
condonetur: quapropter cum dicitur 'donum donatoris' et 'donator doni', relativum haud dubie declaratur:
quod etiam de ipso vocabulo Spiritus Sancti inculpabiliter est credendum.
571 (16) Unde, licet inseparabilia sint opera Trinitatis, tamen fideliler profitemur..., quod non tota Trinitas
susceperit carnem, sed solus Filius Dei, qui est ante saecula ex Dei Patris substantia genitus, in fine

