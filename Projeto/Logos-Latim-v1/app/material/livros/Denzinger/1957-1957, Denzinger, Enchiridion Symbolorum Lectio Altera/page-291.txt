291

Denzinger (latin) 3043
Concile Vatican I (oecum. XX) 8 d√©cembre 1869 - 20 octobre 1870
(sous Pie IX); Sessio IV, 18 juillet 1870: Constitutio
dogmatica 'Pastor aeternus' de Ecclesia Christi
3050 1821 Pastor aeternus et episcopus animarum nostrarum (1 Petr 2, 25), ut salutiferum redemptionis
opus perenne redderet, sanctam aedificare Ecclesiam decrevit, in qua veluti in domo Dei viventis fideles
omnes unius fidei et caritatis vinculo continerentur. Quapropter, priusquam clarificaretur, rogavit Patrem
non pro Apostolis tantum, sed et pro eis, qui credituri erant per verbum eorum in ipsum, ut omnes unum
essent, sicut ipse Filius et Pater unum sunt (cf. Io 17, 20 s). Quemadmodum igitur Apostolos, quos sibi de
mundo elegerat, misit, sicut ipse missus erat a Patre (Jo 20, 21): ita in Ecclesia sua pastores et doctores
usque ad consummationem saeculi (Mt 28, 20) esse voluit.
3051 1821 Ut vero episcopatus ipse unus et indivisus esset, et per cohaerentes sibi invicem sacerdotes
credentium multitudo universa in fidei et communionis unitate conservaretur, beatum Petrum ceteris
Apostolis praeponens in ipso instituit perpetuum utriusque unitatis principium ac visibile fundamentum,
super cuius fortitudinem aeternum exstrueretur templum, et Ecclesiae caelo inferenda sublimitas in huius
fidei firmitate consurgeret.
3052 1821 Et quoniam portae inferi ad evertendam, si fieri posset, Ecclesiam, contra eius fundamentum
divinitus positum maiore in dies odio undique insurgunt, Nos ad catholici gregis custodiam,
incolumitatem, augmentum, necessarium esse iudicamus, sacro approbante Concilio, doctrinam de
institutione, perpetuitate ac natura sacri Apostolici primatus, in quo totius Ecclesiae vis ac soliditas
consistit, cunctis fidelibus credendam et tenendam, secundum antiquam atque constantem universalis
Ecclesiae fidem, proponere, atque contrarios, dominico gregi adeo perniciosos errores proscribere et
condemnare.
Cap. 1. De apostolici primatus in beato Petro institutione
3053 1822 Docemus itaque et declaramus, iuxta Evangelii testimonia primatum iurisdictionis in
universam Dei Ecclesiam immediate et directe beato Petro Apostolo promissum atque collatum a Christo
Domino fuisse. Unum enim Simonem, cui iam pridem dixerat: 'Tu vocaberis Cephas' (Jo 1, 42), postquam
ille suam edidit confessionem inquiens: 'Tu es Christus, Filius Dei vivi', solemnibus his verbis allocutus
est Dominus: 'Beatus es, Simon Bar Iona: quia caro et sanguis non revelavit tibi, sed Pater meus, qui in
caelis est. Et ego dico tibi, quia tu es Petrus, et super hanc petram aedificabo Ecclesiam meam, et portae
inferi non praevalebunt adversus eam: et tibi dabo claves regni caelorum. Et quodcumque ligaveris super
terram, erit ligatum et in caelis: et quodcumque solveris super terram, erit solutum et in caelis' (Mt 16,
16ss). Atque uni Simoni Petro contulit Iesus post suam resurrectionem summi pastoris et rectoris
iurisdictionem in totum suum ovile dicens; 'Pasce agnos meos', 'Pasce oves meas' (Io 21, 15ss).
3054 1822 Huic tam manifestae sacrarum Scripturarum doctrinae, ut ab Ecclesia catholica semper
intellecta est, aperte opponuntur pravae eorum sententiae, qui constitutam a Christo Domino in sua
Ecclesia regiminis formam pervertentes negant, solum Petrum prae ceteris Apostolis sive seorsum
singulis sive omnibus simul vero proprioque iurisdictionis primatu fuisse a Christo instructum; aut qui
affirmant, eundem primatum non immediate directeque ipsi beato Petro, sed Ecclesiae et per hanc illi ut
ipsius Ecclesiae ministro delatum fuisse.
3055 (Canon.) Si quis igitur dixerit, beatum Petrum Apostolum non esse a Christo Domino constitutum
Apostolorum omnium principem et totius Ecclesiae militantis visibile caput; vel eundem honoris tantum,
non autem verae propriaeque iurisdictionis primatum ab eodem Domino nostro Jesu Christo directe et
immediate accepisse: anathema sit.
2. De perpetuitate primatus beati Petri in Romanis
Pontificibus
3056 Quod autem in beato Apostolo Petro princeps pastorum et pastor magnus ovium Dominus Christus
in perpetuam salutem ac perenne bonum Ecclesiae instituit, id eodem auctore in Ecclesia, quae fundata
super petram ad finem saeculorum usque firma stabit, iugiter durare necesse est. 'Nulli' sane 'dubium,
immo saeculis omnibus notum est, quod sanctus beatissimusque Petrus, Apostolorum princeps et caput

