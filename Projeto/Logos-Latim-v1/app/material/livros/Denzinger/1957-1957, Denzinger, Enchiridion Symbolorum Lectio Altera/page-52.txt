52
autem non praesumentes illicita, sed confessione propriae infirmitatis excludentes eos, qui exsurgere
volunt contra ea, quae ultra hominem disceptamus.
272 5003 Confitemur igitur Dominum nostrum Jesum Christum filium Dei unigenitum, Deum perfectum
et hominem perfectum ex anima rationali et corpore, ante saecula ex Patre genitum secundum deitatem, in
ultimis autem diebus eundem propter nos et propter nostram salutem ex Maria Virgine secundum
humanitatem, consubstantialem Patri eundem secundum deitatem et consubstantialem nobis secundum
humanitatem. Duarum enim naturarum unitas facta est; unde unum Christum, unum filium, unum
dominum confitemur. Secundum hanc inconfundibilem unitatem confitemur sanctam Virginem Dei
genetricem, quia Deus Verbum incarnatus est et humanatus est et ex ipso conceptu adunivit sibi ex ipsa
assumptum templum.
273 5003 Evangelicas autem et apostolicas de Domino voces scimus deiloquos viros aliquotiens has
consociantes tamquam de una persona dictas, aliquotiens autem dividentes tamquam de duabus naturis et
has quidem Deo condecentes secundum deitatem Christi, humiles autem secundum humanitatem
tradentes.
Saint Léon I le Grand, Ep. 'Ut nobis gratulationem'
ad episcopos per Campaniam, Picenum, Tusciam, 10 octobre 443
280 (c. 3) Nec hoc quoque praetereundum duximus, quosdam lucri turpis cupiditate captatos usurariam
exercere pecuniam, et faenore velle ditescere, quod Nos non dicam in eos, qui sunt in clericali officio
constituti, sed et in laicos cadere, qui christianos se dici cupiunt, condolemus. Quod vindicari acrius in
eos qui fuerint confutati decernimus, ut omnis peccandi opportunitas adimatur.
281 (c. 4) Illud etiam duximus praemonendum, ut sicut non suo, ita nec alieno nomine aliquis clericorum
exercere faenus adtemptet: indecens enim est, crimen suum commodis alienis impendere. Faenus autem
hoc solum aspicere et exercere debemus, ut quod hic misericorditer tribuimus, ab eo Domino, qui
multipliciter et in perpetuum mansura tribuet, recipere valeamus.
Saint Léon I le Grand, Ep. 'Quanta fraternitati' ad Anastasium
ep. Thessal., 446 (?
282 (c. 11) ... Connexio totius corporis unam sanitatem, unam pulchritudinem facit; et haec connexio
totius quidem corporis unanimitatem requirit, sed praecipue exigit concordiam sacerdotum. Quibus cum
dignitas sit communis, non est tamen ordo generalis: quoniam et inter beatissimos apostolos in
similitudine honoris fuit quaedam discretio potestatis; et cum omnium par esset electio, uni tamen datum
est, ut ceteris praeemineret. De qua forma episcoporum quoque orta est distinctio, et magna ordinatione
provisum est, ne omnes sibi omnia vindicarent, sed essent in singulis provinciis singuli, quorum inter
fratres haberetur prima sententia; et rursus quidam in maioribus urbibus constituti sollicitudinem
susciperent ampliorem, per quos ad unam Petri sedem universalis Ecclesiae cura conflueret et nihil
usquam a suo capite dissideret.
Saint Léon I le Grand, Ep. 'Quam laudabiliter' ad Turrib.
ep. Astur., 21. Iul. 447
283 (Impietas Priscillianistarum) tenebris se etiam paganitatis immersit, ut per magicarum artium profana
secreta et mathematicorum, vana mendacia religionis fidem morumque rationem in potestate daemonum
et in effectu siderum collocarent. Quod si et credi liceat et doceri, nec virtutibus praemium nec vitiis
poena debebitur omnisque non solum humanarum legum, sed etiam divinarum constitutionum decreta
solventur: quia neque de bonis neque de malis actibus ullum poterit esse iudicium, si in utramque partem
fatalis necessitas motum mentis impellit, et quidquid ab hominibus agitur, non est hominum, sed
astrorum. ... Merito Patres nostri ... instanter egere, ut impius furor ab universa Ecclesia pelleretur:
quando etiam mundi principes ita hanc sacrilegam amentiam detestati sunt, ut auctorem eius (scl.
Priscillianum) cum plerisque discipulis legum publicarum ense prosternerent. Videbant enim omnem
coniugiorum copulam solvi simulque divinum ius humanumque subverti, si huiusmodi hominibus
usquam vivere cum tali professione licuisset. Profuit diu ista districtio ecclesiasticae lenitati, quae etsi
sacerdotali contenta iudicio, cruentas refugit ultiones, severis tamen christianorum principum
constitutionibus adiuvatur, dum ad spiritale nonnumquam recurrunt remedium, qui timent corporale
supplicium. ...

