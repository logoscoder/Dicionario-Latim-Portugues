369
praecipue in vera erga Deum proximosque caritate crescant, in qua denique 'universa Lex pendet et
Prophetae' (Mt 22, 40). ... Haec mutua coniugum interior conformatio, hoc assiduum sese invicem
perficiendi studium, verissima quadam ratione, ut docet Catechismus Romanus, etiam primaria
matrimonii causa et ratio dici potest, si tamen (549) matrimonium non pressius ut institutum ad prolem
rite procreandam educandamque, sed latius ut totius vitae communio, consuetudo, societas accipiatur.
3708 Firmata denique huius caritatis vinculo domestica societate, floreat in ea necesse est ille, qui ab
Augustino vocatur 'ordo amoris' - Qui quidem ordo et viri primatum in uxorem et liberos, et uxoris
promptam nec invitam subiectionem obtemperationemque complectitur, quam commendat Apostolus his
verbis: 'Mulieres viris suis subditae sint sicut Domino; quoniam vir caput est mulieris, sicut Christus
caput est Ecclesiae' (Eph 5, 22s).
3709 Haec autem obtemperatio non libertatem negat neque aufert, quae ad mulierem tam pro humanae
personae praestantia, quam pro nobilissimis uxoris, matris, sociae muneribus pleno iure pertinet; neque
obsecundare eam iubet quibuslibet viri optatis, ipsi forte rationi vel uxoris dignitati minus congruentibus;
nec denique uxorem aequiparandam docet personis, quae in iure minores dicuntur, quibus ob maturioris
iudicii defectum vel rerum humanarum imperitiam liberum suorum iurium exercitium concedi non solet;
sed vetat exaggeratam illam licentiam, quae familiae bonum non curat, vetat in hoc familiae corpore cor
separari a capite, cum maximo totius corporis detrimento et proximo ruinae periculo. Si enim vir est
caput, mulier est cor, et sicut ille principatum tenet regiminis, haec amoris principatum sibi ut proprium
vindicare potest et debet. Haec dein uxoris viro suo obtemperatio, ad gradum et modum quod attinet,
varia esse potest pro variis personarum, locorum, temporum condicionibus; immo si vir officio (550) suo
defuerit, uxoris est vices eius in dirigenda familia supplere. At ipsam familiae structuram eiusque legem
praecipuam, a Deo constitutam et firmatam, evertere aut tangere numquam et nusquam licet. (Citantur hic
Leonis XIII verba: 'Vir est familiae princeps ... caritas esto perpetua moderatrix officii': (DS 3143).
3710 2234 (3. Bonum sacramenti.) Attamen tantorum beneficiorum summa completur et quasi cumulatur
illo christiani coniugii bono, quod Augustini verbo nuncupavimus sacramentum, quo denotatur et vinculi
indissolubilitas et contractus in efficax gratiae signum per Christum facta elatio atque consecratio. Et
primo quidem, indissolubilem foederis nuptialis firmitatem ipse Christus urget dicendo: 'Quod Deus
coniunxit, homo non separet' (Mt 19, 6); et: 'Omnis, qui dimittit uxorem suam, et alteram ducit,
moechatur: et qui dimissam a viro ducit, moechatur' (Lc 16, 18). (551) In hac autem indissolubilitate S.
Augustinus hoc quod vocat 'bonum sacramenti' ponit apertis his verbis: 'In sacramento autem (attenditur),
ut coniugium non separetur, et dimissus aut dimissa, nec causa prolis, alteri coniungatur.'
3711 2235 Atque haec inviolabilis firmitas, quamquam non eadem perfectissimaque mensura ad singula,
ad omnia tamen vera coniugia pertinet: nam illud Domini: 'Quod Deus coniunxit, homo non separet', cum
de protoparentum connubio, cuiusvis futuri coniugii prototypo, dictum sit, ad omnia prorsus vera
matrimonia spectare necesse est. ...
3712 2236 (552) Quod si exceptioni, etsi rarissimae, haec firmitas obnoxia videatur, ut in quibusdam
coniugiis naturalibus solum inter infideles initis vel, si inter Christifideles, ratis illis quidem, sed nondum
consummatis, ea exceptio non ex hominum voluntate pendet, neque potestatis cuiuslibet mere humanae,
sed ex iure divino, cuius una custos atque interpres est Ecclesia Christi. Nulla tamen, neque ullam ob
causam, facultas huiusmodi cadere umquam poterit in matrimonium christianum ratum atque
consummatum. In eo enim, quemadmodum maritali foedus plene perficitur, ita maxima quoque ex Dei
voluntate firmitas atque indissolubilitas, nulla hominum auctoritate relaxanda, elucet. Huius autem
divinae voluntatis intimam rationem si reverenter investigare velimus, ... facile eam inveniemus in
mystica christiani connubii significatione, quae in consummato inter fideles matrimonio plene
perfecteque habetur. Teste enim Apostolo christianorum connubium perfectissimam illam refert
coniunctionem, quae Christum inter et Ecclesiam intercedit: 'Sacramentum hoc magnum est, ego autem
dico, in Christo et in Ecclesia' (Eph 5, 32): quae quidem coniunctio, quamdiu Christus vivet et Ecclesia
per ipsum, nulla profecto separatione umquam dissolvi poterit. ...
3713 2237 (554) Verum hoc sacramenti bono, praeter indissolubilem firmitatem, multo etiam celsiora
emolumenta continentur, per ipsam sacramenti vocem aptissime designata: christianis enim hoc non inane
et vacuum est nomen, cum Christus Dominus 'sacramentorum institutor atque perfector' (Cc.Trid. sess.
XXIV: DS 1799), suorum fidelium matrimonium ad verum et proprium Novae Legis Sacramentum
provehendo, illud re vera effecerit peculiaris illius interioris gratiae signum et fontem qua eius 'naturalem
illum amorem perficeret, et indissolubilem unitatem confirmaret, coniugesque sanctificaret' (ibid.) Et

