222
certum faciat, quod quidquid favore opinionis magis probabilis egerit et scripserit, gratum erit Sanctitati
Suae.
2176 Iniungatur Patri Generali Societatis Iesu de ordine Sanctitatis Suae, ut non modo permittat eiusdem
Patribus Societatis scribere pro opinione magis probabili et impugnare sententiam asserentium, quod in
concursu minus probabilis opinionis cum probabiliori sic cognita et iudicata, licitum sit sequi minus
probabilem, verum etiam scribat omnibus Universitatibus Societatis, mentem Sanctitatis Suae esse ut
quilibet, prout sibi libuerit, libere scribat pro opinione magis probabili et impugnet contrariam
praedictam; eisque iubeat ut mandato Sanctitatis Suae omnino se submittant.
2177 (Additum in autographo S. Officii:) Die 8 Julii 1680.
Renunciato praedicto Ordine Sanctitatis Suae Patri Generali Societatis Jesu per Assessorem, respondit, se
in omnibus quanto citius pariturum, licet nec per ipsum, nec per suos Praedecessores fuerit umquam
interdictum scribere pro opinione magis probabili, eamque docere.
Instructio S. Officii (Schema a cardinali Hieronymo Casanate
elaboratum), (sous Innocent XI), cc. octobre 1682
2181 1. Nemini igitur orationi meditativae sive contemplativae addicto liceat vocalem orationem a
Christo Domino institutam, ab Apostolis servatam et ab Ecclesia catholica perenni successione in
omnibus divinis ministeriis semper adhibitam, vel despicere vel tamquam inutilem et in comparatione
meditativae aut contemplativae inanem deprimere; sed docente propheta in hymnis et canticis Dominum
esse laudandum, eam omnes cum mentali pariter et contemplativa laudent atque commendent.
2182 2. Cum vero in domo Patris caelestis mansiones multae sint (cf. Io 14, 2), meditationi vacantes
eorumque directores nullo modo contemplationi studentes despiciant aut otiosos vocent aut, quod peius
est, aliqua haeresis labe notent; sed donis cuique eorum a Deo per meditationem collatis sancte et pie
utantur et fruantur; praecipue cum contemplationis gratiam saepe summi, saepe minimi, saepius remoti
aliquando etiam coniugati percipiant.
2183 3. Contemplativi pariter meditativos non contemnant, cum regulariter per meditationis gradus ad
contemplationis apicem perveniatur; sed omnes glorificent cum caritate Deum, Dominum nostrum Jesum
Christum, scientes quod non habet aliquid viriditatis ramus boni operis, si non manet in radice caritatis.
2184 4. Licet autem nemo a contemplationis gratia, auxiliante Deo, repellatur, animadvertendum tamen
magnopere est per directores animarum, ne omnis aetas, gradus, sexus aut condicio ad huius doctrinae et
exercitii praxim indistincte admittatur, sed prius mensuram spiritus, quid ferre quidve agere valeat,
assidua observatione pensent, ut alios ad meditationem, alios ad contemplationem, iuxta uniuscuiusque
spiritum, perducant.
2185 5. Ut autem doctrina de oratione contemplativa, qua fidelium animae ad summam cum Deo
unionem elevantur, purgatis erroribus, integra et illibata permaneat, caveant inprimis contemplativi
asserere aut tenere, solius Dei praesentiam in omni loco esse obiectum contemplationis seu orationis
quam quietis vocant: cum omnia meditationis obiecta possint, licet diverso modo, esse obiecta
contemplationis; neque pariter audeant asserere, eos numquam qui meditatione se exercent, ad aliquem
perfectionis gradum ascendere posse, nisi ad contemplationis orationem transierint.
2186 6. Et quia per incarnationem et passionem Domini nostri Iesu Christi salvati et liberati sumus,
caveant contemplativi, ne, voluntarie atque ex industria, eiusdem Domini nostri vitae, gestorum, passionis
et redemptionis mysteriorum obliviscantur aut eorumdem considerationem inutilem et contemplationis
statui contrariam esse asseverent; immo eorum considerationi, ad exemplum omnium Sanctorum, pro loci
et temporis opportunitate sedulo incumbant.
2187 7. Neque Christi Domini Beatissimaeque eius Matris Mariae Virginis ceterorumque Sanctorum, qui
cum Deo regnant in caelis et pro nobis in hac lacrymarum valle constitutis orant, imagines et simulacra,
tam externa quam interna, velut contemplationi inutilia a mente et oculis removeant; licet aliquando, in
actu contemplationis tantum, et quando mens nostra caelestibus donis perfusa ad divinarum rerum
contemplationem attrahitur, ne anima distrahatur, liceat a figuris pro tunc recedere.

