253
2630 1530 30. De applicatione fructus sacrificii;" 30. Doctrina Synodi, qua, dum profitetur 'credere,
sacrificii oblationem extendere se ad omnes, ita tamen, ut in liturgia fieri possit specialis commemoratio
aliquorum tam vivorum quam defunctorum, precando Deum peculiariter pro ipsis', dein continuo subicit:
'non tamen, quod credamus, in arbitrio esse sacerdotis applicare fructus sacrificii cui vult, immo
damnamus hunc errorem velut magnopere offendentem iura Dei, qui solus distribuit fructus sacrificii cui
vult, et secundum mensuram, quae ipsi placet': unde et consequenter traducit velut 'falsam opinionem
invectam in populum, quod illi, qui eleemosynam subministrant sacerdoti sub condicione, quod celebret
unam Missam, specialem fructum ex ea percipiant'; sic intellecta, ut, praeter peculiarem
commemorationem et orationem, specialis ipsa oblatio seu applicatio sacrificii, quae fit a sacerdote, non
magis prosit ceteris paribus illis, pro quibus applicatur, quam aliis quibusque; quasi nullus specialis
fructus proveniret ex speciali applicatione, quam pro determinatis personis aut personarum ordinibus
faciendam commendat ac praecipit Ecclesia, speciatim a pastoribus pro suis ovibus, quod velut ex divino
praecepto descendens a sacra Tridentina Synodo (sess. XXIII, De reform. c. 1) diserte est expressum falsa, temeraria, perniciosa, Ecclesiae iniuriosa, inducens in errorem alias damnatum in Wicleffo (DS
1169).
2631 1531 31. Propositio Synodi enuntians, conveniens esse, pro divinorum officiorum ordine et antiqua
consuetudine, ut in unoquoque templo unum tantum sit altare, sibique adeo placere morem illum
restituere: - temeraria, perantiquo, pio, multis abhinc saeculis in Ecclesia, praesertim Latina, vigenti et
probato mori iniuriosa.
2632 1532 32. Item, praescriptio vetans, ne super altaria sacrarum reliquiarum thecae floresve
apponantur: - temeraria, pio ac probato Ecclesiae mori iniuriosa.
2633 1533 33. Propositio Synodi, qua cupere se ostendit, ut causae tollerentur, per quas ex parte inducta
est oblivio principiorum ad liturgiae ordinem spectantium, 'revocando illam ad maiorem rituum
simplicitatem, eam vulgari lingua exponendo et elata voce proferendo'; quasi vigens ordo liturgiae ab
Ecclesia receptus et probatus aliqua ex parte manasset ex oblivione principiorum, quibus illa regi debet: temeraria, piarum aurium offensiva, in Ecclesiam contumeliosa, favens haereticorum in eam conviciis.
2634 1534 34. Declaratio Synodi, qua, postquam praemisit, ordinem paenitentiae canonicae sic ad
Apostolorum exemplum ab Ecclesia statutum fuisse ut esset communis omnibus, nec tantum pro
punitione culpae, sed praecipue pro dispositione ad gratiam, subdit, se 'in ordine illo mirabili et augusto
totam agnoscere dignitatem sacramenti adeo necessarii, liberam a subtilitatibus, quae ipsi decursu
temporis adiunctae sunt'; quasi per ordinem, quo sine peracto canonicae paenitentiae cursu hoc
sacramentum per totam Ecclesiam administrari consuevit, illius fuisset dignitas imminuta: - temeraria,
scandalosa, inducens in contemptum dignitatis sacramenti, prout per Ecclesiam totam consuevit
administrari, Ecclesiae ipsi iniuriosa.
2635 1535 35. Propositio his verbis concepta: 'Si caritas in principio semper debilis est, de via ordinaria
ad obtinendum augmentum huius caritatis oportet, ut sacerdos praecedere faciat eos actus humiliationis et
paenitentiae, qui fuerunt omni aetate ab Ecclesia commendati: redigere hos actus ad paucas orationes aut
ad aliquod ieiunium post iam collatam absolutionem, videtur potius materiale desiderium conservandi
huic sacramento nudum nomen paenitentiae, quam medium illuminatum et aptum ad augendum illum
fervorem caritatis, qui debet praecedere absolutionem; longe quidem absumus ab improbanda praxi
imponendi paenitentias etiam post absolutionem adimplendas: si omnia nostra bona opera semper
adiunctos habent nostros defectus, quanto magis vereri debemus, ne plurimas imperfectiones admiserimus
in difficillimo et magni momenti opere nostrae reconciliationis'; quatenus innuit, paenitentias, quae
imponuntur adimplendae post absolutionem, spectandas potius esse velut supplementum pro defectibus
admissis in opere nostrae reconciliationis, quam ut paenitentias vere sacramentales et satisfactorias pro
peccatis confessis; quasi, ut vera ratio sacramenti, non nudum nomen servetur, oporteat de via ordinaria,
ut actus humiliationis et paenitentiae, qui imponuntur per modum satisfactionis sacramentalis, praecedere
debeant absolutionem: - falsa, temeraria, communi praxi Ecclesiae iniuriosa, inducens in errorem
haereticali nota in Petro de Osma confixum (DS 1415; cf. DS 2316).
2636 1536 36. Doctrina Synodi, qua, postquam praemisit, 'quando habebuntur signa non aequivoca
amoris Dei dominantis in corde hominis, posse illum merito iudicari dignum, qui admittatur ad
participationem sanguinis Jesu Christi, quae fit in sacramentis, subdit, supposititias conversiones, quae
fiunt per attritionem, nec efficaces esse solere nec durabiles', consequenter 'pastorem animarum debere
insistere signis non aequivocis caritatis dominantis, antequam admittat suos paenitentes ad sacramenta';

