118
inquit Apostolus: 'Quasi parvulis in Christo lac potum dedi vobis, non escam' (I Cor 3, 2). ... Tanta est
enim divinae Scripturae profunditas, ut non solum simplices et illiterati, sed etiam prudentes et docti non
plene sufficiant ad ipsius intelligentiam indagandam. Propter quod dicit Scriptura: 'Quia multi defecerunt
scrutantes scrutinio' (Ps 63, 7). Unde recte fuit olim in lege divina statutum, ut bestia, quae montem
(Sinai) tetigerit, lapidetur (cf. Hebr 12, 20; Ex 19, 12 s), ne videlicet simplex aliquis vel et indoctus
praesumat ad sublimitatem Scripturae sacrae pertingere vel eam aliis praedicare. Scriptum est enim:
'Altiora te ne quaesieris' (Eccli 3, 22). Propter quod dicit Apostolus: 'Non plus sapere quam oporteat
sapere, sed sapere ad sobrietatem' (Rom 12, 3). Sicut enim multa sunt membra corporis, omnia vero
membra non eundem actum habent, ita multi sunt ordines in Ecclesia, sed non omnes idem habent
officium, quia secundum Apostolum 'alios quidem Dominus dedit apostolos, alios prophetas, alios autem
doctores etc.' (Eph 4, 11). Cum igitur doctorum ordo sit quasi praecipuus in Ecclesia, non debet sibi
quisquam indifferenter praedicationis officium usurpare.
Innocent III, Const. 'Licet perfidia Iudaeorum',
15 septembre 1199
772 Licet perfidia Iudaeorum sit multipliciter improbanda, quia tamen per eos fides nostra veraciter
comprobatur, non sunt a fidelibus graviter opprimendi ... Sicut ergo Iudaeis non debet esse licentia in
synagogis suis, ultra quam permissum est lege, praesumere, ita in his, quae sunt illis concessa, nullum
debent praeiudicium sustinere. Nos ergo, licet in sua magis velint duritia perdurare quam vaticinia
prophetarum et Legis arcana (al.: prophetarum verba et suarum Scripturarum arcana) cognoscere atque ad
christianae fidei notitiam pervenire, quia tamen Nostrae postulant defensionis auxilium, ex christianae
pietatis mansuetudine, praedecessorum Nostrorum fel. mem. Calixti (II.), Eugenii (III.), Alexandri (III.),
Clementis (III.) et Caelestini (III.) Romanorum Pontificum vestigiis inhaerentes, ipsorum petitionem
admittimus eisque protectionis Nostrae clypeum indulgemus.
773 Statuimus enim (etiam), ut nullus Christianus invitos vel nolentes eos ad baptismum per violentiam
venire compellat; sed si eorum quilibet sponte ad Christianos fidei causa confugerit, postquam voluntas
eius fuerit patefacta, sine qualibet efficiatur calumnia Christianus. Veram quippe christianitatis fidem
habere non creditur, qui ad Christianorum baptisma non spontaneus sed invitus cognoscitur pervenire.
Nullus etiam Christianus sine potestatis terrae iudicio personas eorum nequiter laedere vel res eorum
violenter auferre praesumat aut bonas quas hactenus in ea, in qua habitant regione, habuerint
consuetudines immutare. Praeterea, in festivitatum suarum celebratione quisquam fustibus vel lapidibus
eos ullatenus non perturbet, nec aliquis ab eis indebita (coacta) servitia exigere vel extorquere contendat
nisi ea quae ipsi praeteritis facere temporibus consueverunt. Ad haec, malorum hominum pravitati et
avaritiae obviantes, decernimus, ut nemo coemeterium Iudaeorum mutilare audeat vel minuere, sive
obtentu pecuniae corpora effodere iam humata.... (Excommunicantur ii, qui hoc decretum violant.) Eos
autem dumtaxat huius protectionis praesidio volumus communiri, qui nihil machinari praesumpserint in
subversionem fidei christianae.
Innocent III, Ep. 'Apostolicae Sedis primatus' ad (Iohannem)
patriarcham C'polit., 12 novembre 1199
774 Apostolicae Sedis primatus, quem non homo, sed Deus, immo verius Deus homo constituit, multis
quidem et evangelicis et apostolicis testimoniis comprobatur, a quibus postmodum constitutiones
canonicae processerunt, concorditer asserentes sacrosanctam Ecclesiam in beato Petro Apostolorum
principe consecratam quasi magistram et matrem ceteris praeeminere. Hic enim ... audire promeruit: 'Tu
es Petrus ... tibi dabo claves regni caelorum' (Mt 16, 18 s). Nam licet primum et praecipuum Ecclesiae
fundamentum sit unigenitus Dei Filius Jesus Christus, iuxta quod dicit Apostolus 'Quia fundamentum
positum est, praeter quod aliud poni non potest, quod est Christus Jesus' (l Cor 3, 11), secundum tamen et
secundarium Ecclesiae fundamentum est Petrus, etsi non tempore primus, auctoritate tamen praecipuus
inter ceteros, de quibus Paulus Apostolus inquit: 'Iam non estis hospites et advenae, sed estis cives
sanctorum et domestici Dei, superaedificati supra fundamentum Apostolorum et Prophetarum' (Eph 2,
20). ... Huius etiam primatum Veritas per se ipsam expressit, cum inquit ad eum: 'Tu vocaberis Cephas'
(Io 1, 42): quod etsi 'Petrus' interpretetur, 'caput' tamen exponitur, ut sicut caput inter cetera membra
corporis, velut in quo viget plenitudo sensuum, obtinet principatum, sic et Petrus inter Apostolos et
successores ipsius inter universos Ecclesiarum praelatos praerogativa praecellerent dignitatis, vocatis sic
ceteris in partem sollicitudinis, ut nihil eis de potestatis plenitudine deperiret. Huic Dominus oves suas
pascendas vocabulo tertio repetito commisit, ut alienus a grege dominico censeatur, qui eum etiam in
successoribus suis noluerit habere pastorem. Non enim inter has et illas oves distinxit, sed simpliciter

