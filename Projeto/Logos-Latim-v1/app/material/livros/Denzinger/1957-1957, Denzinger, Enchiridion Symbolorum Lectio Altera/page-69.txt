69
dicit: 'Si per legem iustitia, ergo Christus gratis mortuus est' (Gal 2,21); 'ascendens in altum captivavit
captivitatem, dedit dona hominibus' (cf Eph 4,8; cf. Ps 67,19). Inde habet, quicumque habet; quisquis
autem se inde habere negat, aut vere non habet, aut id, 'quod habet, auferetur ab eo (Mt 25, 29)'.
387 190 Can. 17. 'De fortitudine christiana. Fortitudinem Gentilium mundana cupiditas, fortitudinem
autem Christianorum Dei caritas facit, quae diffusa est in cordibus nostris', non per voluntatis arbitrium,
quod est a nobis, sed 'per Spiritum Sanctum, qui datus est nobis' (Rom 5, 5)'.
388 191 Can. 18. 'Nullis meritis gratiam praeveniri. Debetur merces bonis operibus, si fiant; sed gratia,
quae non debetur, praecedit, ut fiant'.
389 192 Can. 19. 'Neminem nisi Deo miserante salvari. Natura humana, etiamsi in illa integritate, in qua
est condita, permaneret, nullo modo se ipsam, creatore suo non adiuvante, servaret; unde cum sine Dei
gratia salutem non possit custodire, quam accepit, quomodo sine Dei gratia poterit reparare, quod
perdidit?'.
390 193 Can. 20. 'Nihil boni hominem posse sine Deo. Multa Deus facit in homine bona, quae non facit
homo; nulla vero facit homo bona, quae non Deus praestat, ut faciat homo'.
391 194 Can. 21. 'De natura et gratia. Sicut iis, qui volentes in lege iustificari et a gratia exciderunt,
verissime dicit Apostolus: 'Si ex lege iustitia est, ergo Christus gratis mortuus est (Gal 2,21), sic iis, qui
gratiam, quam commendat et percipit fides Christi, putant esse naturam, verissime dicitur: Si per naturam
iustitia est 'ergo Christus gratis mortuus est'. Iam hic enim erat lex, et non iustificabat: iam hic erat et
natura, et non iustificabat. Ideo Christus non gratis mortuus est, ut et lex per illum impleretur, qui dixit:
'Non veni legem solvere, sed adimplere' (Mt 5, 17), et natura per Adam perdita per illum repararetur, qui
dixit, venisse se 'quaerere et salvare, quod perierat' (Lc 19, 10)'.
392 195 Can. 22. 'De his, quae hominum propria sunt. Nemo habet de suo nisi mendacium et peccatum.
Si quid autem habet homo veritatis atque iustitiae, ab illo fonte est, quem debemus sitire in hac eremo, ut
ex eo quasi guttis quibusdam irrorati non deficiamus in via'.
393 196 Can. 23. 'De voluntate Dei et hominis. Suam voluntatem homines faciunt, non Dei, quando id
agunt, quod Deo displicet; quando autem id faciunt, quod volunt, ut divinae serviant voluntati, quamvis
volentes agant quod agunt, illius tamen voluntas est, a quo et praeparatur et iubetur, quod volunt'.
394 197 Can.24 "De palmitibus vitis. Ita sunt in vite palmites, ut viti nihil conferant, sed inde accipiant
unde vivant: sic quippe vitis est in palmitibus, ut vitale alimentum subministret iis, non sumat ab iis. Ac
per hoc et manentem in se habere Christum, et manere in Christo, discipulis prodest utrumque, non
Christo. Nam praeciso palmite, potest de viva radice alius pullulare; qui autem praecisus est, sine radice
non potest vivere (cf Jo 15.5ss)
395 198 Can. 25. 'De dilectione, qua diligimus Deum. Prorsus donum Dei est diligere Deum. Ipse ut
diligeretur dedit, qui non dilectus diligit. Displicentes amati sumus, ut fieret in nobis unde placeremus.
Diffundit enim caritatem in cordibus nostris Spiritus (Rom 5, 5) Patris et Filii, quem cum Patre amamus et
Filio'.
c) Conclusio a Caesario episc. Arelat. redacta
396 199 Ac sic secundum supra scriptas sanctarum Scripturarum sententias vel antiquorum Patrum
definitiones hoc Deo propitiante et praedicare debemus et credere, quod per peccatum primi hominis ita
inclinatum et attenuatum fuerit liberum arbitrium, ut nullus postea aut diligere Deum sicut oportuit, aut
credere in Deum aut operari propter Deum quod bonum est, possit, nisi eum gratia misericordiae divinae
praevenerit. Unde et Abel iusto et Noe et Abraham et Isaac et Iacob, et omni antiquorum Sanctorum
multitudini illam praeclaram fidem, quam in ipsorum laude praedicat Apostolus Paulus (Hebr 11), non
per bonum naturae, quod prius in Adam datum fuerat, sed per gratiam Dei credimus fuisse collatam.
Quam gratiam etiam post adventum Domini omnibus, qui baptizari desiderant, non in libero arbitrio
haberi, sed Christi novimus simul et credimus largitate conferri, secundum illud, quod iam saepe dictum
est et praedicat Paulus Apostolus: 'Vobis donatum est pro Christo, non solum, ut in eum credatis, sed
etiam, ut pro eo patiamini (Phil 1,29); et illud: Deus, qui coepit in vobis bonum opus, perficiet usque in
diem Domini nostri' (Phil 1, 6); et illud: 'Gratia salvi facti estis per fidem, et hoc non ex vobis: Dei enim

