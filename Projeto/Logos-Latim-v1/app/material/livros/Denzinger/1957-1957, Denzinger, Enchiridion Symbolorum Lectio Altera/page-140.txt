140
990 Ne super his (hiis), quae de animabus purgatis separatis a corporibus (an citra resumptionem
corporum divinam essentiam illa visione, videlicet quam vocat facialem Apostolus, videant) tam per Nos
quam per nonnullos alios in praesentia Nostra recitando sacram Scripturam ac originalia dicta Sanctorum
vel alias ratiocinando saepius dicta sunt, aliter quam per Nos dicta et intellecta fuerint et intelligantur ac
dicantur, auribus valeant fidelium inculcari, ecce quod Nostram intentionem, quam cum sancta Ecclesia
catholica circa haec habemus et habuimus, serie praesentium ut sequitur declaramus.
991 Fatemur siquidem et credimus, quod animae purgatae separatae a corporibus sunt in caelo, caelorum
regno et paradiso et cum Christo in consortio angelorum congregatae et vident Deum de communi lege ac
divinam essentiam facie ad faciem clare, in quantum status et condicio compatitur animae separatae. Si
vero alia vel aliter circa materiam huiusmodi per Nos dicta fuerint quoquomodo, illa in habitu fidei
catholicae diximus ac recitando et conferendo dixisse asserimus et volumus esse dicta. Insuper si qua alia
sermocinando, conferendo, dogmatizando, docendo seu alio quovis modo diximus circa ea quae fidem
concernunt catholicam, sacram Scripturam aut bonos mores, ea in quantum sunt consona fidei catholicae,
determinationi Ecclesiae, sacrae Scripturae ac bonis moribus, approbamus, alias autem illa haberi
volumus pro non dictis, et ea minime approbamus, sed in quantum essent a praemissis fide catholica,
determinatione Ecclesiae, sacra Scriptura vel bonis moribus aut aliquo ipsorum dissonantia, reprobamus
et nihilominus omnia dicta et scripta Nostra de quacumque materia ubicumque et in quocumque loco ac
in quocumque statu, quem habemus vel habuerimus hactenus, submittimus determinationi Ecclesiae ac
successorum Nostrorum.
Benoît XII, Const. 'Benedictus Deus', 29 janvier 1336
1000 530 (Visio Dei beatifica.)
Hac in perpetuum valitura Constitutione auctoritate Apostolica diffinimus: quod secundum communem
Dei ordinationem animae sanctorum omnium (hominum), qui de hoc mundo ante D'ni N. Iesu Christi
passionem decesserunt, nec non sanctorum Apostolorum, martyrum, confessorum, virginum et aliorum
fidelium defunctorum post sacrum ab eis Christi baptisma susceptum, in quibus nihil purgabile fuit,
quando decesserunt, nec erit, quando decedent etiam in futurum, vel si tunc fuerit aut erit aliquid
purgabile in eisdem, cum post mortem suam fuerint purgatae, ac quod animae puerorum eodem Christi
baptismate renatorum et baptizandorum cum fuerint baptizati, ante usum liberi arbitrii decedentium, mox
post mortem suam et purgationem praefatam in illis, qui purgatione huius modi indigebant, etiam ante
resumptionem suorum corporum et iudicium generale post ascensionem Salvatoris Domini nostri Iesu
Christi in caelum, fuerunt, sunt et erunt in caelo, caelorum regno et paradiso caelesti cum Christo,
sanctorum Angelorum consortio congregatae, ac post Domini Jesu Christi passionem et mortem viderunt
et vident divinam essentiam visione intuitiva et etiam faciali, nulla mediante creatura in ratione obiecti
visi se habente, sed divina essentia immediate se nude, clare et aperte eis ostendente, quodque sic videntes
eadem divina essentia perfruuntur, necnon quod ex tali visione et fruitione eorum animae, qui iam
decesserunt, sunt vere beatae et habent vitam et requiem aeternam, et etiam (animae) illorum, qui postea
decedent, eandem divinam videbunt essentiam ipsaque perfruentur ante iudicium generale;
1001 530 ac quod visio huiusmodi divinae essentiae eiusque fruitio actus fidei et spei in eis evacuant,
prout fides et spes propri(a)e theologicae sunt virtutes; quodque, postquam inchoata fuerit vel erit talis
intuitiva ac facialis visio et fruitio in eisdem, eadem visio et fruitio sine aliqua intercisione (intermissione)
seu evacuatione praedictae visionis et fruitionis continuata exstitit et continuabitur usque ad finale
iudicium et ex tunc usque in sempiternum.
1002 531 (Infernum. - Iudicium generale.)
Diffinimus insuper, quod secundum Dei ordinationem communem animae decedentium in actuali peccato
mortali mox post mortem suam ad inferna descendunt, ubi poenis infernalibus cruciantur, et quod
nihilominus in die iudicii omnes homines 'ante tribunal Christi' cum suis corporibus comparebunt,
reddituri de factis propriis rationem, 'ut referat unusquisque propria corporis, prout gessit, sive bonum
sive malum' (2 Cor 5, 10).
Benoît XII, Libellus " Cum dudum " aux Arméniens, 1341
1006 532 4. Item quod Armeni dicunt et tenent, quod peccatum primorum parentum personale ipsorum
tam grave fuit, quod omnes eorum filii semine eorum propagati usque ad Christi passionem merito dicti
peccati personalis ipsorum damnati fuerunt et in inferno post mortem detrusi, non propter hoc, quod ipsi
ex Adam aliquod peccatum originale contraxerint, cum dicant pueros nullum omnino habere originale

