190
Domino poenam, quam ut haec paenitentiae opera (Mt 3, 2 8; 4, 17; 11, 21, etc.) homines cum vero animi
dolore frequentent. Accedit ad haec, quod dum satisfaciendo patimur pro peccatis, Christo Iesu, qui pro
peccatis nostris satisfecit (cf. Rom 5,10; 1 Jo 2, 1s), 'ex quo omnis nostra sufficientia est' (cf. 2 Cor 3, 5),
conformes efficimur, certissimam quoque inde arrham habentes, quod, si compatimur, et
conglorificabimur (cf. Rom 8, 17).
1691 904 Neque vero ita nostra est satisfactio haec, quam pro peccatis nostris exsolvimus, ut non sit per
Christum Iesum; nam qui ex nobis tamquam ex nobis nihil possumus, eo cooperante, 'qui nos confortat,
omnia possumus' (cf. Phil 4, 13). Ita non habet homo, unde glorietur; sed omnis gloriatio (cf. 1 Cor 1, 31;
2 Cor 10, 17; Gal 6, 14) nostra in Christo est, 'in quo vivimus' (cf. Act 17, 28), in quo meremur, in quo
satisfacimus, 'facientes fructus dignos paenitentiae' (cf. Lc 3, 8), qui ex illo vim habent, ab illo offeruntur
Patri, et per illum acceptantur a Patre (can. 13 s).
1692 905 Debent ergo sacerdotes Domini, quantum spiritus et prudentia suggesserit, pro qualitate
criminum et paenitentium facultate, salutares et convenientes satisfactiones iniungere, ne, si forte peccatis
conniveant et indulgentius cum paenitentibus agant, levissima quaedam opera pro gravissimis delictis
iniungendo, alienorum peccatorum participes efficiantur (cf. I Tim 5, 22). Habeant autem prae oculis, ut
satisfactio, quam imponunt, non sit tantum ad novae vitae custodiam et infirmitatis medicamentum, sed
etiam ad praeteritorum peccatorum vindictam et castigationem: nam claves sacerdotum non ad solvendum
dumtaxat, sed et ad ligandum concessas (cf. Mt 16, 19; 18,18; Jo 20, 23; can. 15) etiam antiqui Patres et
credunt et docent. Nec propterea existimarunt, sacramentum paenitentiae esse forum irae vel poenarum;
sicut nemo umquam catholicus sensit, ex huiusmodi nostris satisfactionibus vim meriti et satisfactionis
Domini nostri Iesu Christi vel obscurari vel aliqua ex parte imminui; quod dum Novatores intelligere
volunt, ita optimam paenitentiam novam vitam esse docent (cf. DS 1457), ut omnem satisfactionis vim et
usum tollant (can. 13).
9. 'De operibus satisfactionis'
1693 906 Docet praeterea, tantam esse divinae munificentiae largitatem, ut non solum poenis sponte a
nobis pro vindicando peccato susceptis, aut sacerdotis arbitrio pro mensura delicti impositis, sed etiam
(quod maximum amoris argumentum est) temporalibus flagellis a Deo inflictis et a nobis patienter
toleratis apud Deum Patrem per Christum Jesum satisfacere valeamus (can. 13).
Denzinger (latin) 1551
Denzinger (latin) 1694
b) Doctrina de sacramento extremae unctionis
1694 907 Visum est autem sanctae Synodo, praecedenti doctrinae de paenitentia adiungere ea, quae
sequuntur de sacramento extremae unctionis, quod non modo paenitentiae, sed et totius christianae vitae,
quae perpetua paenitentia esse debet, consummativum existimatum est a Patribus. Primum itaque circa
illius institutionem declarat et docet, quod clementissimus Redemptor noster, qui servis suis quovis
tempore voluit de salutaribus remediis adversus omnia omnium hostium tela esse prospectum,
quemadmodum auxilia maxima in sacramentis aliis praeparavit, quibus Christiani conservare se integros,
dum viverent, ab omni graviore spiritus incommodo possint: ita extremae unctionis sacramento finem
vitae tamquam firmissimo quodam praesidio munivit (can. 1). Nam etsi adversarius noster occasiones per
omnem vitam quaerat et captet, ut devorare (cf. 1 Petr 5, 8) animas nostras quoquo modo possit: nullum
tamen tempus est, quo vehementius ille omnes suae versutiae nervos intendat ad perdendos nos penitus, et
a fiducia etiam, si possit, divinae misericordiae deturbandos, quam cum impendere nobis exitum vitae
prospicit (perspicit).
1695 908 Instituta est autem sacra haec unctio infirmorum tmquam vere et proprie sacramentum Novi
Testamenti a Christo Domino nostro, apud Marcum quidem insinuatum (Mc 6.13), per Jacobum autem
Apostolum ac Domini fratrem fidelibus commendatum ac promulgatum (can.1). "Infirmatur, inquit, quis
in vobis? Inducat presbyteros Ecclesiae, et orent super eum, ungentes eum oleo in nomine Domini; et
oratio fidei salvabit infirmum, et alleviabit eum Dominus; et, si in peccatis sit, dimittentur ei" (Jac
5.14,15). Quibus verbis, ut ex apostolica traditione per manus accepta Ecclesia didicit, docet materiam,
formam, proprium ministrum et effectum hujus salutaris sacramenti. Intellexit enim Ecclesia, materiam
esse oleum ab episcopo benedictum; nam unctio aptissime Spiritus SAncti gratiam, qua invisibiliter
anima aegrotantis inungitur, repraesentat; formam deinde esse illa verba: "Per istam unctionem", etc.

