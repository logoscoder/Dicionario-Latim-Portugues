187
interpretationes, qui verba illa ad potestatem praedicandi verbum Dei et Christi Evangelium annuntiandi
contra huiusmodi sacramenti institutionem falso detorquent.
1671 895 Ceterum hoc sacramentum multis rationibus a baptismo differre dignoscitur (can. 2). Nam
praeterquam quod materia et forma, quibus sacramenti essentia perficitur, longissime dissidet: constat
certe, baptismi ministrum iudicem esse non oportere, cum Ecclesia in neminem iudicium exerceat, qui
non prius in ipsam per baptismi ianuam fuerit ingressus. 'Quid enim mihi, inquit Apostolus, de iis, qui
foris sunt, iudicare ?' (1 Cor 5, 12). Secus est de domesticis fidei, quos Christus Dominus lavacro
baptismi sui corporis membra (cf. 1 Cor 12, 13) semel effecit. Nam hos, si se postea crimine aliquo
contaminaverint, non iam repetito baptismo ablui, cum id in Ecclesia catholica nulla ratione liceat, sed
ante hoc tribunal tamquam reos sisti voluit, ut per sacerdotum sententiam non semel, sed quoties ab
admissis peccatis ad ipsum paenitentes confugerint, possent liberari.
1672 895 - Alius praeterea est baptismi, et alius paenitentiae fructus. Per baptismum enim Christum
induentes (cf. Gal 3, 27) nova prorsus in illo efficimur creatura, plenam et integram peccatorum omnium
remissionem consequentes: ad quam tamen novitatem et integritatem per sacramentum paenitentiae, sine
magnis nostris fletibus et laboribus, divina id exigente iustitia, pervenire nequaquam possumus, ut merito
paenitentia 'laboriosus quidam baptismus' a sanctis Patribus dictus fuerit. Est autem hoc sacramentum
paenitentiae lapsis post baptismum ad salutem necessarium, ut nondum regeneratis ipse baptismus (can. 6
).
1673 896 Docet praeterea sancta Synodus, sacramenti paenitentiae formam, in qua praecipue ipsius vis
sita est, in illis ministri verbis positam esse : Ego te absolvo, etc. ; quibus quidem de Ecclesiae sanctae
more preces quaedam laudabiliter adiunguntur, ad ipsius tamen formae essentiam nequaquam spectant,
neque ad ipsius sacramenti administrationem sunt necessariae. Sunt autem quasi materia huius sacramenti
ipsius paenitentis actus, nempe contritio, confessio et satisfactio (can. 4). Qui quatenus in paenitente ad
integritatem sacramenti, ad plenamque et perfectam peccatorum remissionem ex Dei institutione
requiruntur, hac ratione paenitentiae partes dicuntur.
1674 896 - Sane vero res et effectus huius sacramenti, quantum ad eius vim et efficaciam pertinet,
reconciliatio est cum Deo, quam interdum in viris piis et cum devotione hoc sacramentum percipientibus
conscientiae pax ac serenitas cum vehementi spiritus consolatione consequi solet.
1675 896 - Haec de partibus et effectu huius sacramenti sancta Synodus tradens simul eorum sententias
damnat, qui paenitentiae partes incussos conscientiae terrores et fidem esse contendunt (can. 4).
1676 897 Contritio, quae primum locum inter dictos paenitentis actus habet, animi dolor ac detestatio est
de peccato commisso, cum proposito non peccandi de cetero. Fuit autem quovis tempore ad impetrandam
veniam peccatorum hic contritionis motus necessarius, et in homine post baptismum lapso ita demum
praeparat ad remissionem peccatorum, si cum fiducia divinae misericordiae et voto praestandi reliqua
coniunctus sit, quae ad rite suscipiendum hoc sacramentum requiruntur. Declarat igitur sancta Synodus,
hanc contritionem non solum cessationem a peccato et vitae novae propositum et inchoationem, sed
veteris etiam odium continere, iuxta illud: 'Proicite a vobis omnes iniquitates vestras, in quibus
praevaricati estis, et facite vobis cor novum et spiritum novum' (Ez 18, 31). Et certe, qui illos Sanctorum
clamores consideraverit: 'Tibi soli peccavi, et malum coram te feci' (Ps 50, 6); 'Laboravi in gemitu meo;
lavabo per singulas noctes lectum meum' (Ps 6, 7); 'Recogitabo tibi omnes annos meos in amaritudine
animae meae' (Is 38, 15), et alios huius generis, facile intelliget, eos ex vehementi quodam anteactae vitae
odio et ingenti peccatorum detestatione manasse.
1677 898 Docet praeterea, etsi contritionem hanc aliquando caritate perfectam esse contingat
hominemque Deo reconciliare, priusquam hoc sacramentum actu suscipiatur, ipsam nihilominus
reconciliationem ipsi contritioni sine sacramenti voto, quod in illa includitur, non esse adscribendam.
1678 898 Illam vero contritionem imperfectam (can. 5), quae attritio dicitur, quoniam vel ex turpitudinis
peccati consideratione vel ex gehennae et poenarum metu communiter concipitur, si voluntatem peccandi
excludat cum spe veniae, declarat non solum non facere hominem hypocritam et magis peccatorem (cf.
DS 1456), verum etiam donum Dei esse et Spiritus Sancti impulsum, non adhuc quidem inhabitantis, sed
tantum moventis, quo paenitens adiutus viam sibi ad iustitiam parat. Et quamvis sine sacramento
paenitentiae per se ad iustificationem perducere peccatorem nequeat, tamen eum ad Dei gratiam in
sacramento paenitentiae impetrandam disponit. Hoc enim timore utiliter concussi Ninivitae ad Jonae

