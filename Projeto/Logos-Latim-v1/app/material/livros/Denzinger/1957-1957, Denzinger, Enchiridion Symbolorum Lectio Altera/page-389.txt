389
igitur 'obiectiva'. . . virtute pollent, quae reapse animos nostros divinae Iesu Christi vitae facit participes.
Ideo non ex nostra, sed ex divina virtute eis effectrix illa vis inest, quae membrorum pietatem cum Capitis
pietate coniungit eamdemque quodammodo reddit totius communitatis actionem. Quibus ex acutis
argumentis nonnulli concludunt, christiana omnis pietas in mystici Corporis Christi mysterio consistat
oportere, nulla habita 'personali' seu 'subiectiva' ut aiunt ratione atque adeo cetera religionis opera
neglegenda reputant, quae cum sacra Liturgia arcte non devinciantur et extra cultum publicum
absolvantur. Quas tamen circa duplicis pietatis genera conclusiones, quamvis optima sint quae supra
proponuntur principia, fallaces omnino esse, insidiosas ac perniciosissimas nemo est qui non videat.
Utique retinendum est sacramenta altarisque sacrificium intimam habere in semet ipsis virtutem, utpote
quae sint ipsius Christi actiones, ... verumtamen ut eadem debitam efficaciam habeant, opus est prorsus,
ut rectae animi nostri dispositiones accedant.
3846 2299 (537) In spirituali igitur vita nulla intercedere potest discrepantia vel repugnantia inter divinam
illam actionem, quae ad perpetuandam redemptionem nostram gratiam in animos infundit, ac sociam
laboriosamque hominis operam, quae donum Dei vacuum non reddat oportet (cf. 2 Cor 6,1); itemque inter
externi sacramentorum ritus efficacitatem, quae ex opere operato oritur, atque eorum bene merentem
actum, qui eadem impertiunt vel suscipiunt, quem quidem actum opus operantis vocamus; ac pari modo
publicas supplicationes inter privatasque preces; inter rectam agendi rationem supernarumque
contemplationem rerum; inter vitam asceticam ac Liturgiae pietatem; ac denique inter ecclesiasticae
hierarchiae iurisdictionem legitimumque magisterium ac potestatem illam, quae proprie sacerdotalis
dicitur, quaeque in sacro excercetur ministerio.... Procul dubio liturgica precatio, cum publica sit inclitae
Jesu Christi Sponsae supplicatio, privatis precibus potiore excellentia praestat. Quae tamen potior
excellentia neutiquam significat duo haec precandi genera inter se discrepare vel repugnare. Uno enim
eodemque cum sint studio animata, una simul etiam confluunt ac componuntur secundum illud 'omnia et
in omnibus Christus' (Col 3, 11), ad idemque contendunt propositum, donec in nobis formetur Christus
(cf. Gal 4, 19).
3847 (547) Christianae religionis caput ac veluti centrum sanctissimae Eucharistiae mysterium est, quam
olim Summus Sacerdos Christus instituit, quamque per suos administros perpetuo in Ecclesia renovari
iubet. ... (548) Altaris sacrificium non mera est ac simplex Jesu Christi cruciatuum ac mortis
commemoratio, sed vera ac propria sacrificatio, qua quidem per incruentam immolationem Summus
Sacerdos id agit quod iam in cruce fecit, semet ipsum aeterno Patri hostiam offerens acceptissimam. ...
3848 Dissimilis tamen ratio est, qua Christus offertur. In cruce enim totum semet ipsum suosque Deo
obtulit dolores ; victimae vero immolatio per cruentam mortem libera voluntate obitam effecta est. In ara
autem, ob gloriosum humanae naturae suae statum, 'mors illi ultra non dominabitur' (Rom 6,9), ideoque
sanguinis effusio haud possibilis est; verumtamen ex divinae sapientiae consilio Redemptoris nostri
sacrificatio per externa signa, quae sunt mortis indices, mirando quodam modo ostenditur. Siquidem per
panis 'transsubstantiationem' in corpus vinique in sanguinem Christi, ut eius corpus reapse praesens
habetur, ita eius cruor: eucharisticae autem species, sub quibus adest, cruentam corporis et sanguinis
separationem figurant. Itaque memorialis demonstratio eius mortis, (549) quae reapse in Calvariae loco
accidit, in singulis altaris sacrificiis iteratur quandoquidem per distinctos indices Christus Iesus in statu
victimae significatur atque ostenditur.
3849 2300 (552) Expedit... christifideles omnes animadvertant, summo sibi officio esse summaeque
dignitati, eucharisticum participare sacrificium. (553) (Tamen) non idcirco sacerdotali etiam potestate
fruuntur.
3850 2300 (Falsus conceptus sacerdotii fidelium:) Sunt enim ..., qui... doceant (cf. DS 1767), in Novo
Testamento sacerdotii nomine id solummodo venire, quod ad omnes spectet, qui sacri fontis lavacro
expiati fuerint; itemque praeceptum illud, quo Iesus Christus in novissima cena id Apostolis commiserat
faciendum, quod ipse fecerat, ad cunctam directo pertinere christifidelium Ecclesiam; atque exinde,
deinceps tantum, hierarchicum consecutum esse sacerdotium. Quapropter populum autumant vera perfrui
sacerdotali potestate, sacerdotem autem solummodo agere ex delegato a communitate munere.
Quamobrem Eucharisticum Sacrificium veri nominis 'concelebrationem' existimant, ac reputant expedire
potius ut sacerdotes una cum populo adstantes 'concelebrent', quam ut privatim Sacrificium offerant
absente populo. (Contra haec) in memoriam revocandum esse ducimus, sacerdotem nempe idcirco tantum
populi vices agere, quia personam gerit Dni. n. Iesu Christi, quatenus membrorum omnium Caput est, pro
iisdem semet ipsum offert, ideoque ad altare accedere ut ministrum Christi, Christo inferiorem,
superiorem autem populo. Populum contra, quippe (554) qui nulla ratione divini Redemptoris personam

