224
2207 1227 7. Non debet anima cogitare nec de praemio, nec de punitione, nec de paradiso, nec de inferno,
nec de morte, nec de aeternitate.
2208 1228 8. Non debet velle scire, an gradiatur cum voluntate Dei, an cum eadem voluntate resignata
maneat necne; nec opus est, ut velit cognoscere suum statum nec proprium nihil; sed debet ut corpus
exanime manere.
2209 1229 9. Non debet anima reminisci nec sui, nec Dei, nec cuiuscumque rei, et in via interna omnis
reflexio est nociva, etiam reflexio ad suas actiones humanas et ad proprios defectus.
2210 1230 10. Si propriis defectibus alios scandalizet, non est necessarium reflectere, dummodo non adsit
voluntas scandalizandi: et ad proprios defectus non posse reflectere, gratia Dei est.
2211 1231 11. Ad dubia quae occurrunt, an recte procedatur necne, non opus est reflectere.
2212 1232 12. Qui suum liberum arbitrium Deo donavit, de nulla re debet curam habere, nec de inferno,
nec de paradiso; nec debet desiderium habere propriae perfectionis, nec virtutum, nec propriae sanctitatis,
nec propriae salutis, cuius spem expurgare debet.
2213 1233 13. Resignato Deo libero arbitrio, eidem Deo relinquenda est cogitatio et cura de omni re
nostra, et relinquere, ut faciat in nobis, sine nobis, solam divinam voluntatem.
2214 1234 14. Qui divinae voluntati resignatus est, non convenit, ut a Deo rem aliquam petat; quia petere
est imperfectio, cum sit actus propriae voluntatis et electionis, et est velle, quod divina voluntas nostrae
conformetur, et non quod nostra divinae: et illud Evangelii: 'Petite et accipietis' (Jo 16, 24), non est
dictum a Christo pro animabus internis, quae nolunt habere voluntatem; immo huiusmodi animae eo
perveniunt, ut non possint a Deo rem aliquam petere.
2215 1235 15. Sicut non debent a Deo rem aliquam petere, ita nec illi ob rem aliquam gratias agere
debent; quia utrumque est actus propriae voluntatis.
2216 1236 16. Non convenit indulgentias quaerere pro poena propriis peccatis debita; quia melius est
divinae iustitiae satisfacere, quam divinam misericordiam quaerere: quoniam illud ex puro Dei amore
procedit, et istud ab amore nostri interessato, nec est res Deo grata nec meritoria, quia est velle crucem
fugere.
2217 1237 17. Tradito Deo libero arbitrio, et eidem relicta cura et cogitatione animae nostrae, non est
amplius habenda ratio tentationum; nec eis alia resistentia fieri debet nisi negativa, nulla adhibita
industria; et si natura commovetur, oportet sinere ut commoveatur, quia est natura.
2218 1238 18. Qui in oratione utitur imaginibus, figuris, speciebus et propriis conceptibus, non adorat
Deum in spiritu et veritate (Jo 4, 23).
2219 1239 19. Qui amat Deum eo modo, quo ratio argumentatur aut intellectus comprehendit, non amat
verum Deum.
2220 1240 20. Asserere, quod in oratione opus est sibi per discursum auxilium ferre et per cogitationes,
quando Deus animam non alloquitur, ignorantia est. Deus numquam loquitur, eius locutio est operatio, et
semper in anima operatur, quando haec suis discursibus, cogitationibus et operationibus eum non impedit.
2221 1241 21. In oratione opus est manere in fide obscura et universali, cum quiete et oblivione
cuiuscumque cogitationis particularis ac distinctae attributorum Dei ac Trinitatis, et sic in Dei praesentia
manere ad illum adorandum et amandum eique inserviendum; sed absque productione actuum, quia Deus
in his sibi non complacet.
2222 1242 22. Cognitio haec per fidem non est actus a creatura productus, sed est cognitio a Deo
creaturae tradita, quam creatura se habere non cognoscit, nec postea cognoscit illam se habuisse; et idem
dicitur de amore.

