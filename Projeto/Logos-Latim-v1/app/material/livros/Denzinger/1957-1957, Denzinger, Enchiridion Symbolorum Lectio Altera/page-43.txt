43
ab episcopo fuerit consecratum; non tamen frontem ex eodem oleo signare, quod solis debetur episcopis,
cum tradunt Spiritum Paracletum. Verba vero dicere non possum, ne magis prodere videar, quam ad
consultationem respondere.
216 99 (c. 8 11) Sane quoniam de hoc sicut de ceteris consulere voluit dilectio tua, adiecit etiam filius
meus Caelestinus diaconus in epistola sua, esse a tua dilectione positum illud, quod in beati Apostoli
Jacobi epistola conscriptum est: 'Si infirmus aliquis in vobis est, vocet presbyteros, et orent super eum,
ungentes eum oleo in nomine Domini: et oratio fidei salvabit laborantem, et suscitabit illum Dominus, et
si peccatum fecit, remittet ei' (Iac 5, 14 s). Quod non est dubium de fidelibus aegrotantibus accipi vel
intelligi debere, qui sancto oleo chrismatis perungi possunt, quod ab episcopo confectum, non solum
sacerdotibus, sed et omnibus uti Christianis licet in sua aut in suorum necessitate ungendum. Ceterum
illud superfluum esse videmus adiectum, ut de episcopo ambigatur quod presbyteris licere non dubium
est. Nam idcirco presbyteris dictum est, quia episcopi occupationibus alii impediti ad omnes languidos ire
non possunt. Ceterum si episcopus aut potest aut dignum ducit aliquem a se visitandum, et benedicere et
tangere chrismate sine cunctatione potest, cuius est chrisma conficere. Nam paenitentibus istud infundi
non potest, quia genus est sacramenti. Nam quibus reliqua sacramenta negantur, quomodo unum genus
putatur posse concedi ?
Saint Innocent I, Ep. 'In requirendis' ad episcopos Conc.
Carthag., 27 Jan. 417
217 100 (c. 1) In requirendis divinis (Dei) rebus ... antiquae traditionis exempla servantes ... nostrae
religionis vigorem non minus nunc in consulendo quam antea, cum pronuntiaretis, vera ratione firmatis
(firmastis), qui ad Nostrum referendum adprobastis esse iudicium, scientes, quid Apostolicae Sedi, cum
omnes hoc loco positi ipsum sequi desideremus Apostolum, debeatur, a quo ipse episcopatus et tota
auctoritas nominis huius emersit. Quem sequentes tam mala iam damnare novimus quam probare
laudanda, vel(ut) id vero, quod Patrum instituta sacerdotali custodientes officio non censetis esse calcanda
quod illi non humana sed divina decrevere sententia, ut quicquid quamvis de disiunctis remotisque
provinciis ageretur, non prius ducerent finiendum, nisi ad huius Sedis notitiam perveniret, ut tota huius
auctoritate, iusta quae fuerit pronuntiatio, firmaretur, indeque sumerent ceterae Ecclesiae, velut de natali
suo fonte aquae cunctae procederent et per diversas totius mundi regiones puri (latices) capitis incorruptae
manarent, quid praecipere, quos abluere, quos velut in caeno inemundabili sordidatos mundis digna
corporibus unda vitaret.
Saint Innocent I, Ep. 'Inter ceteras Ecclesiae Romanae' ad
Silvanum et ceteros Synodi Milevitanae Patres, 27. Ian. 417
218 (c. 2) Diligenter ergo et congrue apostolici consulitis honoris, arcani honoris, inquam, illius, quem
'praeter illa, quae sunt extrinsecus, sollicitudo' manet 'omnium Ecclesiarum' (2 Cor 11, 28) super anxiis
rebus quae sit tenenda sententia, antiquae scilicet regulae formam secuti, quam toto semper ab orbe
mecum nostis servatam. ... Quid id etiam actione firmastis nisi scientes, quod per omnes provincias de
apostolico fonte petentibus responsa semper emanent? Praesertim quotiens fidei ratio ventilatur, arbitror
omnes fratres et coepiscopos nostros nonnisi ad Petrum, id est sui nominis et honoris auctorem referre
debere, velut nunc rettulit vestra dilectio, quod per totum mundum possit Ecclesiis omnibus in commune
prodesse. Fiant enim necesse est cautiores, cum inventores malorum ad duplicis relationem synodi
sententiae nostrae statutis viderint ab ecclesiastica communione seiunctos.
219 (c. 5) ... parvulos aeternae vitae praemiis etiam sine baptismatis gratia posse donari, perfatuum est.
Nisi enim manducaverint carnem Filii hominis et biberint sanguinem eius, non habebunt vitam in semet
ipsis (cf Jo 6, 53s). Qui autem hanc eis sine regeneratione defendunt, videntur mihi ipsum baptismum
velle cassare, cum praedicant nos habere, quod in eos credunt non sibi baptismate conferendum (al.: quod
in eos creditur non nisi baptismate conferendum). Si ergo nihil volunt
officere, non renasci fateantur necesse est nec regenerationis sacra fluenta prodesse. Verum, ut
superfluorum hominum prava doctrina celeri veritatis possit ratione discingi, proclamat hoc Dominus in
Evangelio dicens: Sinite infantes et nolite eos prohibere (venire) ad me (: talium est enim regnum
caelorum) (cf. Mt 19, 14; Mc 10, 14; Lc 18, 16).
Saint Zosime, Ep. 'Quamvis Patrum' ad Concilium Carthag.
21 mars 418

