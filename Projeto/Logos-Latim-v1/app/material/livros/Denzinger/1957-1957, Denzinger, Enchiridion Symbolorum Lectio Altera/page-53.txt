53
284 (c. 1) Primo itaque capitulo demonstratur, quam impie sentiant de Trinitate divina, qui et Patris et
Filii et Spiritus Sancti unam atque eandem asserunt esse personas, tamquam idem Deus nunc Pater, nunc
Filius, nunc Spiritus Sanctus nominetur; nec alius sit qui genuit, alius qui genitus est, alius qui de utroque
processit, sed singularis unitas in tribus quidem vocabulis, sed non in tribus sit accipienda personis. Quod
blasphemiae genus de Sabellii opinione sumpserunt, cuius discipuli etiam Patripassiani merito
nuncupantur; quia si ipse est Filius qui et Pater, crux Filii Patris est passio; et quidquid in forma servi
Filius Patri oboediendo sustinuit, totum in se Pater ipse suscepit. Quod catholicae fidei sine ambiguitate
contrarium est, quae Trinitatem deitatis sic homousion confitetur, ut Patrem et Filium et Spiritum
Sanctum sine confusione indivisos, sine tempore sempiternos, sine differentia credat aequales: quia
unitatem in trinitate non eadem persona, sed eadem implet essentia. ...
285 (c. 5) Quinto capitulo refertur, quod animam hominis divinae asserant esse substantiae, nec a natura
Creatoris sui condicionis nostrae distare naturam. Quam impietatem... catholica fides damnat: sciens
nullam tam sublimem tamque praecipuam esse facturam, cui Deus ipsa natura sit. Quod enim de ipso est,
id est quod ipse, neque id aliud est quam Filius et Spiritus Sanctus. Praeter hanc autem summae Trinitatis
unam consubstantialem et sempiternam atque incommutabilem deitatem nihil omnino creaturarum est,
quod non in exordio sui ex nihilo creatum sit.... Nemo hominum veritas, nemo sapientia, nemo iustitia est;
sed multi participes sunt veritatis et sapientiae atque iustitiae. Solus autem Deus nullius participatione
indigus est: de quo quidquid digne utcumque sentitur, non qualitas est, sed essentia. Incommutabili enim
nihil accedit, nihil deperit: quia esse illi quod est sempiternum, semper est proprium. Unde in se manens
innovat omnia, et nihil accepit, quod ipse non ded(er)it.
286 (c. 6) Sexta annotatio indicat eos dicere, quod diabolus numquam fuerit bonus, nec natura eius
opificium Dei sit, sed eum ex chao et tenebris emersisse: quia scilicet nullum sui habeat auctorem, sed
omnis mali ipse sit principium atque substantia: cum fides vera ... omnium creaturarum sive spiritualium
sive corporalium bonam confiteatur substantiam, et mali nullam esse naturam: quia Deus, qui universitatis
est conditor, nihil non bonum fecit. Unde et diabolus bonus esset, si in eo quod factus est permaneret. Sed
quia naturali excellentia male usus est 'et in veritate non stetit' (Jo 8, 44), non in contrariam transiit
substantiam, sed a summo bono, cui debuit adhaerere, descivit, sicut ipsi qui talia asserunt, a veris in falsa
proruunt et naturam in eo arguunt, in quo sponte delinquunt ac pro sua voluntaria perversitate damnantur.
Quod utique in ipsis malum erit, et ipsum malum non erit substantia, sed poena substantiae.
290 (c. 2) Nesciens igitur (Eutyches), quid deberet de Verbi Dei incarnatione sentire..., illam saltem
communem et indiscretam confessionem sollicito recepisset auditu, qua fidelium universitas profitetur
credere se 'in Deum Patrem omnipotentem et in Christum Iesum Filium eius unicum Dominum nostrum,
qui natus est de Spiritu Sancto et Maria virgine' (Symb. Apostol.: DS 12).... Cum enim Deus et
omnipotens (et) Pater creditur, consempiternus eidem Filius demonstratur; in nullo a Patre differens, quia
de Deo Deus; de Omnipotente omnipotens; De Aeterno natus est coaeternus; non posterior tempore, non
inferior potestate, non dissimilis gloria, non divisus essentia.
291 Idem vero sempiterni Genitoris unigenitus sempiternus 'natus est de Spiritu Sancto et Maria virgine'.
Quae nativitas temporalis illi nativitati divinae et sempiternae nihil minuit, nihil contulit, sed totum se
reparando homini qui erat deceptus inpendit, ut et mortem vinceret et diabolum qui mortis habebat
imperium sua virtute destrueret. Non enim possemus superare peccati et mortis auctorem, nisi naturam
nostram ille susciperet et suam faceret, quem nec peccatum contaminare nec mors potuit detinere.
Conceptus quippe est de Spiritu Sancto intra uterum virginis matris, quae illum ita salva virginitate edidit,
quemadmodum salva virginitate concepit. ...
292 An forte ideo (Eutyches) putavit Dominum nostrum Jesum Christum non nostrae esse naturae, quia
missus ad beatam Mariam angelus ait: 'Spiritus Sanctus superveniet in te, et virtus Altissimi obumbrabit
tibi, ideoque quod nascitur ex te sanctum vocabitur Filius Dei' (Lc 1, 35). Ut quia conceptus virginis
divini fuit operis, non de natura concipientis fuerit caro concepti. Sed non ita intelligenda est illa
generatio singulariter mirabilis et mirabiliter singularis, ut per novitatem creationis proprietas remota sit
generis: fecunditatem virgini Sanctus Spiritus dedit, veritas autem corporis sumpta de corpore est, et
'aedificante sibi Sapientia domum' (Prov 9, 1) 'Verbum caro factum est, et habitavit in nobis' (Io 1, 14),
hoc est, in ea carne, quam sumpsit ex homine, et quam spiritus vitae rationalis animavit.
293 143 (c.3) Salva igitur proprietate utriusque naturae et in unam coeunte personam, suscepta est a
majustate humilitas, a virtute infirmitas, ab aeternitate mortalitas, et ad resolvendum condicionis nostrae

