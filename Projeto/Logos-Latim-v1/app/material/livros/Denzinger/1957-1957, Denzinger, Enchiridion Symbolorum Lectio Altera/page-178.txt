178
16. 'De fructu iustificationis, hoc est, de merito bonorum operum, deque ipsius meriti ratione'
1545 809 Hac igitur ratione iustificatis hominibus, sive acceptam gratiam perpetuo conservaverint, sive
amissam recuperaverint, proponenda sunt Apostoli verba: Abundate in omni opere bono, 'scientes, quod
labor vester non est inanis in Domino' (1 Cor 15, 58); 'non enim iniustus est Deus, ut obliviscatur operis
vestri et dilectionis, quam ostenditis in nomine ipsius' (Hebr 6, 10), et: 'Nolite amittere confidentiam
vestram, quae magnam habet remunerationem' (Hebr 10, 35). Atque ideo bene operantibus 'usque in
finem' (Mt 10, 22) et in Deo sperantibus proponenda est vita aeterna, et tamquam gratia filiis Dei per
Christum Iesum misericorditer promissa, et 'tamquam merces' ex ipsius Dei promissione bonis ipsorum
operibus et meritis fideliter reddenda (can. 26 et 32). Haec est enim illa corona iustitiae, quam post suum
certamen et cursum repositam sibi esse aiebat Apostolus, a iusto iudice sibi reddendam, non solum autem
sibi, sed et omnibus qui diligunt adventum eius (2 Tim 4, 7s).
1546 809 Cum enim ille ipse Christus Iesus tamquam 'caput in membra' (Eph 4, 15 ) et tamquam 'vitis in
palmites' (Jo 15, 5) in ipsos iustificatos iugiter virtutem influat, quae virtus bona eorum opera semper
antecedit, comitatur et subsequitur, et sine qua nullo pacto Deo grata et meritoria esse possent (can. 2):
nihil ipsis iustificatis amplius deesse credendum est, quominus plene illis quidem operibus, quae in Deo
sunt facta, divinae legi pro huius vitae statu satisfecisse, et vitam aeternam suo etiam tempore (si tamen in
gratia decesserint (Apc 14, 13)) consequendam vere promeruisse censeantur (can. 32), cum Christus
Salvator noster dicat: Si quis biberit ex aqua, quam ego dabo ei, non sitiet in aeternum, sed fiet in eo fons
aquae salientis in vitam aeternam (Jo 4, 14).
1547 809 Ita neque propria nostra iustitia tamquam ex nobis propria statuitur, neque ignoratur aut
repudiatur iustitia Dei (Rom 10, 3); quae enim iustitia nostra dicitur, quia per eam nobis inhaerentem
iustificamur (can. 10 et 11), illa eadem Dei est, quia a Deo nobis infunditur per Christi meritum.
1548 810 Neque vero illud omittendum est, quod, licet bonis operibus in sacris Litteris usque adeo
tribuatur, ut etiam qui uni ex minimis suis potum aquae frigidae dederit, promittat Christus, eum non esse
sua mercede cariturum (Mt 10,42), et Aposto)us testetur, id quod in praesenti est momentaneum et leve
tribulationis nostrae, supra modum in sublimitate aeternum gloriae pondus operari in nobis (2 Cor 4,17):
absit tamen, ut christianus homo in se ipso vel confidat vel glorietur et non in Domino (cf. 1 Cor 1,31; 2
Cor 10,17), cuius tanta est erga omnes homines bonitas, ut eorum velit esse merita (can. 32 ), quae sunt
ipsius dona (DS 248).
1549 810 Et quia 'in multis offendimus omnes' (Iac 3, 2; can. 23 ), unusquisque sicut misericordiam et
bonitatem, ita severitatem et iudicium ante oculos habere debet, neque se ipsum aliquis, etiam si nihil sibi
conscius fuerit, iudicare, quoniam omnis hominum vita non humano iudicio examinanda et iudicanda est,
sed Dei, qui 'illuminabit abscondita tenebrarum, et manifestabit consilia cordium, et tunc laus erit
unicuique a Deo' (l Cor 4, 4s), qui, ut scriptum est, reddet unicuique secundum opera sua (Rom 2, 6).
1550 810 Post hanc catholicam de iustificatione doctrinam (can. 33), quam nisi quisque fideliter
firmiterque receperit, iustificari non poterit, placuit sanctae Synodo hos canones subiungere, ut omnes
sciant, non solum quid tenere et sequi, sed etiam quid vitare et fugere debeant.
Denzinger (latin) 1492

Denzinger (latin) 1551
Canones de iustificatione
1551 811 Can. 1. Si quis dixerit, hominem suis operibus, quae vel per humanae naturae vires, vel per
Legis doctrinam fiant, absque divina per Christum Jesum gratia posse iustificari coram Deo: anathema sit
(cf. DS 1521).
1552 812 Can. 2. Si quis dixerit, ad hoc solum divinam gratiam per Christum Jesum dari, ut facilius homo
iuste vivere ac vitam aeternam promereri possit, quasi per liberum arbitrium sine gratia utrumque, sed
aegre tamen et difficulter possit: an. s. (cf: DS 1524s).

