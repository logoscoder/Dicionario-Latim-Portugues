269
accipienda, quem tenuit ac tenet haec Romana beatissimi Petri cathedra, quae, omnium Ecclesiarum
mater et magistra (DS 1616), fidem a Christo Domino traditam, integram inviolatamque semper servavit
eamque fideles edocuit, omnibus ostendens salutis semitam et incorruptae veritatis doctrinam.
Ceteris illius temporis erroribus
2782 Jam vero probe noscitis, Ven. Fr., alia errorum monstra et fraudes, quibus huius saeculi filii
catholicam religionem et divinam Ecclesiae auctoritatem... oppugnare et tum sacrae tum civilis potestatis
iura conculcare conantur:
2783 Huc spectant ... clandestinae illae sectae e tenebris ad rei tum sacrae tum publicae exitium et
vastitatem emersae atque a Romanis Pontificibus decessoribus Nostris iterato anathemate damnatae suis
Apostolicis Litteris, quas Nos Apostolicae nostrae potestatis plenitudine confirmamus. ...
2784 Hoc volunt vaferrimae biblicae societates, quae... divinarum scripturarum libros contra ss. Ecclesiae
regulas vulgaribus quibusque linguis translatos ac perversis saepe explicationibus interpretatos cuiusque
generis hominibus etiam rudioribus gratuito impertiri, obtrudere non cessant, ut divina traditione, Patrum
doctrina et catholicae Ecclesiae auctoritate reiecta, omnes eloquia Domini privato suo iudicio
interpretentur eorumque sensum pervertant atque ita in maximos elabantur errores. Quas societates ...
Gregorius XVI. ... reprobavit, et nos pariter damnatas esse volumus.
2785 Huc spectat horrendum ac vel ipsi naturali rationis lumini maxime repugnans de cuiuslibet religionis
indifferentia systema (Indifferentismus), quo isti veteratores, omni virtutis et vitii, veritatis et erroris,
honestatis et turpitudinis sublato discrimine, homines in cuiusvis religionis cultu aeternam salutem
assequi posse comminiscuntur. ...
2786 huc infanda ac vel ipsi naturali iuri maxime adversa de communismo, uti vocant, doctrina, qua
semel admissa omnium iura, res, proprietates ac vel ipsa humana societas funditus everterentur.
Decr. S. Officii, (sous Pie IX); 21 mai 1851; De usu onanistico
matrimonii
2791 Qu.: Qua nota digna sint tres propositiones sequentes: 1. Ob rationes honestas coniugibus uti licet
matrimonio eo modo quo usus est Onan (Gn 38, 8ss). Resp.: Ad. 1 Scandalosa, erronea et iuri naturali
matrimonii contraria.
2792 2. Probabile est istum matrimonii usum non esse prohibitum iure naturali. Resp.: Ad 2. Scandalosa,
et alias implicite condemnata ab Innocentio XI propos. 49 (DS 2149).
2793 3. Nusquam expedit interrogare de hac materia utriusque sexus coniuges, etiamsi prudenter
timeatur, ne coniuges, sive uxor sive uterque abutantur matrimonio. Resp.: Ad 3. Propositio ut iacet, est
falsa, nimis laxa et in praxi periculosa.
Pie IX, Alloc. 'Acerbissimum vobiscum', 27 septembre 1852
1640 Nihil dicimus de alio illo decreto, quo matrimonii sacramenti mysterio, dignitate, sanctitate omnino
despecta eiusque institutione et natura prorsus ignorata et eversa, atque Ecclesiae in sacramentum idem
potestate penitus spreta, proponebatur iuxta iam damnatos haereticorum errores atque adversus catholicae
Ecclesiae doctrinam, ut matrimonium tanquam civilis tantum contractus haberetur et in variis casibus
divortium proprie dictum sanciretur (cf. D 1767) omnesque matrimoniales causae ad laica deferrentur
tribunalia et ab illis iudicarentur (cf. D 1774); cum nemo ex catholicis ignoret aut ignorare possit,
matrimonium esse vere et proprie unum ex septem evangelicae Legis sacramentis a Christo Domino
institutum, ac propterea inter fideles matrimonium dari non posse, quin uno eodemque tempore sit
sacramentum, atque idcirco quamlibet aliam inter Christianos viri et mulieris praeter sacramentum
coniunctionem, cuiuscunque etiam civilis legis vi factam, nihil aliud esse nisi turpem atque exitialem
concubinatum ab Ecclesia tantopere damnatum, ac proinde a coniugali foedere sacramentum separari
nunquam posse (cf. D 1773), et omnino spectare ad Ecclesiae potestatem ea omnia decernere, quae ad
idem matrimonium quovis modo possunt pertinere.

