191
Cap. 2. 'De effectu huius sacramenti'
1696 909 Res porro et effectus huius sacramenti illis verbis explicatur: Et oratio fidei salvabit infirmum,
et alleviabit eum Dominus; et, si in peccatis sit, dimittentur ei (Iac 5, 15.) Res etenim haec gratia est
Spiritus Sancti, cuius unctio delicta, si qua(e) sint adhuc expianda, ac peccati reliquias abstergit, et aegroti
animam alleviat et confirmat (can. 2), magnam in eo divinae misericordiae fiduciam excitando, qua
infirmus sublevatus et morbi incommoda ac labores levius fert, et tentationibus daemonis 'calcaneo
insidiantis' (Gn 3, 15) facilius resistit, et sanitatem corporis interdum, ubi saluti animae expedierit,
consequitur.
1697 910 Jam vero, quod attinet ad praescriptionem eorum, qui et suscipere et ministrare hoc
sacramentum debent, haud obscure fuit illud etiam in verbis praedictis traditum. Nam et ostenditur illic,
proprios huius sacramenti ministros esse Ecclesiae presbyteros (can. 4), quo nomine eo loco non aetate
seniores aut primores in populo intelligendi veniunt, sed aut episcopi aut sacerdotes ab ipsis rite ordinati
per 'impositionem manuum presbyterii' (I Tim 4, 14; can. 4).
1698 910 - Declaratur etiam, esse hanc unctionem infirmis adhibendam, illis vero praesertim, qui tam
periculose decumbunt, ut in exitu vitae constituti videantur, unde et sacramentum exeuntium nuncupatur.
Quod si infirmi post susceptam hanc unctionem convaluerint, iterum huius sacramenti subsidio iuvari
poterunt, cum in aliud simile vitae discrimen inciderint.
1699 910 Quare nulla ratione audiendi sunt, qui contra tam apertam et dilucidam Apostoli Iacobi
sententiam (Jac 5, 14) docent, hanc unctionem vel figmentum esse humanum vel ritum a Patribus
acceptum, nec mandatum Dei nec promissionem gratiae habentem (can. 1); et qui illam iam cessasse
asserunt, quasi ad gratiam curationum dumtaxat in primitiva Ecclesia referenda esset; et qui dicunt, ritum
et usum, quem sancta Romana Ecclesia in huius sacramenti administratione observat, Jacobi Apostoli
sententiae repugnare atque ideo in alium commutandum esse; et denique, qui hanc extremam unctionem a
fidelibus sine peccato contemni posse affirmant (can. 3). Haec enim omnia manifestissime pugnant cum
perspicuis tanti Apostoli verbis. Nec profecto Ecclesia Romana, aliarum omnium mater et magistra, aliud
in hac administranda unctione, quantum ad ea, quae huius sacramenti substantiam perficiunt, observat,
quam quod beatus Jacobus praescripsit. Neque vero tanti sacramenti contemptus absque ingenti scelere et
ipsius Spiritus Sancti iniuria esse posset.
1700 910 Haec sunt, quae de paenitentiae et extremae unctionis sacramentis haec sancta oecumenica
Synodus profitetur et docet, atque omnibus Christi fidelibus credenda et tenenda proponit. Sequentes
autem canones inviolabiliter servandos esse tradit, et asserentes contrarium perpetuo damnat et
anathematizat.
Canones de sacramento paenitentiae
1701 911 Can 1. Si quis dixerit, in catholica Ecclesia paenitentiam non esse vere et proprie sacramentum
pro fidelibus, quoties post baptismum in peccata labuntur, ipsi Deo reconciliandis, a Christo Domino
nostro institutum: anathema sit (cf. DS 1668ss).
1702 912 Can. 2. Si quis sacramenta confundens, ipsum baptismum paenitentiae sacramentum esse
dixerit, quasi haec duo sacramenta distincta non sint, atque ideo paenitentiam non recte 'secundam post
naufragium tabulam' appellari : an. s. (cf. DS 1671 s 1542).
1703 913 Can.3. Si quis dixerit, verba illa Domini Salvatoris: "Accipite Spiritum Sanctum; quorum
remiseritis peccata, remittuntur eis; et quorum retinueritis, retenta sunt" (Jo 20.22s), non esse intelligenda
de potestate remittendi et retinendi peccata in sacramento paenitentiae, sicut Ecclesia catholica ab initio
semper intellexit; detorserit autem, contra institutionem hujus sacramenti, ad auctoritatem praedicandi
Evangelium: an. s. (cf D.894).
1704 914 Can. 4. Si quis negaverit, ad integram et perfectam peccatorum remissionem requiri tres actus in
paenitente quasi materiam sacramenti paenitentiae, videlicet contritionem, confessionem et
satisfactionem, quae tres paenitentiae partes dicuntur; aut dixerit, duas tantum esse paenitentiae partes,
terrores scilicet incussos conscientiae agnito peccato, et fidem conceptam ex Evangelio vel absolutione,
qua credit quis sibi per Christum remissa peccata : an. s. (cf. DS 1673 1675).

