385
potius, Ecclesiae nomine (236) adhibitae, reapse valeant, quippe quae a mystico proficiscantur Iesu
Christi Corpore. ...
3820 Non desunt postremo, qui dicunt supplicationes nostras non ad ipsam Jesu Christi personam, sed ad
Deum potius vel ad aeternum Patrem per Christum esse dirigendas, cum Servator noster, prout mystici sui
Corporis Caput, 'mediator Dei et hominum' (I Tim 2,5) solummodo sit habendus. Attamen id non solum
Ecclesiae menti adversatur christianorumque consuetudini, sed veritate etiam offendit. Christus enim...
secundum utramque naturam una simul totius Ecclesiae est Caput; ac ceteroquin ipse sollemniter
asseveravit; 'Si quid petieritis me in nomine meo, hoc faciam' (Jo 14,14). Et quamvis (237) in eucharistico
praesertim sacrificio - in quo Christus, cum sacerdos ipsemet et hostia sit, conciliatoris munere peculiari
modo fungitur - orationes ad aeternum Patrem per Unigenitum suum plerumque admoveantur, nihilo
secius non raro ... ad divinum quoque Redemptorem preces adhibentur...
3821 (242) (Invitantur ii,) qui ad adspectabilem non pertinent Catholicae Ecclesiae compagem, ut ... (243)
... ab eo statu se eripere studeant, in quo de sempiterna cuiusque propria salute securi esse non possunt;
quandoquidem, etiamsi inscio quodam desiderio ac voto ad mysticum Redemptoris Corpus ordinentur, tot
tamen tantisque caelestibus muneribus adiumentisque carent, quibus in Catholica solummodo Ecclesia
frui licet. Ingrediantur igitur catholicam unitatem et nobiscum omnes in una Iesu Christi Corporis
compagine coniuncti ad unum Caput in gloriosissimae dilectionis societate concurrant. ...
3822 At si cupimus ... totius mystici Corporis comprecationem admoveri Deo, ut aberrantes omnes in
unum Iesu Christi ovile quam primum ingrediantur, profitemur tamen, omnino necessarium esse, id
sponte libenterque fieri, cum nemo credat nisi volens. Quam ob rem si qui non credentes, eo reapse
compelluntur, ut Ecclesiae aedificium intrent ut ad altare accedant sacramentaque suscipiant, ii procul
dubio veri christifideles non fiunt; fides enim, sine qua 'impossibile est placere Deo' (Hebr 11,6)
liberrimum esse debet obsequium intellectus et voluntatis (cf. 3008). Si igitur aliquando contingat, ut,
contra constantem Apostolicae huius Sedis doctrinam (cf. DS 3176); CdC 1351), ad amplexandam
catholicam fidem aliquis adigatur invitus, id Nos facere non possumus quin, pro officii Nostri conscientia,
reprobemus...
Pie XII, Litt. encycl. 'Divino afflante Spiritu',
30 septembre 1943
3825 2292 (309) Quod autem Vulgatam Tridentina Synodus (cf. DS 1506) esse voluit latinam
conversionem, 'qua omnes pro authentica uterentur', id quidem, ut omnes norunt, latinam solummodo
respicit Ecclesiam, eiusdemque publicum Scripturae usum, ac nequaquam, procul dubio, primigeniorum
textuum auctoritatem et vim minuit. Neque enim de primigeniis textibus tunc agebatur, sed de latinis quae
illa aetate circumferebantur conversionibus, inter quas idem Concilium illam iure praeferendam edixit,
quae 'longo tot saeculorum usu in ipsa Ecclesia probata est'. Haec igitur praecellens Vulgatae auctoritas
seu, ut aiunt, authentia non ob criticas praesertim rationes a Concilio statuta est sed ob illius potius
legitimum in Ecclesiis usum, per tot saeculorum decursum habitum; quo quidem usu demonstratur
eamdem, prout intellexit et intellegit Ecclesia, in rebus fidei ac morum ab omni prorsus esse errore
immunem; ita ut, ipsa Ecclesia testante et confirmante, in disputationibus, lectionibus concionibusque tuto
ac sine errandi periculo proferri possit; atque adeo eiusmodi authentia non primario nomine critica, sed
iuridica potius vocatur. Quapropter haec Vulgatae in rebus doctrinae auctoritas minime vetat - immo id
hodie fere postulat -, quominus eadem haec doctrina ex primigeniis etiam textibus comprobetur et
confirmetur, atque etiam quominus passim in auxilium iidem textus vocentur, quibus recta Sacrarum
Litterarum significatio ubique magis in dies patefiat atque explanetur. Ac ne id quidem Tridentini Concilii
decreto prohibetur, quominus nempe ad christifidelium usum et bonum et ad faciliorem divini eloquii
intellegentiam, conversiones in vulgatas linguas conficiantur, eaeque etiam ex ipsis (310) primigeniis
textibus, ut iam multis in regionibus, approbante Ecclesiae auctoritate, laudabiliter factum esse novimus.
3826 2293 (310) Linguarum antiquarum cognitione et criticae artis subsidiis egregie instructus, exegeta
catholicus ad illud accedat munus, quod ex omnibus ei impositis summum est, ut nempe germanam ipsam
Sacrorum Librorum sententiam reperiat atque exponat. Quo in opere exsequendo ante oculos habeant
interpretes sibi illud omnium maximum curandum esse, ut clare dispiciant ac definiant, quis sit verborum
biblicorum sensus, quem litteralem vocant. Hanc litteralem verborum significationem omni cum
diligentia per linguarum cognitionem iidem eruant, ope adhibita contextus, comparationisque cum
assimilibus locis; quae quidem omnia in profanorum quoque scriptorum interpretatione in auxilium vocari
solent, ut auctoris mens luculenter patescat. Sacrarum autem Litterarum exegetae, memores de verbo

