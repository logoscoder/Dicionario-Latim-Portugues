185
1647 880 Ecclesiastica autem consuetudo declarat, eam probationem necessariam esse, ut nullus sibi
conscius peccati mortalis, quamtumvis sibi contritus videatur, absque praemissa sacramentali confessione
ad sacram Eucharistiam accedere debeat. Quod a Christianis omnibus, etiam ab iis sacerdotibus, quibus
ex officio incubuerit celebrare, haec sancta Synodus perpetuo servandum esse decrevit, modo non desit
illis copia confessoris. Quod si necessitate urgente sacerdos absque praevia confessione celebraverit,
quam primum (cf. DS 2058) confiteatur.
1648 881 Quoad usum autem recte et sapienter patres nostri tres rationes hoc sanctum sacramentum
accipiendi distinxerunt. Quosdam enim docuerunt sacramentaliter dumtaxat id sumere, ut peccatores;
alios tantum spiritualiter, illos nimirum, qui voto propositum illum caelestem panem edentes, fide viva,
"quae per dilectionem operatur" (Gal 5.6), fructum ejus et utilitatem sentiunt; tertios porro sacramentaliter
simul et spiritualiter (can.8); ii autem sunt, qui ita se prius probant et instruunt, ut "vestem nuptialem
induti" (cf Mt 22.11ss) ad divinam hanc mensam accedant. In sacramentali autem sumptione semper in
Ecclesia Dei mos fuit, ut laici a sacerdotibus communionem acciperent, sacerdotes autem celebrantes se
ipsos communicarent (can.10); qui mos tamquam ex traditione apostolica descendens jure ac merito
retineri debet.
1649 882 Demum autem paterno affectu admonet sancta Synodus, hortatur, rogat et obsecrat 'per viscera
misericordiae Dei nostri' (Lc 1, 78), ut omnes et singuli, qui christiano nomine censentur, in hoc 'unitatis
aliquando conveniant et concordent, memoresque tantae maiestatis et tam eximii amoris Iesu Christi
Domini nostri, qui dilectam animam suam in nostrae salutis pretium, et carnem suam nobis dedit ad
manducandum (Jo 6, 48 ss), haec sacra mysteria corporis et sanguinis eius ea fidei constantia et firmitate,
ea animi devotione, ea pietate et cultu credant et venerentur, ut panem illum supersubstantialem (Mt 6,11)
frequenter suscipere possint, et is vere eis sit animae vita et perpetua sanitas mentis, 'cuius vigore
confortati' (3 Rg 19, 8) ex huius miserae peregrinationis itinere ad caelestem patriam pervenire valeant,
eundem 'panem Angelorum' (Ps 77, 25), quem modo sub sacris velaminibus edunt, absque ullo velamine
manducaturi.
1650 882 Quoniam autem non est satis veritatem dicere, nisi detegantur et refellantur errores: placuit
sanctae Synodo hos canones subiungere, ut omnes, iam agnita doctrina catholica, intelligant quoque, quae
(ab) illis haereses caveri vitarique debeant.
Canones de ss. Eucharistiae sacramento
1651 883 Can. l. Si quis negaverit, in sanctissimae Eucharistiae sacramento contineri vere, realiter et
substantialiter, corpus et sanguinem una cum anima et divinitate Domini nostri Jesu Christi ac proinde
totum Christum; sed dixerit, tantummodo esse in eo ut in signo vel figura, aut virtute: anathema sit (cf.
DS 1636 1640).
1652 884 Can. 2. Si quis dixerit, in sacrosancto Eucharistiae sacramento remanere substantiam panis et
vini una cum corpore et sanguine Domini nostri Jesu Christi, negaveritque mirabilem illam et singularem
conversionem totius substantiae panis in corpus et totius substantiae vini in sanguinem, manentibus
dumtaxat speciebus panis et vini, quam quidem conversionem catholica Ecclesia aptissime
transsubstantiationem appellat: an. s. (cf. DS 1642).
1653 885 Can. 3. Si quis negaverit, in venerabili sacramento Eucharistiae sub unaquaque specie et sub
singulis cuiusque speciei partibus separatione facta totum Christum contineri: an. s. (cf. DS 1641).
1654 886 Can. 4. Si quis dixerit, peracta consecratione in admirabili Eucharistiae sacramento non esse
corpus et sanguinem Domini nostri Iesu Christi, sed tantum in usu, dum sumitur, non autem ante vel post,
et in hostiis seu particulis consecratis, quae post communionem reservantur vel supersunt, non remanere
verum corpus Domini: an. s. (cf. DS 1639 s).
1655 887 Can. 5. Si quis dixerit, vel praecipuum fructum sanctissimae Eucharistiae esse remissionem
peccatorum, vel ex ea non alios effectus provenire: an. s. (cf. DS 1638).
1656 888 Can. 6. Si quis dixerit, in sancto Eucharistiae sacramento Christum unigenitum Dei Filium non
esse cultu latriae etiam externo adorandum, atque ideo nec festiva peculiari celebritate venerandum,
neque in processionibus secundum laudabilem et universalem Ecclesiae sanctae ritum et consuetudinem

