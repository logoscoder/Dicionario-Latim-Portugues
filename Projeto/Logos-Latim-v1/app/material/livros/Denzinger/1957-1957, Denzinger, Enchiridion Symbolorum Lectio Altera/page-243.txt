243
doctorum opinionibus defendere non dubitarent; cum revera opiniones huiusmodi vel falsas et erroneas
sequendo, vel veras et sanas male applicando, perniciem tam suis quam paenitentium animabus
consciscerent, ac sese praeterea plurium gravium damnorum, quae inde facile consecutura fore praevidere
debuerant, reos coram Deo aeterno iudice constituerent. ...
2544 1474 (3) (Censura:) Nos autem, ne in tam gravi animarum discrimine ulla ex parte Apostolico
Nostro ministerio deesse videamur, neve mentem hac super re Nostram apud vos obscuram aut ambiguam
esse sinamus: notum vobis esse volumus, memoratam superius praxim penitus reprobandam esse,
eandemque a Nobis per praesentes Nostras in forma Brevis litteras reprobari atque damnari tamquam
scandalosam et perniciosam, ac tam famae proximorum quam ipsi etiam sacramento iniuriosam,
tendentemque ad sacrosancti sigilli sacramentalis violationem atque ab eiusdem paenitentiae sacramenti
tantopere proficuo et necessario usu fideles abalienantem.
Benoît XIV, Ep. encycl. 'Vix pervenit' ad ep'os Italiae,
1 novembre 1745
2546 1475 (3) 1. (Conceptus usurae). Peccati genus illud, quod usura vocatur, quodque in contractu mutui
propriam suam sedem et locum habet in eo est repositum, quod quis ex ipsomet mutuo, quod suapte
natura tantundem dumtaxat reddi postulat, quantum receptum est, plus sibi reddi velit, quam est receptum,
ideoque ultra sortem lucrum aliquod, ipsius ratione mutui, sibi deberi contendat. Omne propterea
huiusmodi lucrum, quod sortem superet, illicitum et usurarium est.
2547 1476 2. Neque vero ad istam labem purgandam ullum arcessiri subsidium poterit vel ex eo, quod id
lucrum non excedens et nimium sed moderatum, non magnum sed exiguum sit; vel ex eo, quod is, a quo
id lucrum solius causa mutui deposcitur, non pauper sed dives exsistat, nec datam sibi mutuo summam
relicturus otiosam, sed ad fortunas suas amplificandas vel novis coÎmendis praediis vel quaestuosis
agitandis negotiis utilissime sit impensurus. Contra mutui siquidem legem, quae necessario in dati atque
redditi aequalitate versatur, agere ille convincitur, quisquis, eadem aequalitate semel posita, plus aliquid a
quolibet vi mutui ipsius, cui per aequale iam satis est factum, exigere adhuc non veretur: proindeque, si
acceperit, restituendo erit obnoxius ex eius obligatione iustitiae, quam commutativam appellant, et cuius
est in humanis contractibus aequalitatem cuiusque propriam et sancte servare et non servatam exacte
reparare.
2548 1477 3. Per haec autem nequaquam negatur, posse quandoque una cum mutui contractu quosdam
alios, ut aiunt, titulos, eosdemque ipsimet universim naturae mutui minime innatos et intrinsecos forte
concurrere ex quibus iusta omnino legitimaque causa consurgat quiddam amplius supra sortem ex mutuo
debitam rite exigendi. Neque item negatur posse multoties pecuniam ab unoquoque suam per alios
diversae prorsus naturae a mutui natura contractus recte collocari et impendi, sive ad proventus sibi
annuos conquirendos, sive etiam ad licitam mercaturam et negotiationem exercendam honestaque
indidem lucra percipienda.
2549 1478 4. Quemadmodum vero, in tot eiusmodi diversis contractuum generibus, si sua cuiusque non
servatur aequalitas, quidquid plus iusto recipitur, si minus ad usuram (eo quod omne mutuum, tam
apertum quam palliatum, absit), at certe ad aliam veram iniustitiam restituendi onus pariter afferentem
spectare compertum est: ita, si rite omnia peragantur et ad iustitiae libram exigantur, dubitandum non est,
quin multiplex in iisdem contractibus licitus modus et ratio suppetat humana commercia et fructuosam
ipsam negotiationem ad publicum commodum conservandi ac frequentandi. Absit enim a Christianorum
animis, ut per usuras aut similes alienas iniurias florere posse lucrosa commercia existiment; cum contra
ex ipso oraculo divino discamus, quod 'iustitia elevat gentem, miseros autem facit populos peccatum' (Prv
14. 34).
2550 1479 5. Sed illud diligenter animadvertendum est, falso sibi quemquam et nonnisi temere
persuasurum, reperiri semper ac praesto ubique esse vel una cum mutuo titulos alios legitimos, vel,
secluso etiam mutuo, contractus alios iustos, quorum vel titulorum vel contractuum praesidio,
quotiescumque pecunia, frumentum aliudve id generis alteri cuicumque creditur, toties semper liceat
auctarium moderatum ultra sortem integram salvamque recipere. Ita si quis senserit, non modo divinis
documentis et catholicae Ecclesiae de usura iudicio, sed ipsi etiam humano communi sensui ac naturali
rationi procul dubio adversabitur. Neminem enim id saltem latere potest, quod multis in casibus tenetur
homo simplici ac nudo mutuo alteri succurrere, ipso praesertim Christo Domino edocente: 'Volenti
mutuari a te, ne avertaris' (Mt 5, 42): et quod similiter multis in circumstantiis, praeter unum mutuum,

