157
1302 691 Diffinimus insuper, explicationem verborum illorum 'Filioque' veritatis declarandae gratia, et
imminente tunc necessitate, licite ac rationabiliter Symbolo fuisse appositam.
1303 692 Item, in azymo sive fermentato pane triticeo corpus Christi veraciter confici; sacerdotesque in
altero ipsum Domini corpus conficere debere, unumquemque scilicet iuxta suae Ecclesiae sive
occidentalis sive orientalis consuetudinem.
1304 693 (De sorte defunctorum.)
Item, si vere paenitentes in Dei caritate decesserint, antequam dignis paenitentiae fructibus de commissis
satisfecerint et omissis, eorum animas poenis purgatoriis post mortem purgari: et ut a poenis huiusmodi
releventur, prodesse eis fidelium vivorum suffragia, Missarum scilicet sacrificia, orationes et
eleemosynas, et alia pietatis officia, quae a fidelibus pro aliis fidelibus fieri consueverunt secundum
Ecclesiae instituta.
1305 693 - Illorumque animas, qui post baptisma susceptum nullam omnino peccati maculam incurrerunt,
illas etiam, quae post contractam peccati maculam, vel in suis corporibus, vel eisdem exutae corporibus,
prout superius dictum est, sunt purgatae, in caelum mox recipi et intueri clare ipsum Deum trinum et
unum, sicuti est, pro meritorum tamen diversitate alium alio perfectius.
1306 693 - Illorum autem animas, qui in actuali mortali peccato vel solo originali decedunt, mox in
infernum descendere, poenis tamen disparibus puniendas (cf. DS 856-858 ).
1307 694 (Ordo sedium patriarch.; primatus Rom.)
Item diffinimus, sanctam Apostolicam Sedem, et Romanum Pontificem, in universum orbem tenere
primatum, et ipsum Pontificem Romanum successorem esse beati Petri principis Apostolorum et verum
Christi vicarium, totiusque Ecclesiae caput et omnium Christianorum patrem ac doctorem exsistere; et
ipsi in beato Petro pascendi, regendi ac gubernandi universalem Ecclesiam a Domino nostro Jesu Christo
plenam potestatem traditam esse; quemadmodum etiam in gestis oecumenicorum Conciliorum et in sacris
canonibus continetur.
1308 Renovantes insuper ordinem traditum in canonibus ceterorum venerabilium patriarcharum, ut
patriarcha Constantinopolitanus secundus sit post sanctissimum Romanum Pontificem, tertius vero
Alexandrinus, quartus autem Antiochenus, et quintus Hierosolymitanus, salvis videlicet privilegiis
omnibus et iuribus eorum.
Conc. (oecum XVII) Florentinum, Decr. 'Moyses vir Dei' contra
Conc. Basileense, 4 septembre 1439
1309 (Synodales Concilii Basileensis) ... tres propositiones quas fidei veritates vocant, quasi Nos et
omnes principes ac praelatos et alios fideles et devotos Apostolicae Sedis haereticos facerent, protulerunt,
quarum tenor sequitur in haec verba: 'Veritas de potestate concilii generalis universam Ecclesiam
repraesentantis supra papam et quemlibet alterum declarata per Constanciense et hoc Basiliense generalia
concilia, est veritas fidei catholicae. Veritas haec, quod papa concilium generale universalem Ecclesiam
repraesentans actu legitime congregatum super declaratis in praefata veritate, aut aliquo sine eius
consensu nullatenus auctoritate potest dissolvere, aut ad aliud tempus prorogare, aut de loco ad locum
transferre, est veritas catholica. Veritatibus praedictis pertinaciter repugnans est censendus haereticus.'
(Reprobatio:) ... ipsasque propositiones superius descriptas iuxta pravum ipsorum Basiliensium
intellectum quem facto demonstrant, veluti sano S. Scripturae et sanctorum patrum et ipsius
constanciensis Concilii sensui contrarium necnon praefatam assertam declarationis seu privationis
sententiam cum omnibus inde secutis et quae in futurum sequi possent, tamquam impias et scandalosas
necnon in manifestam Dei Ecclesiae scissuram ac omnis ecclesiastici ordinis et christiani principatus
confusionem tendentes, ipso sacro approbante Concilio damnamus et reprobamus, ac damnatas et
reprobatas nuntiamus.
1310 695 Quinto, ecclesiasticorum sacramentorum veritatem pro ipsorum Armenorum tam praesentium
quam futurorum faciliore doctrina sub hac brevissima redigimus formula. Novae Legis septem sunt
sacramenta: videlicet baptismus, confirmatio, Eucharistia, Paenitentia, extrema unctio, ordo et
matrimonium, quae multum a sacramentis differunt Antiquae Legis. Illa enim non causabant gratiam, sed
eam solum per passionem Christi dandam esse figurabant: haec vero nostra et continent gratiam, et ipsam
digne suscipientibus conferunt.

