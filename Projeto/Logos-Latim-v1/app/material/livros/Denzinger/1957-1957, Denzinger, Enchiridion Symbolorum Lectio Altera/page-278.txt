278
intelligentiam et scientiam omnium supernarum sanctissimae fidei nostrae veritatum et mysteriorum, quae
ita supra humanam rationem sunt, ut haec numquam effici possit idonea ad illa suis viribus et ex
naturalibus suis principiis intelligenda aut demonstranda (cf. DS 2909).
2879 1683 Dum vero debitas illis deferimus laudes, quod professi sint veritatem, quae ex catholicae fidei
obligatione necessario oritur, persuadere Nobis volumus, noluisse obligationem, qua catholici magistri ac
scriptores omnino adstringuntur, coarctare in iis tantum, quae ab infallibili Ecclesiae iudicio veluti fidei
dogmata ab omnibus credenda proponuntur (v. D. 1722). Atque etiam Nobis persuademus, ipsos noluisse
declarare, perfectam illam erga revelatas veritates adhaesionem, quam agnoverunt necessariam omnino
esse ad verum scientiarum progressum assequendum et ad errores confutandos, obtineri posse, si
dumtaxat dogmatibus ab Ecclesia expresse definitis fides et obsequium adhibeatur. Namque etiamsi
ageretur de illa subiectione, quae fidei divinae actu est praestanda, limitanda tamen non esset ad ea, quae
expressis oecumenicorum Conciliorum aut Romanorum Pontificum huiusque Sedis decretis definita sunt,
sed ad ea quoque extendenda, quae ordinario totius Ecclesiae per orbem dispersae magisterio tanquam
divinitus revelata traduntur ideoque universali et constanti consensu a catholicis theologis ad fidem
pertinere retinentur.
2880 1684 Sed cum agatur de illa subiectione, qua ex conscientia ii omnes catholici obstringuntur, qui in
contemplatrices scientias incumbunt, ut novas suis scriptis Ecclesiae afferant utilitates, idcirco eiusdem
conventus viri recognoscere debent, sapientibus catholicis haud satis esse, ut praefata Ecclesiae dogmata
recipiant ac venerentur, verum etiam opus esse, ut se subiciant decisionibus, quae ad doctrinam
pertinentes a Pontificiis Congregationibus proferuntur, tum iis doctrinae capitibus, quae communi et
constanti Catholicorum consensu retinentur ut theologicae veritates et conclusiones ita certae, ut
opiniones eisdem doctrinae capitibus adversae quamquam haereticae dici nequeant, tamen aliam
theologicam mereantur censuram.
Ep. S. Officii ad episcopos Angliae, 16 septembre 1864 (sous
Pie IX); De unicitate Ecclesiae, contra theoriam ramorum
2885 1685 (societas ad procurandam christianitatis unitatem Londinii a. 1857 erecta expresse profitetur:)
tres videlicet christianas communiones romano-catholicam, graeco-schismaticam et anglicanam, quamvis
invicem separatas ac divisas, aequo tamen iure catholicum nomen sibi vindicare. Aditus igitur in illam
patet omnibus ubique locorum degentibus tum catholicis, tum graeco-schismaticis, tum anglicanis, ea
tamen lege, ut nemini liceat de variis doctrinae capitibus, in quibus dissentiunt, quaestionem movere, et
singulis fas sit propriae religiosae confessionis placita tranquillo animo sectari. Sociis vero omnibus
preces ipsa recitandas et sacerdotibus sacrificia celebranda indicit iuxta suam intentionem: ut nempe tres
memoratae christianae communiones, utpote quae, prout supponitur, Ecclesiam catholicam omnes simul
iam constituunt, ad unum corpus efformandum tandem aliquando coeant. ...
2886 1686 Fundamentum, cui ipsa innititur, huiusmodi est, quod divinam Ecclesiae constitutionem
susque deque vertit. Tota enim in eo est, ut supponat veram Jesu Christi Ecclesiam constare partim ex
Romana Ecclesia per universum orbem diffusa et propagata, partim vero ex schismate photiano et ex
anglicana haeresi, quibus aeque ac Ecclesiae Romanae 'unus sit Dominus, una fides et unum baptisma'
(cf. Eph 4, 5). ...
2887 1686 Nihil certe viro catholico potius esse debet, quam ut inter Christianos schismata et
dissensiones a radice evellantur, et Christiani omnes sint 'solliciti servare unitatem spiritus in vinculo
pacis' (Eph 4, 3). ... At quod Christifideles et ecclesiastici viri, haereticorum ductu, et quod peius est,
iuxta intentionem haeresi quam maxime pollutam et infectam pro christiana unitate orent, tolerari nullo
modo potest.
2888 1686 Vera Jesu Christi Ecclesia quadruplici nota quam in Symbolo credendam asserimus,
auctoritate divina constituitur et dignoscitur: et quaelibet ex hisce notis ita cum aliis cohaeret, ut ab iis
nequeat sejungi; hinc fit, ut quae vere est et dicitur catholica, unitatis simul, sanctitatis et apostolicae
successionis praerogativa debeat effulgere. Ecclesia igitur catholica una est unitate conspicua perfectaque
orbis terrae et omnium gentium, ea profecto unitate, cuius principium, radix et origo indefectibilis est
beati Petri Apostolorum principis, eiusque in Cathedra Romana successorum suprema auctoritas et 'potior
principalitas'. Nec alia est Ecclesia catholica, nisi quae super unum Petrum aedificata in unum conexum
corpus atque compactum (Eph 4, 16) unitate fidei et caritatis assurgit. ...

