288
est, et actus eius est opus ad salutem pertinens, quo homo liberam praestat ipsi Deo oboedientiam gratiae
eius, cui resistere posset, consentiendo et cooperando (cf. D. 797 sq; can. 5).
3011 1792 Porro fide divina et catholica ea omnia credenda sunt, quae in verbo Dei scripto vel tradito
continentur et ab Ecclesia sive solemni judicio sive ordinario et universali magisterio tamquam divinitus
revelata credenda proponuntur.
3012 1793 Quoniam vero " sine fide . . . impossibile est placere Deo " (Hebr 11,6) et ad filiorum eius
consortium pervenire, ideo nemini unquam sine illa contigit iustificatio, nec ullus, nisi in ea "
perseveraverit usque in finem " (Mt 10,22; 24,13), vitam aeternam assequetur. Ut autem officio veram
fidem amplectendi in eaque constanter perseverandi satisfacere possemus, Deus per Filium suum
unigenitum Ecclesiam instituit, suaeque institutionis manifestis notis instruxit, ut ea tanquam custos et
magistra verbi revelati ab omnibus posset agnosci.
3013 1794 Ad solam enim catholicam Ecclesiam ea pertinent omnia, quae ad evidentem fidei christianae
credibilitatem tam multa et tam mira divinitus sunt disposita. Quin etiam Ecclesia per se ipsa, ob suam
nempe admirabilem propagationem, eximiam sanctitatem et inexhaustam in omnibus bonis
foecunditatem, ob catholicam unitatem invictamque stabilitatem magnum quoddam et perpetuum est
motivum credibilitatis et divinae suae legationis testimonium irrefragabile.
3014 1794 Quo fit, ut ipsa veluti signum levatum in nationes (cf. Is 11, 12) et ad se invitet, qui nondum
crediderunt, et filios suos certiores faciat, firmissimo niti fundamento fidem, quam profitentur. Cui
quidem testimonio efficax subsidium accedit ex superna virtute. Etenim benignissimus Dominus et
errantes gratia sua excitat atque adiuvat, ut 'ad agnitionem veritatis venire' (I Tim 2, 4) possint, et eos,
quos 'de tenebris transtulit in admirabile lumen suum' (cf. 1 Petr 2, 9), in hoc eodem lumine ut
perseverent, gratia sua confirmat, non deserens, nisi deseratur (Cf. DS 1537). Quocirca minime par est
condicio eorum, qui per caeleste fidei donum catholicae veritati adhaeserunt, atque eorum, qui ducti
opinionibus humanis falsam religionem sectantur; illi enim, qui fidem sub Ecclesiae magisterio
susceperunt, nullam umquam habere possunt iustam causam mutandi aut in dubium fidem eandem
revocandi (can. 6). Quae cum ita sint, 'gratias agentes Deo Patri, qui dignos nos fecit in partem sortis
sanctorum in lumine' (Col 1, 12), tantam ne negligamus salutem, sed 'aspicientes in auctorem fidei et
consummatorem Jesum' (Hebr 12, 2) 'teneamus spei nostrae confessionem indeclinabilem' (Hebr 10, 23).
Cap.4 " de fide et ratione "
3015 1795 Hoc quoque perpetuus Ecclesiae catholicae consensus tenuit et tenet duplicem esse ordinem
cognitionis non solum principio, sed obiecto etiam distinctum: principio quidem, quia in altero naturali
ratione, in altero fide divina cognoscimus; obiecto autem, quia praeter ea, ad quae naturalis ratio
pertingere potest, credenda nobis proponuntur mysteria in Deo abscondita, quae, nisi revelata divinitus,
innotescere non possunt (can. 1). Quocirca Apostolus, qui a gentibus Deum " per ea, quae facta sunt "
(Rom 1, 20), cognitum esse testatur, disserens tamen de gratia et veritate, quae " per Jesum Christum
facta est " (cf. Jo 1, 17), pronuntiat: " Loquimur Dei sapientiam in mysterio, quae abscondita est, quam
praedestinavit Deus ante saecula in gloriam nostram, quam nemo principum huius saeculi cognovit . . .,
nobis autem revelavit Deus per Spiritum suum: Spiritus enim omnia scrutatur, etiam profunda Dei " (I
Cor 2. 7,8,10). Et ipse Unigenitus confitetur Patri, quia abscondit haec a sapientibus et prudentibus, et
revelavit ea parvulis (cf Mt 11, 25).
3016 1796 Ac ratio quidem, fide illustrata, cum sedulo pie et sobrie quaerit, aliquam Deo dante
mysteriorum intelligentiam eamque fructuosissimam assequitur tum ex eorum, quae naturaliter cognoscit,
analogia, tum e mysteriorum ipsorum nexu inter se et cum fine hominis ultimo; numquam tamen idonea
redditur ad ea perspicienda instar veritatum, quae proprium ipsius obiectum constituunt, Divina enim
mysteria suapte natura intellectum creatum sic excedunt, ut etiam revelatione tradita et fide suscepta
ipsius tamen fidei velamine contecta et quadam quasi caligine obvoluta maneant, quamdiu in hac mortali
vita " peregrinamur a Domino: per fidem enim ambulamus et non per speciem " (2 Cor 5, 6s). " .
3017 1797 Verum etsi fides sit supra rationem, nulla tamen umquam inter fidem et rationem vera
dissensio esse potest: cum idem Deus, qui mysteria revelat et fidem infundit, animo humano rationis
lumen indiderit, Deus autem negare se ipsum non possit, nec verum vero umquam contradicere. Inanis
autem huius contradictionis species inde potissimum oritur, quod vel fidei dogmata ad mentem Ecclesiae
intellecta et exposita non fuerint vel opinionum commenta pro rationis effatis habeantur. 'Omnem' igitur

