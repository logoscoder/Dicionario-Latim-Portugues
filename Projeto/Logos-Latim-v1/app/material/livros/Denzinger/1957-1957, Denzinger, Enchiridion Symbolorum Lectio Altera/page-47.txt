47
posthac rectum mentibus aestimemus, qui sibi se putant debere, quod boni sunt nec illum considerant,
cuius quotidie gratiam consequuntur, qui sine illo tantum se assequi posse confidunt?'
241 132 Cap. 3. Neminem etiam baptismatis gratia renovatum idoneum esse ad superandas diaboli
insidias et ad vincendas carnis concupiscentias, nisi per quotidianum adiutorium Dei perseverantiam
bonae conservationis acceperit. Quod eiusdem antistitis in eisdem paginis doctrina confirmat, dicens:
'Nam quamvis hominem redemisset a praeteritis ille peccatis, tamen sciens iterum posse peccare ad
reparationem sibi, quemadmodum posset illum et post ista corrigere, multa servavit, quotidiana praestans
illi remedia, quibus nisi freti confisique nitamur, nullatenus humanos vincere poterimus errores. Necesse
est enim, ut quo auxiliante vincimus, eo iterum non adiuvante vincamur.'
242 133 Cap. 4. Quod nemo, nisi per Christum, libero bene utatur arbitrio, idem magister in Ep. ad
Milevitanum concilium (416) data praedicat dicens: 'Adverte tandem, o pravissimarum mentium perversa
doctrina, quod primum hominem ita libertas ipsa decepit, ut, dum indulgentius frenis eius utitur, in
praevaricationem praesumptione conciderit. Nec ex hac potuit erui, nisi ei providentia regenerationis
statum pristinae libertatis Christi Domini reformasset adventus.'
243 134 Cap. 5. Quod omnia studia et omnia opera ac merita Sanctorum ad Dei gloriam laudemque
referenda sint; quia nemo aliunde ei placet nisi ex eo, quod ipse donaverit. In quam nos sententiam dirigit
b. record. papae Zosimi regularis auctoritas, cum scribens ad totius orbis episcopos ait: 'Nos autem
instinctu Dei (omnia enim bona ad auctorem suum referenda sunt, unde nascuntur) ad fratrum et
coepiscoporum nostrorum conscientiam universa retulimus.' Hunc autem sermonem sincerissimae
veritatis luce radiantem tanto Afri episcopi honore venerati sunt, ut ita ad eundem virum scriberent: 'Illud
vero, quod in litteris quas ad universas provincias curasti esse mittendas, posuisti dicens: 'Nos tamen
instinctu Dei, etc.', sic accepimus dictum, ut illos, qui contra Dei adiutorium extollunt humani arbitrii
libertatem, districto gladio veritatis velut cursim transiens amputares. Quid enim tam libero fecistis
arbitrio quam quod universa in nostrae humilitatis conscientiam retulistis. Et tamen instinctu Dei factum
esse fideliter sapienterque vidistis, veraciter fidenterque dixistis. Ideo utique, quia 'praeparatur voluntas a
Domino' (Prv 8, 35 Septg; cf. DS 374), et ut boni aliquid agant, paternis inspirationibus suorum ipse
tangit corda filiorum. 'Quotquot enim Spiritu Dei aguntur, hi filii Dei sunt' (Rom 8, 14); ut nec nostrum
deesse sentiamus arbitrium, et in bonis quibusque voluntatis humanae singulis motibus magis illius valere
non dubitemus auxilium.'
244 135 Cap. 6. Quod ita Deus in cordibus hominum atque in ipso libero operetur arbitrio, ut sancta
cogitatio, pium consilium omnisque motus bonae voluntatis ex Deo sit, quia per illum aliquid boni
possumus, 'sine quo nihil possumus' (Jo 15, 5). Ad hanc enim nos professionem idem doctor Zosimus
instituit, qui, cum ad totius orbis episcopos de divinae gratiae opitulatione loqueretur: 'Quod ergo, ait,
tempus intervenit quo eius non egeamus auxilio? In omnibus igitur actibus, causis, cogitationibus,
motibus adiutor et protector orandus est. Superbum est enim, ut quidquam sibi humana natura praesumat,
clamante Apostolo: 'Non est nobis colluctatio adversus carnem et sanguinem, sed contra principes et
potestates aeris huius, contra spiritalia nequitiae in caelestibus' (Eph 6, 12). Et sicut ipse iterum dicit:
'Infelix ego homo, quis me liberabit de corpore mortis huius? Gratia Dei per Iesum Christum Dominum
nostrum' (Rom 7, 24 s). Et iterum: 'Gratia Dei sum id quod sum, et gratia eius in me vacua non fuit; sed
plus illis omnibus laboravi: non ego autem, sed gratia Dei mecum' (I Cor 15, 10).'
245 Cap. 7. Illud etiam, quod intra Carthaginensis synodi (a. 418) decreta constitutum est, quasi proprium
Apostolicae Sedis amplectimur, quod scilicet tertio capitulo definitum est: 'Ut quicumque dixerit, gratiam
Dei, qua iustificamur per Iesum Christum Dominum nostrum, ad solam remissionem peccatorum valere,
quae iam commissa sunt, non etiam ad adiutorium, ut non committantur, an. s.'
- Et iterum quarto capitulo: 'Ut quisquis dixerit, gratiam Dei per Iesum Christum propter hoc tantum nos
adiuvare ad non peccandum, quia per ipsam nobis revelatur et aperitur intelligentia mandatorum, ut
sciamus, quid appetere et quid vitare debeamus, non autem per illam nobis praestari, ut quod faciendum
cognovimus, etiam facere diligamus atque valeamus, an. s. Cum enim dicat Apostolus: 'Scientia inflat,
caritas vero aedificat' (I Cor 8, 1): valde impium est, ut credamus ad eam, quae inflat, nos habere gratiam
Christi, et ad eam, quae aedificat, non habere, cum sit utrumque donum Dei, et scire, quid facere
debeamus, et diligere, ut faciamus, ut aedificante caritate, scientia non possit inflare. Sicut autem de Deo
scriptum est : 'Qui docet hominem scientiam' (Ps 93, 10), ita scriptum est etiam: 'Caritas ex Deo est' (1 Io
4, 7)'.
- Item quinto capitulo: 'Ut quisquis dixerit, ideo nobis gratiam iustificationis dari, ut, quod facere per
liberum arbitrium iubemur, facilius possimus implere per gratiam, tamquam etsi gratia non daretur, non

