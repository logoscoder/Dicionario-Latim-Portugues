382
qui Ecclesiam audire renuerit, iubente Domino habendus est ut ethnicus et publicanus (cf. Mt l8, 17).
Quamobrem qui fide vel regimine invicem dividuntur, in uno eiusmodi Corpore, atque uno eius divino
Spiritu vivere nequeunt.
3803 2286 Neque existimandum est, Ecclesiae corpus... hoc etiam terrenae peregrinationis tempore ex
membris tantummodo sanctitate praestantibus constare, vel ex solo eorum coetu exsistere, qui a Deo sint
ad sempiternam felicitatem praedestinati (cf. DS 1201 1203 1205s 1221 2408 2463 2472-2478). ...
Siquidem non omne admissum etsi grave scelus eiusmodi est, ut - sicut schisma vel haeresis vel apostasia
faciunt - suapte natura hominem ab Ecclesiae corpore separet. Neque ab iis omnis vita recedit, qui, licet
caritatem divinamque gratiam peccando amiserint (cf. DS 1544 1578 1963s) atque adeo superni promeriti
iam non capaces evaserint, fidem tamen christianamque spem retinent, ac caelesti luce collustrati intimis
Spiritus Sancti suasionibus impulsionibusque ad salutarem instigantur timorem et ad precandum suique
lapsus paenitendum divinitus excitantur.
3804 2287 (211) (Sicut universalis Ecclesia, ita et peculiares eius communitates, i.e. Ecclesiae
particulares) a Christo Iesu proprii uniuscuiusque episcopi voce potestateque reguntur. Quamobrem
sacrorum antistites non solum eminentiora universalis Ecclesiae membra habendi sunt, ut qui singulari
prorsus nexu iunguntur, cum divino totius Corporis Capite, atque adeo iure vocantur 'partes membrorum
Domini primae' ; sed ad propriam cuiusque dioecesim quod spectat, utpote veri pastores assignatos sibi
greges singuli singulos Christi nomine pascunt ac regunt (cf. DS 3061); id tamen dum faciunt, (212) non
plane sui iuris sunt, sed sub debita Romani Pontificis auctoritate positi, quamvis ordinaria iurisdictionis
potestate fruantur, immediate sibi ab eodem Pontifice Summo impertita. Quapropter ut Apostolorum ex
divina institutione successores a populo venerandi sunt.
3805 (212) ... Nec tamen putandum est, Christum Caput, cum tam sublimi in loco sit positum, opem non
requirere Corporis. Etenim de mystico quoque hoc Corpore illud asseverandum est, quod Paulus de
humana concretione asseverat: 'Non potest dicere... caput pedibus: non estis mihi necessarii' (I Cor 12,
21). Liquido utique patet, christifideles divini Redemptoris ope omnino egere, cum (213) ipse dixerit:
'Sine me nihil potestis facere' (Jo 15, 5), et cum ... omne mystici huius Corporis incrementum in
aedificationem sui ex Christo Capite sit (cf. Eph 4, 16; Col 2, 19). Attamen hoc quoque retinendum est,
quamvis mirandum prorsus videatur, Christum nempe requirere membra sua. Idque primo quidem,
quatenus Iesu Christi persona a Summo geritur Pontifice, qui ne pastoralis officii onere obruatur, alios
non paucos in sollicitudinis suae partes vocare debet, ac quotidie est totius comprecantis Ecclesiae
adiutorio relevandus. Ac praeterea Servator noster, prout ipse per se non adspectabili modo Ecclesiam
regit, a mystici vult sui Corporis membris adiuvari in exsequendo redemptionis opere. Quod tamen non ex
eius indigentia debilitateque accidit, sed ex eo potius, quod ipsemet ad maiorem intemeratae suae Sponsae
honorem rem ita disposuit. Dum enim, in cruce emoriens, immensum redemptionis thesaurum Ecclesiae
suae, nihil ea conferente, dilargitus est, ubi de eiusmodi thesauro distribuendo agitur, id efficiendae
sanctitatis opus non modo cum intaminata sua Sponsa communicat, sed ex eius etiam opera vult
quodammodo oriri.
3806 (217) ... Corporis Christi nominatio non ex eo solum explicanda est, quod Christus mystici sui
Corporis Caput est dicendus, (218) sed ex eo etiam, quod ita Ecclesiam sustinet et ita in Ecclesia
quodammodo vivit, ut ipsa quasi altera Christi persona exsistat. ... Nobilissima tamen eiusmodi appellatio
non ita accipienda est, ac si ineffabile illud vinculum, quo Dei Filius concretam assumpsit humanam
naturam ad universam pertineat Ecclesiam (cf. DS 3816), sed in eo posita est, quod Servator noster bona
maxime sibi propria ita cum Ecclesia sua communicat, ut haec secundum totam vitae suae rationem, tam
adspectabilem quam arcanam, Christi imaginem quam perfectissime exprimat. Nam per iuridicam, ut
aiunt, missionem, qua divinus Redemptor Apostolos in mundum misit, sicut ipse missus erat a Patre (cf.
Jo 17, 18; 20, 21), ipse est, qui per Ecclesiam baptizat, docet, regit, solvit, ligat, offert, sacrificat. Ea vero
altiore donatione, interna ac sublimi prorsus ... Christus Dominus Ecclesiam superna sua vita vivere iubet,
totum eius Corpus divina virtute sua permeat, et singula membra secundum locum, quem in Corpore
occupant, eo fere modo alit ac sustentat, quo cohaerentes sibi palmites vitis nutrit facitque frugiferos.
3807 2288 (218) Quodsi divinum hoc, a Christo datum, vitae virtutisque principium attente consideramus,
prout ipsum fontem constituit (219) cuiusvis doni gratiaeque creatae, facile intellegimus illud nihil aliud
esse nisi Paraclitum Spiritum, qui a Patre Filioque procedit, quique peculiari modo 'Spiritus Christi' seu
'Spiritus Filii' dicitur (Rom 8,9; 2 Cor 3,17; Gal 4,6).... Dum Christus solummodo hunc Spiritum non ad
mensuram accepit (cf. Io 3,34), membris tamen mystici Corporis non nisi secundum mensuram donationis
Christi ex ipsius Christi plenitudine impertitur (cf. Eph 1,8; 4,7). Ac postquam Christus in Cruce

