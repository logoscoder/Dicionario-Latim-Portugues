364
3691 2208 (62) Ex hoc educandi munere, quod imprimis ad Ecclesiam familiamque pertinet, cum
maximae utilitates, uti vidimus, in societatem universam dimanant, tum nullum damnum veris propriisque
reipublicae iuribus quod ad civium educationem attinet, secundum ordinem a Deo statutum, obvenire
potest. Haec iura ab ipso naturae auctore societati civili tribuuntur, non paternitatis titulo, uti Ecclesiae ac
familiae, sed propter auctoritatem, quae in eadem inest ad commune bonum in terris promovendum, qui
quidem est finis eius proprius.
3692 2209 Ex his sequitur educationem non eodem modo ad societatem civilem, quo ad Ecclesiam
familiamve, pertinere, sed alio plane, qui scilicet fini eius proprio respondeat. Hic autem finis, idest
commune bonum temporalis ordinis, in pace ac securitate consistit, quibus familiae singulique cives in
suis exercendis iuribus fruantur, simulque in maxima, quae in mortali hac vita esse potest, spiritualium
fluxarumque rerum copia, omnium quidem opera atque consensione assequenda.
(63) Duplex igitur est civilis auctoritatis munus, quae est in republica: tuendi nempe atque provehendi,
minime vero familiam singulosque cives quasi absorbendi vel se in eorum locum substituendi.
3693 2209 Quamobrem, quod ad educationem spectat, ius est vel, ut rectius loquamur, officium est
reipublicae tutandi suis legibus antecedens familiae ius - quod supra memoravimus - christiano nempe
more prolem educandi, adeoque supernaturali Ecclesiae iuri in christianam eiusmodi educationem
obsequendi. Itemque civitatis est, hoc ius in prole ipsa tueri, si quando parentum opera - ob eorum vel
inertiam vel imperitiam vel indignitatem - aut physice aut moraliter fortasse desit; siquidem ipsorum ius
educandi, ut supra diximus, non absolutum est atque imperiosum, sed a naturali et divina lege dependens,
ob eamque rem non modo auctoritati et iudicio Ecclesiae subiectum, sed etiam vigilantiae ac tutelae, pro
communi bono, civitatis; neque enim familia perfecta est societas, quae necessaria omnia in se habeat ad
se cumulate planeque perficiendam.
3694 2210 Praecipue vero civitatis est, ut commune bonum postulat, educationem ipsam iuventutis atque
eruditionem pluribus modis promovere. Primum ac per se, operae ab Ecclesia familiis que susceptae
favendo atque opitulando, quae, quam sit efficax, historia usuque rerum comprobatur; deinde operam
ipsam perficiendo, ubi ea deest vel haud sufficit; scholas quoque et instituta propria condendo; civitas
enim magis quam ceteri opibus pollet, quas sibi pro communibus omnium necessitatibus traditas, aequum
omnino est et consentaneum ut in eorum utilitatem, a quibus accepit, impendat. Praeterea praecipere
civitas potest ac proinde curare, ut cives omnes cum civilia et nationalia iura perdiscant, tum a (64)
scientia, doctrina morum physicisque ludis instructi sint, quantum decet atque hisce nostris temporibus
commune bonum reapse postulat. Verumtamen plane liquet, eo civitatem officio teneri, ut, in publica
privataque educatione atque eruditione omnibus his modis provehenda, non solum nativa Ecclesiae et
familiae iura christiane educandi vereatur, sed etiam iustitiae, quae suum cuique tribuit, parere. Itaque
nefas est, civitatem educationis institutionisque causam ita ad se redigere totam, ut familiae, contra
christianae conscientiae officia vel contra quam legitime malint, physice aut moraliter ad civitatis ipsius
scholas liberos suos mittere cogantur.
3695 2210 Attamen id non prohibet, quominus, ob rectam rei publicae administrationem vel pacem domi
forisque defendendi causa ... scholas civitas instituat quas dixeris praeparatorias ad quaedam sua officia,
ad militiam praesertim, dummodo ab Ecclesiae et familiae iuribus laedendis in iis, quae ad eas pertinent,
se abstineat. Nec immerito equidem id Nos iterum hic admonemus; hac enim aetate nostra - qua
nationalismus quidam, cum immoderatus et fallax tum paci veri nominis prosperitatique infensus, gliscere
coepit - modi omnes excedi solent in physica educatione, quam vocant, adulescentulorum (atque interdum
puellarum, contra ipsam humanarum rerum naturam) militari more ordinanda ... Quamquam non hoc loco
rectum disciplinae habitum iustamque animi audaciam, sed quidquid immodicum est Nos reprehensum
volumus, uti violentiae spiritum, qui quidem aliud omnino est atque animi fortitudo nobilissimusque
militaris virtutis sensus pro patriae ac publici ordinis defensione...
3696 2211 Iamvero non solum iuventutis, sed etiam aetatum omnium et condicionum ad civilem
societatem statumque educatio pertinet, (65) quae civica appellari potest, quaeque, pro parte, ut aiunt,
positiva, in eo consistit, ut hominibus ad societatem eiusmodi pertinentibus res publice proponantur, quae,
et mentes cognitionibus rerumque imaginibus imbuendo et sensus percellendo, voluntates ad honestum
invitent et morali quadam necessitate perducant; pro negativa autem ut ea praecaveat atque impediat, quae
sibi adversantur.

