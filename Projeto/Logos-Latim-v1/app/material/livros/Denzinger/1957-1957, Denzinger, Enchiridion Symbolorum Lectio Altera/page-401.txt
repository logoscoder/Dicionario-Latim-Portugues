401
ipsius Filii Dei incarnati honorat. ... Altera vero (causa), quae peculiari modo ad divini Redemptoris Cor
pertinet ac peculiari itidem ratione postulat latriae cultum eidem tribuendum, ex eo oritur quod Cor eius,
magis quam cetera omnia eius corporis membra, immensae eius caritatis erga hominum genus naturalis
index seu symbolus est. 'Inest in sacro Corde ... symbolum atque expressa imago infinitae Iesu Christi
caritatis, quae movet ipsa nos ad amandum mutuo'...
3923 (323) (Christus) reapse humanam naturam, individuam, integram et perfectam, quae in purissimo
Mariae Virginis sinu ex Spiritus Sancti virtute concepta est, divinae personae suae coniunxit. Nihil igitur
ei defuit humanae naturae, quam sibi Dei Verbum copulavit, eam ipse profecto assumpsit nullo modo
imminutam, nullo modo immutatam ad spiritualia et ad corporea quod attinet: hoc est intelligentia ac
voluntate ditatam ceterisque internis externisque cognoscendi facultatibus, itemque sensuum appetitu
omnibusque naturalibus impulsionibus (Allegantur documenta DS 293 301 355). Quapropter cum nullo
modo dubitari possit Iesum Christum (324) verum adeptum esse corpus omnibus qui eidem proprii sunt
affectibus pollens, in quibus quidem ceteris omnibus amor praestat, nullum pari modo dubium esse potest
eum physico nostroque simili corde praeditum fuisse, cum sine excellentissimo hoc corporis membro
hominum vita, ad affectus etiam quod attinet, haberi non posset...
3924 (327) Quamobrem iure meritoque Incarnati Verbi Cor praecipuus consideratur index et symbolus
triplicis illius amoris, quo, divinus Redemptor aeternum Patrem hominesque universos continenter
adamat. Symbolus nempe est divini illius amoris, quem cum Patre et Spiritu Sancto communicat, sed qui
tamen in ipso tantum, utpote in Verbo, quod caro factum est, per caducum et fragile humanum corpus
nobis manifestatur. ... symbolus praeterea est incensissimae illius caritatis, quae, eius in animum infusa,
humanam ditat Christi (328) voluntatem, et cuius actus duplici scientia perfectissima collustratur et
dirigitur, hoc est beata et indita vel infusa. Ac denique - idque modo magis naturali ac directo - sensibilis
quoque affectus symbolus est, cum Jesu Christi corpus, in sinu Virginis Mariae Spiritus Sancti opera
formatum sentiendi percipiendique vi polleat perfectissima, magis utique quam cetera omnia hominum
corpora.
3925 (343) Itaque a re corporali, quae est Cor Christi Jesu, eiusque naturali significatione, nobis licet ...
ascendere non solum ad contemplandum eius amorem qui sensibus percipiatur, sed altius etiam ad
considerandum et adorandum celsissimum amorem infusum; ac denique ad meditandum et adorandum
amorem divinum Verbi incarnati; quandoquidem e fide, qua credimus utramque naturam, humanam (344)
ac divinam, in persona Christi esse unitam, mente concipere possumus necessitudines illas arctissimas,
quae inter sensibilem amorem physici Cordis Iesu intercedunt, et duplicem amorem, spiritualem quidem,
humanum scilicet ac divinum. Hi enim amores non tantum una simul exsistentes dicendi sunt in adorabili
persona divini Redemptoris, sed etiam inter se naturali nexu coniuncti, quatenus divino humanus
sensibilisque subiiciuntur, atque illius analogicam similitudinem referunt. Non autem contendimus Cor
Iesu ita esse intellegendum. ut in eo habeatur et adoretur imago formalis quae dicitur, seu signum
perfectum et absolutum eius amoris divini, cum intima huius essentia nullo modo adaequari possit quavis
creata imagine; sed christifidelis, Cor Jesu excolens, una cum Ecclesia signum adorat et quasi vestigium
caritatis divinae. ... Necesse est ergo, ut in hoc doctrinae capite tanti momenti tantaeque prudentiae
unusquisque animo semper teneat veritatem naturalis symboli, quo physicum Cor Iesu ad personam Verbi
refertur, totam niti in veritate primaria hypostaticae unionis; si quis autem verum esse hoc negaverit,
falsas opiniones ... restauret, utpote quae uni personae in Christo, utraque tamen natura distincta manente
et integra, adversentur.
3926 (352) ... Curent christifideles, ut eidem (cultui Ss. Cordis Jesu) cultus etiam erga Immaculatum Dei
Genitricis Cor arcte copuletur. Cum enim ex Dei voluntate in humanae redemptionis peragendo opere
Beatissima Virgo Maria cum Christo fuerit indivulse coniuncta, adeo ut ex Iesu Christi caritate eiusque
cruciatibus cum amore doloribusque ipsius Matris intime consociatis sit nostra salus profecta, congruit
omnino, ut a christiano populo, quippe qui a Christo per Mariam divinam vitam sit adeptus, post debita
erga Sacratissimum Cor Iesu exhibita obsequia, etiam Cordi amantissimo caelestis Matris adiuncta
pietatis, amoris, grati expiantisque animi studia praestentur.
Decr. S. Officii, 8 mars (23 mai) 1957
3928 Qu.: An plures sacerdotes valide Missae sacrificium concelebrent, si unus tantum eorum verba 'Hoc
est corpus meum' et 'Hic est sanguis meus' super panem et vinum proferat, ceteri vero verba Domini non
proferant, sed, celebrante sciente et consentiente, intentionem habeant et manifestent sua faciendi verba et

