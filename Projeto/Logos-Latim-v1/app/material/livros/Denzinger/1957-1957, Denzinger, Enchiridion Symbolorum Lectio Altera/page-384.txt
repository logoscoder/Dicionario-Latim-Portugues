384
Ac praeterea certissimum illud firma mente retineant, hisce in rebus omnia esse habenda Sanctissimae
Trinitati communia, quatenus eadem Deum ut supremam efficientem causam respiciant.
3815 2290 Animadvertant quoque necesse est, hac in causa de occulto mysterio agi, quod in hoc terrestri
exsilio, velamine quolibet detectum, omnino introspici, humanaque lingua significari numquam possit. In
habitare quidem Divinae Personae dicuntur, quatenus in creatis animantibus intellectu praeditis
imperscrutabili modo praesentes, ab iisdem per cognitionem et amorem (232) attingantur; quadam tamen
ratione omnem naturam transcendente, ac penitus intima et singulari. Ad quam quidem intuendam ut
parumper saltem accedamus, non illa via ac ratio neglegenda est, quam Vaticana Synodus (sess. III,
Const. de fide cath., cap. 4; DS 3015) in id genus rebus valde commendat; quae quidem ad hauriendam
lucem contendens, qua Dei arcana paullisper saltem internoscantur, id assequitur, mysteria eadem inter se
comparans et cum supremo fine, quo dirigantur. Opportune igitur sapientissimus decessor Noster fel. rec.
Leo XIII, cum de hac nostra cum Christo coniunctione deque Divino nos inhabitante Paraclito loqueretur,
ad beatam illam visionem oculos convertit, qua aliquando in caelis haec eadem mystica copulatio
consummationem suam perfectionemque consequetur. 'Haec mira coniunctio, inquit, quae suo nomine
inhabitatio dicitur, condicione tantum seu statu ab ea discrepat, qua caelites Deus beando complectitur.'
Qua quidem visione, modo prorsus ineffabili fas erit Patrem, Filium Divinumque Spiritum mentis oculis
superno lumine auctis contemplari, divinarum Personarum processionibus aeternum per aevum proxime
adsistere, ac simillimo illi gaudio beari, quo beata est sanctissima et indivisa Trinitas.
3816 (234) ... Non enim desunt, qui haud satis considerantes, Paulum apostolum translata tantummodo
verborum significatione hac in re fuisse locutum, nec peculiares ac proprias corporis physici, moralis,
mystici significationes, ut omnino oportet, distinguentes, perversum aliquod inducunt unitatis
commentum; quandoquidem divinum Redemptorem et Ecclesiae membra in physicam unam personam
coire et coalescere iubent, et dum hominibus divina attribuunt, Christum Dominum erroribus humanaeque
in malum proclivitati obnoxium faciunt. A qua quidem doctrinae fallacia quemadmodum catholica fides
sanctorumque Patrum praecepta prorsus abhorrent, ita pariter gentium Apostoli mens ac sententia omnino
refugit, qui, quamvis Christum eiusque mysticum Corpus mira inter se coagmentatione coniungat, alterum
tamen alteri, ut Sponsum Sponsae, opponit (cf. Eph 5, 22 s).
3817 Nec minus a veritate aberrat periculosus eorum error, qui ex arcana omnium nostrum cum Christo
coniunctione insanum quendam, ut aiunt, quietismum deducere conantur; quo quidem spiritualis omnium
Christianorum vita eorumque ad virtutem progressio Divini Spiritus actioni unice attribuuntur, ea nempe
seclusa ac posthabita, quae a nobis eidem praestari debet, socia ac veluti adiutrice opera. Nemo profecto
infitiari potest Sanctum Iesu Christi Spiritum unum esse fontem, ex quo superna omnis vis in Ecclesiam
in eiusque membra profluat.... Attamen, quod homines in sanctitatis operibus constanter perseverent,
quod in gratia in virtuteque alacri animo proficiant, quod denique non modo ad christianae perfectionis
apicem strenue contendant, sed ceteros quoque ad eam assequendam pro viribus excitent, haec omnia
caelestis Spiritus operari non vult, nisi iidem homines quotidiana actuosaque navitate suas partes agant.
'Non enim dormientibus', ait Ambrosius, 'divina beneficia, sed observantibus deferuntur'. Namque, si in
mortali (235) nostro corpore haud intermissa exercitatione membra roborantur ac vigescunt, multo
profecto magis id contingit in sociali Iesu Christi Corpore, in quo singula membra propria cuiusque
libertate, conscientia agendique ratione fruuntur. Quam ob rem, qui dixit: 'Vivo autem, iam non ego: vivit
vero in me Christus' (Gal 2, 20), idem asseverare non dubitavit: 'Gratia eius (hoc est Dei) in me vacua non
fuit, sed abundantius illis omnibus laboravi: non ego autem, sed gratia Dei mecum' (I Cor 15, 10).
Omnino igitur perspicuum est fallacibus hisce doctrinis mysterium de quo agimus non in spiritualem
christifidelium profectum, sed in eorum ruinam miserrime verti.
3818 Quod ex falsis etiam eorum placitis evenit, qui asseverant, non tanti esse faciendam frequentem
admissorum venialium, ut aiunt, confessionem, cum praestet potius generalis illa confessio, quam sin
gulis diebus Sponsa Christi cum filiis suis sibi in Domino coniunctis, per sacerdotes faciat ad altare Dei
accessuros. Pluribus utique modis ... haec admissa expiari possunt; sed ad alacriorem quotidie per virtutis
iter progressionem faciendam maxime commendatum volumus pium illum, non sine Spiritus Sancti
instinctu ab Ecclesia inductum, crebrae confessionis usum, quo recta sui ipsius cognitio augetur,
christiana crescit humilitas, morum eradicatur pravitas, spirituali neglegentiae torporique obsistitur,
conscientia purificatur, roboratur voluntas, salutaris animorum moderatio procuratur atque ipsius
sacramenti vi augetur gratia.
3819 (Redarguuntur praeterea ii,) qui precibus nostris omnem veri nominis impetrandi vim denegant vel
qui ... insinuare conantur, supplicationes ad Deum privatim admotas parvi esse faciendas, cum publicae

