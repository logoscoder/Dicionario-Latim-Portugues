399
Pie XII, Litt. encycl. 'Sacra virginitas', 25 mars 1954
3911 2336 Recentius autem eorum sententiam maerenti animo reprobavimus qui eo usque procedunt ut
coniugium asseverent unum (176) esse, quod naturale personae humanae incrementum debitamque
perfectionem tueri possit. Nonnulli enim affirmant divinam gratiam, a matrimonii sacramento ex opere
operato impertitam, ita coniugii usum sanctum reddere, ut instrumentum evadat ad singulos animos cum
Deo coniungendos efficacius quam virginitas ipsa, quandoquidem matrimonium christianum, non autem
virginitas, sacramentum est. Quam quidem doctrinam utpote falsam ac detrimentosam denuntiamus.
Utique enim hoc sacramentum divinam sponsis impertit gratiam ad coniugale officium sancte obeundum ;
utique mutui amoris nexum confirmat, quibus iidem una invicem continentur ; verumtamen non ad id
institutum est ut coniugii usum veluti instrumentum reddat per se magis aptum ad sponsorum animos
caritatis vinculo cum Deo ipso coniungendos (cf. DS 3838). Nonne potius Apostolus Paulus coniugibus
ius agnoscit a matrimonii usu se abstinendi ad tempus, ut vacent orationi (cf. 1 Cor 7,5), idcirco quia
eiusmodi abstinentia liberiorem reddit animum, qui velit caelestibus Deique supplicationibus se dedere ?
3912 2336 Deinde asseverari non potest - ut quidam faciunt - 'mutuum adiutorium', quod sponsi in
christianis nuptiis quaerunt, opem esse perfectiorem quam solitudinem, ut aiunt, cordis virginum et
caelibum, ad propriam sanctitatem assequendam. Nam, quamquam ii omnes, qui perfectae castitatis
institutum amplexi sunt, humano huiusmodi amore se abdicaverunt, nihilo secius hac de causa affirmari
non potest eos ob hanc eandem privationem suam reddidisse humanam personam quasi imminutam ac
despoliatam. Ii enim a caelestium ipso munerum Datore spirituale aliquid accipiunt, quod quidem illud in
immensum exsuperat 'mutuum adiutorium' a coniugibus sibi invicem impertitum.
Pie XII, Litt. encycl. 'Ad caeli Reginam', 11 octobre 1954
3913 (633)... Praecipuum, quo regalis Mariae dignitas innititur, principium procul dubio est divina eius
maternitas. Quandoquidem enim in s. Litteris de Filio, quem Virgo concipiet, haec sententia legitur:
'Filius Altissimi vocabitur, et dabit illi Dominus Deus sedem David patris eius et regnabit in domo Iacob
in aeternum et regni eius non erit finis' (Lc 1, 32s), ac praeterea Maria 'mater Domini' (Lc 1, 43)
nuncupatur, inde facile eruitur, ipsam quoque esse reginam, quippe quae Filium genuerit, qui eodem
momento quo conceptus est propter hypostaticam humanae naturae cum Verbo unionem, rex, etiam ut
homo, erat et rerum omnium Dominus. Itaque iure meritoque S. Iohannes Damascenus haec scribere
potuit: 'Vere omnis creaturae Domina facta est, cum Creatoris Mater exstitit'; parique modo affirmari
potest, primum qui regium Mariae munus caelesti ore nuntiavit, ipsum fuisse Gabrielem archangelum.
3914 Attamen beatissima Virgo Maria non tantum ob divinam suam maternitatem Regina est dicenda, sed
etiam, quia ex Dei voluntate in aeternae salutis nostrae opere eximias habuit partes. 'Quid possit iucundius
nobis suaviusque ad cogitandum accidere quam Christum nobis iure non tantum nativo, sed etiam
acquisito (634), scilicet redemptionis imperare? ... (cf. DS 3676) Iamvero in hoc perficiendo redemptionis
opere beatissima Virgo Maria profecto fuit cum Christo intime consociata ... Etenim, 'sicut Christus eo
quod nos redemit, speciali titulo Dominus est ac Rex noster, ita et beata Virgo, propter singularem
modum, quo ad nostram redemptionem concurrit, et substantiam suam ministrando, et illum pro nobis
voluntarie offerendo, nostramque salutem singulariter desiderando, petendo, procurando'.
3915 Quibus ex rationibus huiusmodi argumentum eruitur si Maria, in spirituali procuranda salute, cum
Iesu Christo, ipsius salutis principio, ex Dei placito sociata fuit, et quidem simili quodam modo, quo Heva
fuit cum Adam, mortis principio, consociata, ita ut asseverari possit nostrae salutis opus secundum
quandam 'recapitulationem' peractum fuisse, in qua genus (635) humanum, sicut per virginem morti
adstrictum fuit, ita per virginem salvatur; si praeterea asseverari itidem potest, hanc gloriosissimam
Dominam ideo fuisse Christi matrem delectam, 'ut redimendi generis humani consors efficeretur', et si
reapse 'ipsa fuit, quae vel propriae vel hereditariae labis expers, arctissime semper cum Filio suo
coniuncta, eundem in Golgotha, una cum maternorum iurium maternique amoris sui holocausto, nova
veluti Heva, pro omnibus Adae filiis, miserando eius lapsu foedatis, aeterno Patri obtulit', inde procul
dubio concludere licet, quemadmodum Christus, novus Adam, non tantum quia Dei Filius est, Rex dici
debet, sed etiam, quia Redemptor noster est, ita quodam analogiae modo, beatissimam Virginem esse
Reginam non tantummodo, quia mater Dei est, verum etiam, quod nova veluti Heva cum novo Adam
consociata fuit.
3916 Iamvero plena, propria et absoluta significatione, unus Iesus Christus, Deus et homo, Rex est;
attamen Maria quoque, quamvis temperato modo et analogiae ratione, utpote Christi Dei mater, socia in
divini Redemptoris opera, et in eius cum hostibus pugna in eiusque super omnes adepta victoria, regalem

