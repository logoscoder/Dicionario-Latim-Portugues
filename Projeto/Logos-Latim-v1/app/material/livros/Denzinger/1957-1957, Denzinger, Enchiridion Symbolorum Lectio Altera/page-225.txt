225
2223 1243 23. Mystici cum S. Bernardo vel auctore, 'Scalae claustralis', sub nomine ejusdem Bernardi (in
'Scala Claustralium') distinguunt quattuor gradus: lectionem, meditationem, orationem, et
contemplationem infusam. Qui semper in primo sistit, numquam ad secundum pertransit. Qui semper in
secundo persistit, numquam ad tertium pervenit, qui est nostra contemplatio acquisita, in qua per totam
vitam persistendum est, dummodo Deus animam non trahat (absque eo, quod ipsa id exspectet) ad
contemplationem infusam; et hac cessante, anima regredi debet ad tertium gradum et in ipso permanere,
absque eo, quod amplius redeat ad secundum aut primum.
2224 1244 24. Qualescumque cogitationes in oratione occurrant, etiam impurae, etiam contra Deum,
Sanctos, fidem et sacramenta, si voluntarie non nutriantur nec voluntarie expellantur, sed cum
indifferentia et resignatione tolerentur; non impediunt orationem fidei, immo eam perfectiorem efficiunt,
quia anima tunc magis divinae voluntati resignata remanet.
2225 1245 25. Etiamsi superveniat somnus et dormiatur, nihilominus fit oratio et contemplatio actualis;
quia oratio et resignatio, resignatio et oratio idem sunt, et dum resignatio perdurat, perdurat et oratio.
2226 1246 26. Tres illae viae: purgativa, illuminativa et unitiva, sunt absurdum maximum, quod dictum
fuerit in mystica, cum non sit nisi unica via, scilicet via interna.
2227 1247 27. Qui desiderat et amplectitur devotionem sensibilem, non desiderat nec quaerit Deum, sed
seipsum; et male agit, cum eam desiderat et eam habere conatur, qui per viam internam incedit, tam in
locis sacris quam in diebus solemnibus.
2228 1248 28. Taedium rerum spiritualium bonum est, siquidem per illud purgatur amor proprius.
2229 1249 29. Dum anima interna fastidit discursus de Deo et virtutes et frigida remanet, nullum in se
ipsa sentiens fervorem, bonum signum est.
2230 1250 30. Totum sensibile, quod experimur in vita spirituali, est abominabile, spurcum et
immundum.
2231 1251 31. Nullus meditativus veras virtutes exercet internas; quae non debent a sensibus cognosci.
Opus est amittere virtutes.
2232 1252 32. Nec ante nec post communionem alia requiritur praeparatio aut gratiarum actio (pro istis
animabus internis), quam permanentia in solita resignatione passiva, quia supplet modo perfectiore omnes
actus virtutum, qui fieri possunt et fiunt in via ordinaria. Et si hac occasione communionis insurgunt
motus humiliationis, petitionis aut gratiarum actionis, reprimendi sunt, quoties non dignoscatur, eos esse
ex impulsu speciali Dei: alias sunt impulsus naturae nondum mortuae.
2233 1253 33. Male agit anima, quae procedit per hanc viam internam, si in diebus solemnibus vult
aliquo conatu particulari excitare in se devotum aliquem sensum, quoniam animae internae omnes dies
sunt aequales, omnes festivi. Et idem dicitur de locis sacris, quia huiusmodi animabus omnia loca sunt
aequalia.
2234 1254 34. Verbis et lingua gratias agere Deo, non est pro animabus internis, quae in silentio manere
debent, nullum Deo impedimentum opponendo (apponendo), quod operetur in illis; et quo magis Deo se
resignant, experiuntur, se non posse orationem dominicam seu Pater noster recitare.
2235 1255 35. Non convenit animabus hujus viae internae, quod faciant operationes, etiam virtuosas, ex
propria electione et activitate: alias non essent mortuae. Nec debent elicere actus amoris erga beatam
Virginem, Sanctos aut humanitatem Christi: quia, cum ista objecta sensibilia sint, talis est amor erga illa.
2236 1256 36. Nulla creatura, nec beata Virgo, nec Sancti sedere debent in nostro corde: quia solus Deus
vult illud occupare et possidere.
2237 1257 37. In occasione tentationum, etiam furiosarum, non debet anima elicere actus explicitos
virtutum oppositarum, sed debet in supradicto amore et resignatione permanere.
2238 1258 38. Crux voluntaria mortificationum pondus grave est et infructuosum, ideoque dimittenda.

