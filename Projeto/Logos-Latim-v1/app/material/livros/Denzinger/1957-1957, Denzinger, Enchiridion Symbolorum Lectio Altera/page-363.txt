363
quidem homo ab ortu suo adscribitur: harum duae, domestica nempe ac civilis consortio, naturalis ordinis;
ac tertia, Ecclesia nimirum, supernaturalis. Primum obtinet locum domesticus convictus, qui, cum ab ipso
Deo ad eiusmodi propositum constitutus ac comparatus sit, ut sobolis procreandae educandaeque curam
habeat, idcirco natura sua, adeoque iuribus sibi propriis, civili societati (53) antecedit. Nihilo setius
familia ideo imperfecta est societas, quia non omnibus iis rebus est praedita, quibus nobilissimum
propositum suum perfecte assequatur ; civilis autem congregatio, cum omnia in sua facultate sint ad
destinatum sibi finem, videlicet ad commune terrestris hujus vitae bonum, necessaria, societas est numeris
omnibus absoluta ac perfecta; hac igitur de causa domestico convictui eadem praestat, qui quidem in
civili solummodo consortione institutum suum tuto riteque absolvere potest. Tertia denique societas, in
qua homines, per baptismatis lavacrum, divinae gratiae vitam ingrediuntur, Ecclesia est, supernaturalis
quidem societas universum humanum genus complectens, atque in se perfecta, cum sibi omnia suppetant
ad finem suum, sempiternam nempe hominum salutem, consequendum, ideoque in suo ordine suprema.
Consequens est, educationem, quae ad totum respicit hominem, qua hominem singillatim quaque
societatis humanae participem, sive in naturae sive in divinae gratiae ordine constitutum, ad necessarias
has societates tres, fini cuiusque proprio congruenter, pro praesenti ordine divinitus constituto aequabiliter
pertinere.
3686 2204 (53) Ac primo loco, praestantiore quodam modo ea ad Ecclesiam pertinet, duplici scilicet
titulo ordinis supernaturalis, quem Deus ipsi tantummodo contulit, adeoque potiore omnino ac validiore
quam quilibet alius naturalis ordinis titulus. Prima iuris huiuscemodi ratio in suprema magisterii
auctoritate ac munere nititur, quod divinus Ecclesiae Conditor eidem tradidit (Mt 28, 18-20)... (54) Altera
iuris ratio e supernaturali illo oritur matris munere, quo Ecclesia, purissima Christi sponsa, divinae gratiae
vitam hominibus largitur, eamque sacramentis praeceptisque suis alit ac provehit. Merito igitur S.
Augustinus ait: 'Non habebit Deum patrem, qui Ecclesiam noluerit habere matrem'. ...
3687 2205 (55) Litteras igitur, scientias et artes, quatenus ad christianam educationem ad omnemque
suam de animarum salute operam sunt necessariae vel utiles, Ecclesia promovet, suas etiam scholas,
instituta sua condendo sustentandoque, ubi quaevis disciplina tradatur et ad quemlibet eruditionis gradum
fiat aditus. Nec putanda est ab materno eius magisterio aliena ipsa, quam vocant, physica educatio, cum
ea quoque id habeat, ut christianae educationi aut prodesse aut nocere possit....
3688 2205 (56) Est praeterea Ecclesiae et ius, quod abdicare, et officium, quod deserere nequit, pro tota
vigilandi educatione, qualiscumque filiis suis, scilicet fidelibus, in institutis vel publicis vel privatis
impertitur, non modo quod attinet ad religiosam, quae ibidem tradatur, doctrinam, sed etiam quod ad
quamlibet aliam disciplinam rerumve ordinationem, quatenus cum religione morumque praeceptis aliquid
habeant necessitudinis. ...
3689 2206 (58) ... Cum praecipuo eiusmodi Ecclesiae iure ... etiam iura omnino congruunt et familiae et
civitatis, immo vel ipsa quae in singulis civibus insunt ad iustam quod attinet cum scientiae, tum rationis
ac disciplinae in ea pervestiganda, tum denique cuiusvis culturae animorum profanae libertatem. Etenim,
ut talis concordiae causam atque originem, nulla mora, declaremus, supernaturalis ordo, in quo iura
Ecclcsiae nituntur, tantum abest, ut naturalem ordinem, ad quem alia pertinent, quae memoravimus, iura,
destruat atque extenuet, ut, contra, eundem extollat ac perficiat quorum quidem ordinum alter auxilium et
quasi complementum alteri praestat, suae cuiusque naturae ac dignitati consentaneum, cum ambo a Deo
profluant, qui non constare sibi non potest . ...
3690 2207 (58) Atque primum cum Ecclesiae munere familiae munus mirifice concordat, cum utraque a
Deo simillime proficiscatur. Namque (59) cum familia, in naturali ordine, Deus proxime fecunditatem
communicat, principium vitae ideoque principium educationis ad vitam, una simul cum auctoritate, quae
est ordinis principium. ... Habet igitur familia proxime a Creatore munus proptereaque ius prolis
educandae; quod quidem ius cum abici nequeat, quia cum gravissimo officio coniunctum, tum cuivis
societatis civilis et reipublicae iuri antecedit, eaque de causa nulli in terris potestati illud infringere
licet. ... (Contra illud ius ii omnes pugnant) quotquot affirmare audent, (60) prolem ante ad Civitatem
quam ad familiam pertinere, et Civitati ius esse educandi absolutum. (Refelluntur verbis Leonis XIII:)
'Filii sunt aliquid patris et velut paternae amplificatio quaedam personae, proprieque loqui si volumus,
non ipsi per se, sed per communitatem domesticam, in qua generati sunt, civilem ineunt ac participant
societatem'. Itaque 'patria potestas est eiusmodi, ut nec exstingui neque absorberi a republica possit, quia
idem et commune habet cum ipsa hominum vita principium'. ... Unde tamen non sequitur, ius educandi
quo parentes fruuntur, absolutum esse atque imperiosum, utpote quod et fini supremo et legi naturali
divinaeque coniunctissime subiiciatur. ...

