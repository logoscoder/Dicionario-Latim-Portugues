83
venditare. Nos enim non unam operationem vel duas Dominum Iesum Christum eiusque Sanctum
Spiritum sacris litteris percepimus, sed multiformiter cognovimus operatum.
488 252 ... Quantum ad dogma ecclesiasticum pertinet, quae tenere vel praedicare debemus propter
simplicitatem hominum et amputandas inextricabiles quaestionum ambages..., non unam vel duas
operationes in mediatore Dei et hominum definire, sed utrasque naturas in uno Christo unitate naturali
copulatas, cum alterius communicatione operantes atque operatrices confiteri debemus, et divinam
quidem, quae Dei sunt, operantem, et humanam, quae carnis sunt, exsequentem non divise, neque
confuse, aut convertibiliter, Dei naturam in hominem et humanam in Deum conversam edocentes: sed
naturarum differentias integras confitentes. . . Auferentes ergo. . . scandalum novellae adinventionis, non
nos oportet unam vel duas operationes definientes praedicare; sed pro una, quam quidam dicunt,
operatione oportet nos unum operatorem Christum Dominum in utrisque naturis veridice confiteri: et pro
duabus operationibus, ablato geminae operationis vocabulo, ipsas potius duas naturas, i. e. divinitatis et
carnis assumptae, in una persona unigeniti Dei Patris inconfuse, indivise, atque inconvertibiliter nobiscum
praedicare propria operantes.
Concile de Tolede VI, commenc√© le 9 janvier 638
490 Credimus et confitemur sacratissimam et omnipotentissimam Trinitatem, Patrem et Filium et
Spiritum Sanctum, unum Deum solum non solitarium, unius essentiae, virtutis, potestatis, maiestatis
uniusque naturae, discretam inseparabiliter personis, indiscretam essentialiter substantia deitatis
creatricem omnium creaturarum; Patrem ingenitum, increatum, fontem et originem totius divinitatis;
Filium a Patre intemporaliter ante omnem creaturam sine initio genitum, non creatum; nam nec Pater
umquam sine Filio nec Filius exsistit sine Patre, sed tamen Filius Deus de Patre Deo, non Pater Deus de
Filio Deo, Pater Filii non Deus de Filio; ille autem Filius Patris et Deus de Patre, per omnia coaequalis
Patri, Deus verus de Deo vero; Spiritum vero Sanctum neque genitum neque creatum, sed de Patre
Fllioque procedentem utriusque esse Spiritum; ac per hoc substantialiter unum sunt, quia et unus ab
utroque procedit. In hac autem Trinitate tanta est unitas substantiae, ut pluralitate careat et aequalitatem
teneat, nec minor in singulis quam in omnibus, nec maior in omnibus quam in singulis maneat personis.
491 Ex his igitur tribus divinitatis personis solum Filium fatemur ad redemptionem humani generis
propter culparum debita, quae per inoboedientiam Adae originaliter et nostro libero arbitrio
contraxeramus, resolvenda, a secreto Patris arcanoque prodiisse, et hominem sine peccato de sancta
semper virgine Maria assumpsisse, ut idem Filius Dei Patris esset filius hominis, Deus perfectus et homo
perfectus ut homo et Deus esset unus Christus naturis in duabus, in persona unus, ne quaternitas trinitati
accederet, si in Christo persona geminata esset. Ergo a Patre et Spiritu Sancto inseparabiliter discretus est
persona, ab homine autem assumpto natura; item cum eodem homine unus exstat persona, cum Patre et
Spirito Sancto natura, ac sicut diximus, ex duabus naturis et una persona unus est Dominus noster Jesus
Christus in forma divinitatis aequalis Patri, in forma servi minor Patre; hinc enim est vox eius in Psalmo
(21, 11 ): 'De ventre matris meae Deus meus es tu'. Natus itaque a Deo sine matre, natus a virgine sine
patre solus, 'Verbum caro factum est et habitavit in nobis' (Jo 1,14); et cum tota cooperata sit Trinitas
formationem suscepti hominis, quoniam inseparabilia sunt opera Trinitatis, solus tamen accepit hominem
in singularitate personae, non in unitate divinae naturae, in id quod est proprium Filii, non quod commune
Trinitati; nam si naturam hominis Deique alteram in altera confudisset, tota Trinitas corpus assumpsisset,
quoniam constat naturam Trinitatis esse unam, non tamen personam.
492 Hic igitur Dominus Jesus Christus missus a Patre, suscipiens quod non erat, nec amittens quod erat,
inviolabilis de suo, mortalis de nostro, venit in hunc mundum peccatores salvos facere et credentes
iustificare, faciensque mirabilia, traditus est propter delicta nostra, mortuus est propter expiationem
nostram, resurrexit propter iustificationem nostram, cuius livore sanati (Is 53, 5), cuius morte Deo Patri
reconciliati, cuius resurrectione sumus resuscitati, quem etiam venturum in fine exspectamus saeculorum
et cum resurrectione omnium aequissimo suo iudicio redditurum iustis praemia et impiis poenas.
493 Ecclesiam quoque catholicam credimus sine macula in opere et absque ruga (cf. Eph 5, 23-27) in fide
corpus eius esse, regnumque habituram cum capite suo omnipotente Christo Iesu, postquam hoc
corruptibile induerit incorruptionem et mortale immortalitatem (l Cor 15, 53) 'ut sit Deus omnia in
omnibus' (ib. 15, 28 ). Hac fide corda purificantur (cf. Act 15, 9), hac haereses exstirpantur, in hac omnis
Ecclesia collocata iam in regno caelesti et degens in saeculo praesenti gloriatur, et non est in alia fide
salus: 'Nec enim nomen aliud est sub caelo datum hominibus, in quo oporteat nos salvos fieri' (Act 4,12).

