296
3113 Est quidem secundum haec decreta potestas iurisdictionis ecclesiastica papae potestas suprema,
ordinaria et immediata, suprema potestas gubernandi papae a Jesu Christo Filio Dei in Petro
communicata, quae extenditur directe in totam Ecclesiam, proinde etiam in singulas quasque dioeceses et
omnes fideles, ut conservetur unitas fidei, disciplinae et regiminis Ecclesiae, neque est facultas ex solis
aliquibus iuribus reservatis consistens. Haec vero non est nova doctrina, sed veritas fidei catholicae
semper agnita ..., quae Conc. Vaticanum contra errores Gallicanorum, Jansenistarum, Febronianorum ...
renovavit et confirmavit. Secundum hanc catholicae Ecclesiae doctrinam papa est episcopus Romanus,
non episcopus cuiuslibet alterius urbis aut dioecesis, non est episcopus Coloniensis aut Vratislaviensis,
etc. Sed qua Episcopus Romanus simul est papa, id est pastor et caput totius Ecclesiae, caput omnium
episcoporum omniumque fidelium, eiusque potestas papalis non solum viget in casibus quibusdam
exceptionalibus, sed omni tempore locoque valet et obligat. In tali munere constitutus papa invigilare
debet, ut quisque episcopus obligationes muneris sui integre impleat, et ubi episcopus impeditur aut alia
necessitas id exposcit, S. P'ci ius et officium competit, non quidem qua episcopus dioecesis de qua agitur,
sed qua papa omnia ea in eadem (dioecesi) disponere, quae eius admistrationem attinet. ...
3114 Decreta Concilii Vaticani ne umbram quidem fundamenti praebent assertioni, papam eisdem factum
esse principem absolutum, et quidem vi infallibilitatis absolutissimum, 'plus quam ullum in mundo
monarchum absolutum'. Primo, dominium potestatis ecclesiasticae Pontificis essentialiter diversum est ab
illo principatu civili monarchi; neque ullo modo plena ac summa potestas domini alicuius territorii quoad
res civiles a catholicis negatur. Sed praeterea neque quoad res ecclesiasticas papa monarchus absolutus
nuncupari potest, quippe cum subordinatus sit iuri divino et obstrictus sit iis, quae Christus pro Ecclesia
sua disposuit. Non potest mutare constitutionem Ecclesiae a fundatore divino datam ad modum
legislatoris civilis qui potest mutare constitutionem rei publicae. Constitutio Ecclesiae in omnibus
essentialibus fundatur in ordinatione divina ideoque immunis est ab omni arbitraria dispositione humana.
3115 Vi eiusdem institutionis divinae, in quo fundatur munus Summi Pontificis, exsistit etiam
episcopatus, competunt eidem iura et officia vi dispositionis ab ipso Deo promanantis, ad quae mutanda
Summo Pontifici neque ius neque potestas prostat. Decreta Vaticana ergo plane erronee intelliguntur,
coniiciendo, iisdem 'iurisdictionem episcopalem a papali absorptam esse', papam 'per se in locum
cuiusque episcopi subrogatum esse', episcopos remanere solummodo 'instrumenta papae, Officiales eius
sine propria responsabilitate'. ... Quod in specie hanc assertionem (modo dictam) attinet ... necesse est, ut
eam acerrime reiiciamus, profecto non Ecclesia catholica ea (societas) est, in qua illud axioma immorale
et despoticum susceptum sit, quo enuntiatur, mandato superioris in quovis casu tolli propriam
responsabilitatem.
3116 Denique opinio, papam 'vi suae infallibilitatis esse principem absolutissimum', supponit conceptum
omnino erroneum dogmatis infallibilitatis papalis. Sicut Concilium Vaticanum nitidis et expressis verbis
enuntiavit et ex rerum natura per se patet, haec restringitur ad proprietatem summi magisterii papalis: id
vero coincidit cum ambitu magisterii infallibilis ipsius Ecclesiae et est ligatum ad doctrinam in s.
Scriptura et in traditione contentam necnon ad definitiones a magisterio ecclesiastico iam latas. Hac
(infallibilitate) proinde quoad negotia gubernii papae nihil omnino mutatum est.
b) Litt. Ap. 'Mirabilis illa constantia' ad Germaniae episc.
3117 ... Gloriam Ecclesiae vos continuastis, Ven. Fr., dum germanum Vaticani Concilii definitionum
sensum a vulgata quadam circulari epistola captiosa commentatione detortum restituendum suscepistis, ne
fideles deciperet et, in invidiam conversus, ansam praebere videretur machinationibus obiiciendis libertati
electionis novi Pontificis. Equidem ea est perspicuitas et soliditas declarationis vestrae, ut, cum nihil
desiderandum relinquat, amplissimis tantum gratulationibus Nostris occasionem suppeditare deberet; nisi
gravius etiam testimonium exposceret a Nobis versuta quarundam ephemeridum vox, quae, ad
restituendam refutatae a vobis epistolae vim, conata est lucubrationi vestrae fidem derogare, suadendo,
emollitam et minime propterea respondentem huiusce Sedis Apostolicae menti probatam a vobis fuisse
conciliarium definitionum doctrinam. Nos itaque vafram hanc et calumniosam insinuationem ac
suggestionem reiicimus; cum declaratio vestra nativam referat catholicam ac propterea sacri Concilii et
huius Sanctae Sedis sententiam luculentis et ineluctabilibus rationum momentis scitissime munitam et
nitide sic explicatam, ut honesto cuilibet ostendere valeat, nihil prorsus esse in impetitis definitionibus,
quod novum sit aut quidquam immutet in veteribus relationibus quodque obtentum aliquem praebere
possit urgendae vexationi Ecclesiae ...

