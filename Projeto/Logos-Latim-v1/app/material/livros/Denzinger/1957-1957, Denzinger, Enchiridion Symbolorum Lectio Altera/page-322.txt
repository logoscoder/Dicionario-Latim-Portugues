322
Léon XIII, Ep. encycl. 'Fidentem piumque', 20 septembre 1896
3320 Certissime quidem perfecti Conciliatoris nomen et partes alii nulli conveniunt quam Christo, quippe
qui unus, homo idem et Deus, humanum genus summo Patri in gratiam restituerit: 'Unus mediator Dei et
hominum, homo Christus Iesus...' (1 Tim 2, 5s). At vero si 'nihil prohibet', ut docet Angelicus, 'aliquos
alios secundum quid dici mediatores inter Deum et homines, prout scilicet cooperantur ad unionem
hominis cum Deo dispositive et ministerialiter' cuiusmodi sunt Angeli Sanctique caelites, prophetae et
utriusque Testamenti sacerdotes, profecto eiusdem gloriae decus Virgini excelsae cumulatius convenit.
3321 1940b Nemo etenim unus cogitari quidem potest, qui reconciliandis Deo hominibus parem atque illa
operam vel umquam contulerit vel aliquando sit collaturus. Nempe ipsa ad homines in sempiternum
ruentes exitium Servatorem adduxit, iam tum scilicet cum pacifici sacramenti nuntium ab Angelo in terras
allatum admirabili assensu 'loco totius humanae naturae' excepit; ipsa est, de qua natus est Iesus (Mt
1,16), vera scilicet eius mater, ob eamque causam digna et peraccepta ad Mediatorem mediatrix.
Resp. S. Officii (sous Léon XIII), 17 mars 1897
3323 Qu.: An adhiberi possit artificialis mulieris fecundatio ? Resp. (cfrm. a S. P'ce 26 mars) : Non licere.
Léon XIII, Ep. encycl. 'Divinum illud munus', 9 mai 1897
3325 Periculum (errandi de Trinitate) ex eo fit, ne in fide aut in cultu vel divinae inter se Personae
confundantur vel unica in ipsis natura separetur; ... Quare Innocentius XII, decessor Noster, sollemnia
quaedam honori Patris propria postulantibus omnino negavit. Quod si singula Incarnati Verbi mysteria
certis diebus festis celebrantur, non tamen proprio ullo festo celebratur Verbum secundum divinam
tantum naturam : atque ipsa etiam Pentecostes sollemnia non ideo inducta antiquitus sunt, ut Spiritus
Sanctus per se simpliciter honoraretur, sed ut eiusdem recoleretur adventus sive externa missio. Quae
quidem omnia sapienti consilio sancita sunt, ne quis forte a distinguendis Personis ad divinam essentiam
distinguendam prolaberetur. Quin etiam Ecclesia, ut in fidei integritate filios contineret, sanctissimae
Trinitatis festum instituit, quod Iohannes XXII (a 1331) deinde iussit ubique agendum ... Multaque rem
confirmant. Cultus enim, qui sanctis Caelitibus, atque Angelis, qui Virgini Deiparae, qui Christo tribuitur,
is demum in Trinitatem ipsam redundat et desinit.
3326 Aptissimeque Ecclesia ea divinitatis opera, in quibus potentia excellit, tribuere Patri, ea, in quibus
excellit sapientia, tribuere Filio, ea, in quibus excellit amor, Spiritui Sancto tribuere consuevit. Non quod
perfectiones cunctae atque opera extrinsecus edita Personis divinis communia non sint; sunt enim
'indivisa opera Trinitatis, sicut et indivisa est Trinitatis essentia', quia, uti tres Personae divinae
'inseparabiles sunt, ita inseparabiliter operantur': verum quod ex comparatione quadam et propemodum
affinitate, quae inter opera ipsa et Personarum proprietates intercedit, ea alteri potius quam alteris
addicuntur sive, ut aiunt, appropriantur: 'Sicut similitudine vestigii vel imaginis in creaturis inventa,
utimur ad manifestationem divinarum Personarum, ita et essentialibus attributis; et haec manifestatio
Personarum per essentialia attributa appropriatio dicitur'. Hoc modo Pater, qui est 'principium totius
Deitatis', idem causa est effectrix universitatis rerum et Incarnationis Verbi et sanctificationis animarum,
'ex ipso sunt omnia' : ex ipso, propter Patrem. Filius autem, Verbum Imago Dei, idem est causa
exemplaris, unde res omnes formam et pulchritudinem, ordinem et concentum imitantur; qui exstitit nobis
veritas, vita, hominis cum Deo reconciliator, 'per ipsum sunt omnia' : per ipsum, propter Filium. Spiritus
vero Sanctus idem est omnium rerum causa ultima, eo quia sicut in fine suo voluntas lateque omnia
conquiescunt, non aliter ille, qui divina bonitas est ac Patris ipsa Filiique inter se caritas, arcana ea opera
de salute hominum ... complet et perficit, 'in ipso sunt omnia': in ipso, propter Spiritum Sanctum.
3327 Sane in operibus Dei externis illud eximie praestat Incarnati Verbi Mysterium, in quo divinarum
perfectionum sic enitet lux ut quidquam supra ne cogitari quidem possit ... Hoc igitur tantum opus, etsi
totius Trinitatis fuit, attamen Spiritui Sancto tamquam proprium adscribitur: ita ut de Virgine sic
Evangelia commemorent : 'Inventa est in utero habens de Spiritu Sancto', et 'Quod in ea natum est, de
Spiritu Sancto est' (Mt 1, 18 20). ... Divini autem Spiritus opera non solum conceptio Christi effecta est,
sed eius quoque sanctificatio animae, quae unctio in sacris libris nominatur (Act 10, 38): atque adeo
omnis actio 'praesente spiritu peragebatur' praecipueque sacrificium eius sui: 'Per Spiritum Sanctum
semetipsum obtulit immaculatum Deo' (Hebr 9,14). Ista qui perpenderit, nihil erit ei mirum, quod
charismata omnia almi Spiritus in animam Christi affluxerint. ... Itaque Spiritus Sancti et praesentia

