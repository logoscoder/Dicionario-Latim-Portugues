159
1320 698 Tertium est Eucharistiae sacramentum, cuius materia est panis triticeus, et vinum de vite, cui
ante consecrationem aqua modicissima admisceri debet. Aqua autem ideo admiscetur, quoniam iuxta
testimonia sanctorum Patrum ac Doctorum Ecclesiae pridem in disputatione exhibita creditur, ipsum
Dominum in vino aqua per mixto hoc instituisse sacramentum. Deinde, quia hoc convenit dominicae
passionis repraesentationi. Inquit enim beatus Alexander Papa, quintus (successor) a beato Petro: 'In
sacramentorum oblationibus, quae intra Missarum solemnia Domino offeruntur, panis tantum et vinum
aqua permixtum in sacrificium offerantur. Non enim debet in calice Domini aut vinum solum aut aqua
sola offerri, sed utrumque permixtum: quia utrumque, id est, sanguis et aqua, ex latere Christi profluxisse
legitur (cf. Jo 19, 34)'. Tum etiam, quod convenit ad significandum huius sacramenti effectum, qui est
unio populi christiani ad Christum. Aqua enim populum significat, secundum illud Apocalypsis: Aquae
multae, populi multi (cf. Apc 17,15). Et Iulius Papa, secundus (sueccessor) post beatum Silvestrum, ait:
'Calix dominicus iuxta canonum praeceptum vino et aqua permixtus debet offerri, quia videmus in aqua
populum intelligi, in vino vero ostendi sanguinem Christi. Ergo cum in calice vinum et aqua miscetur,
Christo populus adunatur, et fidelium plebs ei, in quem credit, copulatur et iungitur.' Cum ergo tam sancta
Romana Ecclesia a beatissimis Apostolis Petro et Paulo edocta, quam reliquae omnes Latinorum
Graecorumque ecclesiae, in quibus omnis sanctitatis et doctrinae lumina claruerunt, ab initio nascentis
Ecclesiae sic servaverint et modo servent, inconveniens admodum videtur, ut alia quaevis regio ab hac
universali et rationabili discrepet observantia. Decernimus igitur, ut etiam ipsi Armeni se cum universo
orbe christiano conforment, eorumque sacerdotes in calicis oblatione paululum aquae, prout dictum est,
vino admisceant.
1321 698 Forma huius sacramenti sunt verba Salvatoris, quibus hoc confecit sacramentum; sacerdos enim
in persona Christi loquens hoc conficit sacramentum. Nam ipsorum verborum virtute substantia panis in
corpus Christi, et substantia vini in sanguinem convertuntur: ita tamen, quod totus Christus continetur sub
specie panis et totus sub specie vini. Sub qualibet quoque parte hostiae consecratae et vini consecrati,
separatione facta, totus est Christus.
1322 698 Huius sacramenti effectus, quem in anima operatur digne sumentis, est adunatio hominis ad
Christum. Et quia per gratiam homo Christo incorporatur et membris eius unitur, consequens est, quod
per hoc sacramentum in sumentibus digne gratia augeatur; omnemque effectum, quem materialis cibus et
potus quoad vitam agunt corporalem, sustentando, augendo, reparando et delectando, sacramentum hoc
quoad vitam operatur spiritualem; in quo, ut inquit Urbanus (IV) Papa (DS 846) gratam Salvatoris nostri
recensemus memoriam, a malo retrahimur, confortamur in bono, et ad virtutum et gratiarum proficimus
incrementum.
1323 699 Quartum sacramentum est paenitentia, cuius quasi materia sunt actus paenitentis, qui in tres
distinguuntur partes. Quarum prima est cordis contritio; ad quam pertinet, ud doleat de peccato commisso,
cum proposito non peccandi de cetero. Secunda est oris confessio; ad quam pertinet, ut peccator omnia
peccata, quorum memoriam habet, suo sacerdoti confiteatur integraliter. Tertia est satisfactio pro peccatis
secundum arbitrium sacerdotis; quae quidem praecipue fit per orationem, ieiunium et eleemosynam.
Forma huius sacramenti sunt verba absolutionis, quae sacerdos profert, cum dicit: Ego te absolvo;
minister huius sacramenti est sacerdos habens auctoritatem absolvendi vel ordinariam vel ex commissione
superioris. Effectus huius sacramenti est absolutio a peccatis.
1324 700 Quintum sacramentum est extrema unctio, cuius materia est oleum olivae per episcopum
benedictum. Hoc sacramentum nisi infirmo, de cuius morte timetur, dari non debet; qui in his locis
ungendus est: in oculis propter visum, in auribus propter auditum, in naribus propter odoratum, in ore
propter gustum vel locutionem, in manibus propter tactum, in pedibus propter gressum, in renibus propter
delectationem ibidem vigentem. Forma huius sacramenti est haec: 'Per istam sanctam unctionem et suam
piissimam misericordiam indulgeat tibi Dominus, quicquid deliquisti per visum', et similiter in aliis
membris.
1325 700 - Minister huius sacramenti est sacerdos. Effectus vero est mentis sanatio et, in quantum animae
expedit, ipsius etiam corporis. De hoc sacramento inquit beatus Iacobus Apostolus: 'Infirmatur quis in
vobis ? Inducat presbyteros Ecclesiae, ut orent super eum, ungentes eum oleo in nomine Domini; et oratio
fidei salvabit infirmum, et alleviabit eum Dominus, et si in peccatis sit, dimitten tur ei' (Iac 5, 14s).
1326 701 Sextum est sacramentum ordinis, cuius materia est illud, per cuius traditionem confertur ordo:
sicut presbyteratus traditur per calicis cum vino et patenae cum pane porrectionem; diaconatus vero per
libri Evangeliorum dationem; subdiaconatus vero per calicis vacui cum patena vacua superposita

