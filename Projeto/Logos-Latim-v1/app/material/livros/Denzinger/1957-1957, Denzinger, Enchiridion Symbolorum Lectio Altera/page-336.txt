336
coalescunt, ut deinde errorum causas scrutemur ac remedia ad averruncandam perniciem
praescribamus. ... Ut autem in abstrusiore re ordinatim procedamus, illud ante omnia notandum est,
modernistarum quemlibet plures agere personas ac veluti in se commiscere, (I.) philosophum nimirum,
(II.) credentem, (III.) theologum, (IV.) historicum, (V.) criticum, (VI.) apologetam, (VII.) instauratorem:
quas singulatim omnes distinguere oportet, qui eorum systema rite cognoscere et doctrinarum
antecessiones consecutionesque pervidere velit.
3475 2072 Philosophiae religiosae fundamentum in doctrina illa modernistae ponunt, quam vulgo
agnosticismum vocant. Vi huius humana ratio phaenomenis omnino includitur, rebus videlicet, quae
apparent eaque specie, qua apparent : earundem praetergredi terminos nec ius nec potestatem habet.
Quare nec ad Deum se erigere potis est, nec illius exsistentiam, utut per ea, quae videntur, agnoscere.
Hinc infertur, Deum scientiae obiectum directe nullatenus esse posse; ad historiam vero quod attinet,
Deum subiectum historicum minime censendum esse. - His autem positis, quid de naturali theologia, quid
de motivis credibilitatis, quid de externa revelatione fiat, facile quisque perspiciet. Ea nempe modernistae
penitus e medio tollunt et ad intellectualismum amandant. ...
3476 2073 (Ex agnosticismo deducunt:) atheam debere esse scientiam itemque historiam; in quarum
finibus non nisi phaenomenis possit esse locus, exturbato penitus Deo et quidquid divinum est.
3477 Hic tamen agnosticismus in disciplina modernistarum non nisi ut pars negans habenda est : positiva,
ut aiunt, in immanentia vitali constituitur. Harum nempe ad aliam ex altera sic procedunt.
- Religio, sive ea naturalis est sive supra naturam, ceu quodlibet factum explicationem aliquam admittat
oportet. Explicatio autem, naturali theologia deleta adituque ad revelationem ob reiecta credibilitatis
argumenta intercluso, immo etiam revelatione qualibet externa penitus sublata, extra hominem inquiritur
frustra. Est igitur in ipso homine quaerenda : et quoniam religio vitae quaedam est forma, in vita omnino
hominis reperienda est. Ex hoc immanentiae religiosae principium asseritur. Vitalis porro cuiuscumque
phaenomeni, cuiusmodi religionem esse iam dictum est, prima veluti motio ex indigentia quapiam seu
impulsione est repetenda: primordia vero, si de vita pressius loquamur, ponenda sunt in motu quodam
cordis, qui sensus dicitur. Eam ob rem, cum religionis obiectum sit Deus, concludendum omnino est,
fidem, quae initium est ac fundamentum cuiusvis religionis, in sensu quodam intimo collocari debere, qui
ex indigentia divini oriatur. Haec porro divini indigentia, quia non nisi certis aptisque in complexibus
sentitur, pertinere ad conscientiae ambitum ex se non potest; latet autem primo infra conscientiam, seu, ut
mutuato vocabulo a moderna philosophia loquuntur, in subconscientia. ...
3478 2075 In eiusmodi enim sensu modernistae non fidem tantum reperiunt; sed, cum fide inque ipsa
fide, prout illam intelligunt, revelationi locum esse affirmant. ... Cum fidei Deus obiectum sit aeque et
causa, revelatio illa et de Deo pariter et a Deo est; habet Deum videlicet revelantem simul ac revelatum.
Hinc autem, Ven. Fr., affirmatio illa modernistarum perabsurda, qua religio quaelibet pro diverso aspectu
naturalis una ac supernaturalis dicenda est. Hinc conscientiae ac revelationis promiscua significatio. Hinc
lex, qua conscientia religiosa ut regula universalis traditur, cum revelatione penitus aequanda, cui subesse
omnes oporteat, supremam etiam in Ecclesia potestatem, sive haec doceat, sive de sacris disciplinave
statuat.
3479 2076 Incognoscibile, de quo loquuntur, non se fidei sistit ut nudum quid aut singulare; sed contra in
phaenomeno aliquo arcte inhaerens, quod, quamvis ad campum scientiae aut historiae pertinet, ratione
tamen aliqua praetergreditur. ... Tum vero fides, ab incognoscibili allecta, quod cum phaenomeno
iungitur, totum ipsum phaenomenon complectitur ac sua vita quodammodo permeat. Ex hoc autem duo
consequuntur. Primum, quaedam phaenomeni transfiguratio per elationem scilicet supra veras illius
condiciones, qua aptior fiat materia ad induendam divini formam, quam fides est inductura. Secundum,
phaenomeni eiusdem aliquapiam, sic vocare liceat, defiguratio inde nata, quod fides illi loci temporisque
adiunctis exempto tribuit, quae reapse non habet; quod usuvenit praecipue, cum de phaenomenis agitur
exacti temporis, eoque amplius, quo sunt vetustiora. Ex gemino hoc capite binos iterum modernistae
eruunt canones, qui alteri additi iam ex agnosticismo habito critices historicae fundamenta constituunt.
3480 Exemplo res illustrabitur, sitque illud e Christi persona petitum. In persona Christi, aiunt, scientia
atque historia nil praeter hominem offendunt. Ergo vi primi canonis ex agnosticismo deducti ex eius
historia quidquid divinum redolet, delendum est. Porro vi alterius canonis Christi persona historica
transfigurata est a fide: ergo subducendum ab ea, quidquid ipsam evehit supra condiciones historicas.
Demum vi tertii canonis eadem persona Christi a fide defigurata est: ergo removenda sunt ab illa

