287
Cap. 2. De revelatione
3004 1785 Eadem sancta mater Ecclesia tenet et docet, Deum, rerum omnium principium et finem,
naturali humanae rationis lumine e rebus creatis certo cognosci posse; 'invisibilia enim ipsius, a creatura
mundi, per ea quae facta sunt, intellecta, conspiciuntur' (Rom 1, 20): attamen placuisse eius sapientiae et
bonitati, alia eaque supernaturali via se ipsum ac aeterna voluntatis suae decreta humano generi revelare,
dicente Apostolo: 'Multifariam multisque modis olim Deus loquens patribus in Prophetis novissime
diebus istis locutus est nobis in Filio' (Hebr 1, 1 s; can. 1).
3005 1786 Huic divinae revelationi tribuendum quidem est, ut ea, quae in rebus divinis humanae rationi
per se impervia non sunt, in praesenti quoque generis humani condicione ab omnibus expedite, firma
certitudine et nullo admixto errore cognosci possint. Non hac tamen de causa revelatio absolute necessaria
dicenda est, sed quia Deus ex infinita bonitate sua ordinavit hominem ad finem supernaturalem, ad
participanda scilicet bona divina, quae humanae mentis intelligentiam omnino superant; siquidem 'oculus
non vidit, nec auris audivit, nec in cor hominis ascendit, quae praeparavit Deus iis, qui diligunt illum' (l
Cor 2, 9; can. 2 et 3).
3006 1787 Haec porro supernaturalis revelatio, secundum universalis Ecclesiae fidem a sancta Tridentina
Synodo declaratam continetur "in libris scriptis et sine scripto traditionibus, quae ipsius Christi ore ab
Apostolis acceptae, aut (ab) ipsis Apostolis Spiritu Sancto dictante quasi per manus traditae, ad nos usque
pervenerunt" (cf D.783). Qui quidem veteris et Novi testamenti libri integri cum omnibus suis partibus,
prout in ejusdem Concilii decreto recensentur, et in veteri Vulgata latina editione habentur, pro sacris et
canonicis suscipiendi sunt. Eos vero Ecclesia pro sacris et canonicis habet, non ideo, quod sola humana
industria concinnati, sua deinde auctoritate sint approbati; nec ideo dumtaxta, quod revelationem sine
errore contineant; sed propterea, quod Spiritu Sancto inspirante conscripti Deum habent auctorem, atque
uti tales ipsi Ecclesiae traditi sunt (can.4).
3007 1788 Quoniam vero, quae sancta Tridentina Synodus de interpretatione divinae Scripturae ad
coercenda petulantia ingenia salubriter decrevit, a quibusdam hominibus prave exponuntur, Nos idem
decretum renovantes hanc illius mentem esse declaramus, ut in rebus fidei et morum ad aedificationem
doctrinae christianae pertinentium is pro vero sensu sacrae Scripturae habendus sit, quem tenuit ac tenet
sancta mater Ecclesia, cujus est judicare de vero sensu et interpretatione Scripturarum sanctarum; atque
ideo nemini licere contra hunc sensum aut etiam contra unanimem consensum Patrum ipsam Scripturam
sacram interpretari.
Cap. 3. De fide
3008 1789 Cum homo a Deo tanquam creatore et Domino suo totus dependeat et ratio creata increatae
Veritati penitus subiecta sit, plenum revelanti Deo intellectus et voluntatis obsequium fide praestare
tenemur (can. 1). Hanc vero fidem, quae ,humanae salutis initium est' (cf. D.801), Ecclesia catholica
profitetur, virtutem esse supernaturalem, qua, Dei aspirante et adiuvante gratia, ab eo revelata vera esse
credimus, non propter intrinsecam rerum veritatem naturali rationis lumine perspectam, sed propter
auctoritatem ipsius Dei revelantis, qui nec falli nec fallere potest (can.2). " Est enim fides, testante
Apostolo, sperandarum substantia rerum, argumentum non apparentium " (Heb 11,l).
3009 1790 Ut nihilominus fidei nostrae obsequium rationi consentaneum (cf. Rom 12,1) esset, voluit
Deus cum internis Spiritus Sancti auxiliis externa iungi revelationis suae argumenta, facta scilicet divina,
atque imprimis miracula et prophetias, quae cum Dei omnipotentiam et infinitam scientiam luculenter
commonstrent, divinae revelationis signa sunt certissima et omnium intelligentiae accommodata
(can.3et4). Quare tum Moyses et Prophetae, tum ipse maxime Christus Dominus multa et manifestissima
miracula et prophetias ediderunt; et de Apostolis legimus: " Illi autem profecti praedicaverunt ubique
Domino cooperante et sermonem confirmlante sequentibus signis " (Mc 16,20). Et rursum scriptum est: "
Habemus firmiorem propheticum sermonem, cui benefacitis attendentes quasi lucernae lucenti in
caliginoso loco " (2 Petr l, l9).
3010 1791 Licet autem fidei assensus nequaquam sit motus animi caecus: nemo tamen " evangelicae
praedicationi consentire " potest, sicut oportet ad salutem consequendam, " absque illuminatione et
inspiratione Spiritus Sancti, qui dat omnibus suavitatem in consentiendo et credendo veritati " (Conc.
Araus., v. D. 178 sqq). Quare fides ipsa in se, etiamsi per caritatem non operatur, (cf.Gal 5,6), donum Dei

