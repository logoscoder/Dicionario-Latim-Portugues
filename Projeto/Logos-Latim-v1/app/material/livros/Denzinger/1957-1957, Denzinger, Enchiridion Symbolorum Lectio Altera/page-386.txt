386
divinitus inspirato heic agi, cuius custodia et interpretatio ab ipso Deo Ecclesiae commissa est, non minus
diligenter rationem habeant explanationum et declarationum magisterii Ecclesiae, itemque explicationis a
sanctis Patribus datae, atque etiam 'analogiae fidei', ut Leo XIII in Encycl. Litt. 'providentissimus Deus'
(cf. DS 3283) sapientissime animadvertit.... Non tantum... eas res exponant, quae ad historiam,
archaeologiam, philologiam, ad aliasque huiusmodi disciplinas spectent; sed, illis quidem opportune
allatis, quantum ad exegesin conferre possint, ostendant potissimum, quae sit singulorum librorum vel
textuum theologica doctrina de rebus fidei et morum, ita ut haec eorum explanatio non modo theologos
doctores adiuvet ad fidei dogmata proponenda confirmandaque, sed sacerdotibus etiam adiumento sit ad
doctrinam christianam coram populo enucleandam, ac fidelibus denique omnibus ad vitam sanctam
homineque christiano dignam agendam adserviat.
3827 2293 (311) Talem cum dederint interpretationem, imprimis, ut diximus, theologicam, efficaciter
illos ad silentium redigent, qui, asseverantes se vix quidquam in biblicis commentariis invenire, quod
mentem ad Deum extollat, animum enutriat, interiorem vitam promoveat, ad spiritualem quamdam et
mysticam, ut aiunt, interpretationem confugiendum esse dictitant (cf. DS 3792ss). ...
3828 2293 Non omnis sane spiritualis sensus a Sacra Scriptura excluditur. Quae enim in Vetere
Testamento dicta vel facta sunt, ita a Deo sapientissime sunt ordinata atque disposita, ut praeterita
spirituali modo ea praesignificarent, quae in novo gratiae foedere essent futura. Quare exegeta, sicut
litteralem, ut aiunt, verborum significationem, quam hagiographus intenderit atque expresserit, reperire
atque exponere debet, ita spiritualem etiam, dummodo rite constet illam a Deo fuisse datam. Deus enim
solummodo spiritualem hanc significationem et novisse potuit, et nobis revelare. Iamvero eiusmodi
sensum in Sanctis Evangeliis nobis indicat, nosque edocet divinus ipse Servator; hunc etiam, Magistri
exemplum imitati, Apostoli loquendo scribendoque profitentur hunc perpetuo tradita ab Ecclesia doctrina
ostendit; hunc denique antiquissimus liturgiae usus declarat, ubicumque rite adhiberi potest notum illud
pronuntiatum: Lex precandi lex credendi est (cf. DS 246: Legem credendi ...). Hunc igitur spiritualem
sensum, a Deo ipso intentum et ordinatum, exegetae catholici ea diligentia patefaciant ac proponant,
quam divini verbi dignitas exposcit; alias autem translatas rerum significationes ne tamquam genuinum
Sacrae Scripturae sensum proferant, religiose caveant.
3829 2294 (314) Interpres igitur omni cum cura, ac nulla quam recentiores pervestigationes attulerint luce
neglecta dispicere enitatur, quae propria fuerit sacri scriptoris indoles ac vitae condicio, qua floruerit
aetate, quos fontes adhibuerit sive scriptos sive ore traditos, quibusque sit usus formis dicendi. Sic enim
satius cognoscere poterit, quis hagiographus fuerit, quidque scribendo significare voluerit. Neque enim
quemquam latet summam Interpretandi normam eam esse, qua perspiciatur et definiatur quid scriptor
dicere intenderit.
3830 2294 Quisnam autem sit litteralis sensus, in veterum orientalium auctorum verbis et scriptis
saepenumero non ita in aperto est ut apud nostrae aetatis scriptores.... (315) Veteres enim Orientales, ut
quod in mente haberent exprimerent, non semper iisdem formis iisdemque dicendi modis utebantur,
quibus nos hodie, sed illis potius, qui apud suorum temporum et locorum homines usu erant recepti. Hi
quinam fuerint, exegeta non quasi in antecessum statuere potest, sed accurata tantummodo antiquarum
Orientis litterarum pervestigatione ... Haec eadem pervestigatio id quoque iam lucide comprobavit,
israeliticum populum inter ceteras Orientis veteres nationes in historia rite scribenda, tam ob antiquitatem,
quam ob fidelem rerum gestarum relationem singulariter praestitisse; quod quidem ex divinae
inspirationis charismate atque ex peculiari historiae biblicae fine, qui ad religionem pertinet, profecto
eruitur. Nihilominus etiam apud Sacros Scriptores, sicut apud ceteros antiquos, certas quasdam inveniri
exponendi narrandique artes, certos quosdam idiotismos, linguis praesertim semiticis proprios,
approximationes quae dicuntur, ac certos loquendi modos hyperbolicos, immo interdum etiam paradoxa,
quibus res menti firmius imprimantur, nemo sane miretur, qui de inspiratione biblica recte sentiat. A
Libris enim Sacris nulla aliena est illarum loquendi rationum, quibus apud veteres gentes, praesertim apud
Orientales, humanus sermo ad sententiam exprimendam uti solebat, ea tamen condicione, ut adhibitum
dicendi genus Dei sanctitati et veritati haudquaquam repugnet, quemadmodum, pro sagacitate sua, iam
ipse Angelicus Doctor hisce verbis animadvertit: 'In Scriptura divina (316) traduntur nobis per modum,
quo homines solent uti.' ... Non raro enim, ... cum sacros Auctores ab historiae fide aberrasse, aut res
minus accurate rettulisse obiurgando nonnulli iactant, nulla alia de re agi comperitur, nisi de suetis illis
nativis antiquorum dicendi narrandique modis, qui in mutuo hominum inter se commercio passim
adhiberi solebant, ac reapse licito communique more adhibebantur.

