268
2776 1635 Hinc praepostero sane et fallacissimo argumentandi genere numquam desinunt humanae
rationis vim et excellentiam appellare, extollere contra sanctissimam Christi fidem, atque audacissime
blaterant, eam humanae refragari rationi (cf. DS 2906). Quo certe nihil dementius, nihil magis impium,
nihil contra ipsam rationem magis repugnans fingi vel excogitari potest. Etsi enim fides sit supra
rationem, nulla tamen vera dissensio nullumque dissidium inter ipsas inveniri umquam potest, cum ambae
ab uno eodemque immutabilis aeternaeque veritatis fonte, Deo optimo maximo, oriantur atque ita sibi
mutuam opem ferant, ut recta ratio fidei veritatem demonstret, tueatur, defendat, fides vero rationem ab
omnibus erroribus liberet eamque divinarum rerum cognitione mirifice illustret, confirmet atque perficiat.
2777 1636 Neque minore certe fallacia, Venerabiles Fratres, isti divinae revelationis inimici humanum
progressum summis laudibus efferentes in catholicam religionem temerario plane ac sacrilego ausu illum
inducere vellent, perinde ac si ipsa religio non Dei, sed hominum opus esset aut philosophicum aliquod
inventum, quod humanis modis perfici queat. In istos tam miserre delirantes percommode quidem cadit,
quod Tertullianus sui temporis philosophis merito exprobrabat: 'qui stoicum et platonicum et dialecticum
Christianismum protulerunt'. Et sane cum sanctissima nostra religio non ab humana ratione fuerit inventa,
sed a Deo hominibus clementissime patefacta, tum quisque vel facile intelligit, religionem ipsam ex
ejusdem Dei loquentis auctoritate omnem suam vim acquirere neque ab humana ratione deduci aut perfici
umquam posse.
2778 1637 Humana quidem ratio, ne in tanti momenti negotio decipiatur et erret, divinae revelationis
factum diligenter inquirat oportet, ut certo sibi constet, Deum esse locutum, ac eidem, quemadmodum
sapientissime docet Apostolus, 'rationabile obsequium' exhibeat (Rom 12, 1). Quis enim ignorat vel
ignorare potest, omnem Deo loquenti fidem esse habendam, nihilque rationi ipsi magis consentaneum
esse, quam iis acquiescere firmiterque adhaerere, quae a Deo, qui nec falli nec fallere potest, revelata esse
constiterit?
2779 1638 (Motiva credibilitatis religionis christianae) Sed quam multa, quam mira, quam splendida
praesto sunt argumenta, quibus humana ratio luculentissime evinci omnino debet, divinam esse Christi
religionem et 'omne dogmatum nostrorum principium radicem desuper ex caelorum Domino accepisse',
ac propterea nihil fide nostra certius, nihil securius, nihil sanctius exstare, et quod firmioribus innitatur
principiis. Haec scilicet fides vitae magistra, salutis index, vitiorum omnium expultrix ac virtutum
foecunda parens et altrix, divini sui auctoris et consummatoris Christi Jesu nativitate, vita, morte,
resurrectione, sapientia, prodigiis, vaticinationibus confirmata, supernae doctrinae luce undique refulgens
ac coelestium divitiarum ditata thesauris, tot prophetarum praedictionibus, tot miraculorum splendore, tot
martyrum constantia, tot Sanctorum gloria vel maxime clara et insignis, salutares proferens Christi leges,
ac maiores in dies ex crudelissimis ipsis persecutionibus vires acquirens, universum orbem terra marique,
a solis ortu usque ad occasum, uno Crucis vexillo pervasit atque idolorum profigata fallacia, errorum
depulsa caligine triumphatisque cuiusque generis hostibus, omnes populos, gentes, nationes, utcumque
immanitate barbaras ac indole, moribus, legibus, institutis diversas, divinae cognitionis lumine illustravit,
atque suavissimo ipsius Christi iugo subiecit, annuntians omnibus pacem, annuntians bona (cf. Is 52, 7).
Quae certe omnia tanto divinae sapientiae ac potentiae fulgore undique collucent, ut cuiusque mens et
cogitatio vel facile intelligat, christianam fidem Dei opus esse.
2780 1639 (obligatio credendi) Itaque humana ratio ex splendidissimis hisce aeque ac firmissimis
argumentis clare aperteque cognoscens, Deum eiusdem fidei auctorem exsistere, ulterius progredi nequit,
sed quavis difficultate ac dubitatione penitus abiecta atque remota, omne eidem fidei obsequium praebeat
oportet, cum pro certo habeat, a Deo traditum esse, quidquid fides ipsa hominibus credendum et agendum
proponit.
2781 Atque hinc plane apparet, in quanto errore illi etiam versentur, qui ratione abutentes ac Dei eloquia
tamquam humanum opus existimantes, proprio arbitrio illa explicare, interpretari temere audent, cum
Deus ipse vivam constituerit auctoritatem, quae verum legitimumque caelestis suae revelationis sensum
doceret, constabiliret omnesque controversias in rebus fidei et morum infallibili iudicio dirimeret, ne
fideles circumferantur omni vento doctrinae in nequitia hominum ad circumventionem erroris. Quae
quidem viva et infallibilis auctoritas in ea tantum viget Ecclesia, quae a Christo Domino supra Petrum,
totius Ecclesiae caput, principem et pastorem, cuius fidem numquam defecturam promisit, aedificata suos
legitimos semper habet Pontifices sine intermissione ab ipso Petro ducentes originem, in eius cathedra
collocatos et eiusdem etiam doctrinae, dignitatis, honoris ac potestatis heredes et vindices. Et quoniam ubi
Petrus, ibi Ecclesia, ac Petrus per Romanum Pontificem loquitur et semper in suis successoribus vivit et
iudicium exercet ac praestat quaerentibus fidei veritatem, idcirco divina eloquia eo plane sensu sunt

