74
placuit Deo Verbo homo, eo quod bene visum est ei de ipso, sicut Theodorus insipiens dicit: vel
secundum homonymiam, per quam Nestoriani Deum Verbum Filium et Christum vocantes, et hominem
separatim Christum et Filium nominantes, et duas personas evidenter dicentes, per solam nominationem,
et honorem, et dignitatem, et adorationem, unam personam, unum Filium, et unum Christum confingunt
dicere: sed non confitetur unitatem Dei Verbi ad carnem animatam anima rationabili et intellectuali,
secundum compositionem sive secundum subsistentiam factam esse, sicut sancti Patres docuerunt, et ideo
unam eius subsistentiam compositam, qui est Dominus (noster) Jesus Christus, unus de Sancta Trinitate,
talis an. s.
425 216 Cum enim multis modis unitas intelligitur, qui impietatem Apollinarii et Eutychetis sequuntur,
interemptionem eorum quae convenerunt colentes, unitionem secundum confusionem dicunt. Theodori
autem et Nestorii sequaces, divisione gaudentes, affectualem unitatem introducunt. Sancta Dei Ecclesia
utriusque perfidiae impietatem reiciens, unitionem Dei Verbi ad carnem secundum compositionem
confitetur, quod est secundum subsistentiam. Unitio enim per compositionem in mysterio Christi non
solum inconfuse ea, quae convenerunt, conservat, sed nec divisionem suscipit.
426 217 Can. 5. Si quis unam subsistentiam Domini nostri Jesu Christi sic intelligit, tamquam
suscipientem plurimarum subsistentiarum significationem, et per hoc introducere conatur in mysterio
Christi duas subsistentias, seu duas personas, et duarum personarum, quas introducit, unam personam
dicit secundum dignitatem, et honorem, et adorationem, sicut Theodorus et Nestorius insanientes
conscripserunt; et calumniatur sanctam Chalcedonensem Synodum tamquam secundum istum impium
intellectum unius subsistentiae utentem vocabulo, sed non confitetur Dei Verbum carni secundum
subsistentiam unitum esse, et propter hoc unam eius subsistentiam, seu unam personam, et sic et sanctum
Chalcedonense Concilium unam subsistentiam Domini nostri Jesu Christi confessum esse, talis an. s. Nec
enim adiectionem personae vel subsistentiae suscepit sancta Trinitas ex incarnato uno de sancta Trinitate
Deo Verbo.
427 218 Can. 6. Si quis abusive et non vere Dei genitricem dicit sanctam gloriosam semper Virginem
Mariam, vel secundum relationem, quasi homine puro nato, sed non Deo Verbo incarnato et nato ex ipsa,
referenda autem, sicut illi dicunt, hominis nativitate ad Deum Verbum, eo quod cum homine erat
nascente, et calumniatur sanctam Chalcedonensem Synodum, tamquam secundum istum impium
intellectum, quem Theodorus exsecrandus adinvenit, Dei genitricem Virginem dicentem, vel qui hominis
genitricem vocat, aut Christotocon, id est, Christi genitricem, tamquam si Christus Deus non esset, et non
proprie et vere Dei genitricem ipsam confitetur, eo quod ipse qui ante saecula ex Patre natus est Deus
Verbum, in ultimis diebus ex ipsa incarnatus et natus est, et sic pie et sanctam Chalcedonensem Synodum
eam esse confessam, talis an. s.
428 219 Can. 7. Si quis in duabus naturis dicens, non ut in deitate et humanitate, unum Dominum nostrum
Iesum Christum cognosci confitetur, ut per hoc significet differentiam naturarum, in quibus inconfuse
ineffabilis unitio facta est, neque Deo Verbo in carnis naturam transmutato, neque carne in Verbi naturam
transducta (manet enim utrumque hoc quod est natura, etiam facta unitate secundum subsistentiam), sed
pro divisione per partem, talem excipit vocem in mysterio Christi, vel numerum naturarum confitendo in
eodem Domino nostro Jesu Christo Deo Verbo incarnato, non intellectu tantummodo differentiam excipit
earum, ex quibus et compositus est, non interemptam propter unitatem (unus enim ex utroque, et per
unum utraque), sed in hoc numero utitur ut separatim unaquaque natura suam habente subsistentiam, talis
an. s.
429 220 Can. 8. Si quis ex duabus naturis deitatis et humanitatis confitens unitatem factam esse, vel unam
naturam Dei Verbi incarnatam dicens, non sic ea excipit sicut Patres docuerunt, quod ex divina natura et
humana, unitione secundum subsistentiam facta, unus Christus effectus est, sed ex talibus vocibus unam
naturam sive substantiam deitatis et carnis Christi introducere conatur, talis an. s.
430 220 Secundum subsistentiam enim dicentes unigenitum Deum Verbum carni unitum esse non
confusionem aliquam naturarum in se invicem factam esse dicimus, sed magis permanente utraque hoc
quod est, unitum esse carni Deum Verbum intelligimus. Propter quod et unus est Christus, Deus et homo,
idem ipse consubstantialis Patri secundum deitatem, et consubstantialis nobis idem ipse secundum
humanitatem. Aequaliter enim et eos qui per partem dividunt vel incidunt, et eos qui confundunt divinae
dispensationis mysterium Christi, reicit et anathematizat Dei Ecclesia.

