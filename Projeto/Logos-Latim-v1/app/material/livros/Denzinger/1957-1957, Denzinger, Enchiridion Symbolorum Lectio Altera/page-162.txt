162
stante pluralitate naturarum, unitatem personae: sicut deitatis et humanitatis in Christo unam posuit esse
personam, ita unam asseruit esse naturam, volens ante unionem dualitatem fuisse naturarum, sed in unam
naturam in assumptione transiisse, maxima blasphemia et impietate concedens aut humanitatem in
deitatem, aut deitatem in humanitatem esse conversam.
1346 710 Anathematizat etiam, exsecratur et damnat Macarium Antiochenum omnesque similia
sapientes, qui, licet vere de naturarum dualitate et personae unitate sentiret, tamen circa Christi
operationes enormiter oberravit (aberravit) dicens, in christo utriusque naturae unam fuisse operationem
unamque voluntatem. Hos omnes cum haeresibus suis anathematizat sacrosancta Romana Ecclesia,
affirmans in Christo duas esse voluntates duasque operationes.
1347 711 Firmiter credit, profitetur et docet, neminem unquam ex viro feminaque conceptum a diaboli
dominatu fuisse liberatum, nisi per fidem mediatoris Dei et hominum Jesu Christi Domini nostri: qui sine
peccato conceptus, natus et mortuus, humani generis hostem, peccata nostra delendo, solus sua morte
prostravit,et regni caelestis introitum, quem primus homo peccato proprio cum omni successione
perdiderat, reseravit: quem aliquando venturum omnia Veteris Testamenti sacra sacrificia, sacramenta,
ceremoniae praesignrunt.
1348 712 Firmiter credit, profitetur et docet, legalia Veteris Testamenti, seu Mosaicae legis, quae
dividuntur in ceremonias, sacra sacrificia, sacramenta, quia significandi alicuius futuri gratia fuerant
instituta, licet divino cultui illa aetate congruerunt, significato per illa Domino nostro Jesu Christo
adveniente cessasse, et Novi Testamenti sacramenta coepisse. Quemcumque etiam post passionem in
legalibus spem ponentem et illis velut ad salutem necessariis se subdentem, quasi Christi fides sine illis
salvare non posset, peccasse mortaliter. Non tamen negat a Christi passione usque ad promulgatum
Evangelium illa potuisse servari, dum tamen minime ad salutem necessaria crederentur, sed post
promulgatum Evangelium sine interitu salutis aeternae asserit non posse servari. Omnes ergo post illud
tempus circumcisionis et sabbati reliquorumque legalium observatores alienos a Christi fide denuntiat et
salutis aeternae minime posse esse participes, nisi aliquando ab iis erroribus resipiscant. Omnibus igitur,
qui christiano nomine gloriantur, praecipit omnino, quocumque tempore, vel ante vel post baptismum, a
circumcisione cessandum; quoniam sive quis in ea spem ponat, sive non, sine interitu salutis aeternae
observari omnino non potest.
1349 712 Circa pueros vero propter periculum mortis, quod potest saepe contingere, cum ipsis non possit
alio remedio subveniri, nisi per sacramentum baptismi, per quod eripiuntur a diaboli dominatu et in Dei
filios adoptantur, admonet, non esse per quadraginta aut octoginta dies seu aliud tempus iuxta quorundam
observantiam sacrum baptisma differendum, sed quamprimum commode fieri potest, debere conferri: ita
tamen, quod mortis imminente periculo mox sine ulla dilatione baptizentur, etiam per laicum vel
mulierem, in forma Ecclesiae, si desit sacerdos, quemadmodum in decreto Armenorum plenius continetur
(DS 1315).
1350 713 Firmiter credit, profitetur et praedicat, omnem creaturam Dei bonam, 'nihilque reiciendum,
quod cum gratiarum actione percipitur' (1 Tim 4, 4), quia, iuxta verbum Domini (Mt 15, 11), 'non quod
intrat in os, coinquinat hominem'; illamque Mosaicae legis ciborum mundorum et immundorum
differentiam ad ceremonialia asserit pertinere, quae surgente Evangelio transierunt et efficacia esse
desierunt. Illam etiam Apostolorum prohibitionem 'ab immolatis simulacrorum et sanguine et suffocato'
(Act 15, 29) dicit illi tempori congruisse, quo ex Judaeis atque gentilibus, qui antea diversis ceremoniis
moribusque vivebant, una surgebat Ecclesia, ut cum Judaeis etiam gentiles aliquid communiter
observarent, et in unum Dei cultum fidemque conveniendi praeberetur occasio et dissensionis materia
tolleretur: cum Judaeis propter antiquam consuetudinem sanguis et suffocatum abominabilia viderentur et
esu immolatitii poterant arbitrari gentiles ad idololatriam redituros. Ubi autem eo usque propagata est
christiana religio, ut nullus in ea Judaeus carnalis appareat, sed omnes ad Ecclesiam transeuntes in
eosdem ritus Evangelii ceremoniasque conveniant, credentes 'omnia munda mundis' (Tit 1, 15): illius
apostolicae prohihitionis causa cessante, etiam cessavit effectus. Nullam itaque cibi naturam
condemnandam esse denuntiat, quem societas admittit humana : nec inter animalia discernendum per
quemcumque, sive virum sive mulierem, et quocumque genere mortis intereant: quamvis pro salute
corporis, pro virtutis exercitio, pro regulari et ecclesiastica disciplina possint et debeant multa non negata
dimitti, quia, iuxta Apostolum, 'omnia licent, sed non omnia expediunt' (I Cor 6, 12; 10, 22).
1351 714 Firmiter credit, profitetur et praedicat, 'nullos extra catholicam Ecclesiam exsistentes (intra cath.
E. non exs.), non solum paganos', sed nec Judaeos aut haereticos atque schismaticos, aeternae vitae fieri

