188
praedicationem plenam terroribus paenitentiam egerunt et misericordiam a Domino impetrarunt (cf. Ion
3). Quamobrem falso quidam calumniantur catholicos scriptores, quasi tradiderint, sacramentum
paenitentiae absque bono motu suscipientium gratiam conferre, quod numquam Ecclesia Dei docuit nec
sensit. Sed et falso docent contritionem esse extortam et coactam, non liberam et voluntariam (can. 5).
1679 899 Ex institutione sacramenti paenitentiae iam explicata universa Ecclesia semper intellexit,
institutam etiam esse a Domino integram peccatorum confessionem (cf. Iac 5, 16;1 Jo 1, 9 (Lc 17, 14)), et
omnibus post baptismum lapsis iure divino necessariam exsistere (can. 7), quia Dominus noster Iesus
Christus, e terris ascensurus ad caelos, sacerdotes sui ipsius vicarios reliquit (Mt 16, 19; 18, 18; Io 20,
23), tamquam praesides et iudices, ad quos omnia mortalia crimina deferantur, in quae Christi fideles
ceciderint, quo pro potestate clavium remissionis aut retentionis peccatorum sententiam pronuntient.
Constat enim, sacerdotes iudicium hoc incognita causa exercere non potuisse, neque aequitatem quidem
illos in poenis iniungendis servare potuisse, si in genere dumtaxat, et non potius in specie ac singillatim
sua ipsi peccata declarassent.
1680 899 Ex his colligitur, oportere a paenitentibus omnia peccata mortalia, quorum post diligentem sui
discussionem conscientiam habent, in confessione recenseri, etiamsi occultissima illa sint et tantum
adversus duo ultima decalogi praecepta commissa (Ex 20, 17; Act 5, 28), quae nonnumquam animum
gravius sauciant, et periculosiora sunt iis, quae in manifesto admittuntur. Nam venialia, quibus a gratia
Dei non excludimur et in quae frequentius labimur, quamquam recte et utiliter citraque omnem
praesumptionem in confessione dicantur (can. 7), quod piorum hominum usus demonstrat : taceri tamen
citra culpam multisque aliis remediis expiari possunt. Verum, cum universa mortalia peccata, etiam
cogitationis, homines 'irae filios' (Eph 2, 3 ) et Dei inimicos reddant, necessum est omnium etiam veniam
cum aperta et verecunda confessione a Deo quaerere. Itaque dum omnia, quae memoriae occurrunt,
peccata Christi fideles confiteri student procul dubio omnia divinae misericordiae ignoscenda exponunt
(can. 7). Qui vero secus faciunt et scienter aliqua retinent, nihil divinae bonitati per sacerdotem
remittendum proponunt. 'Si enim erubescat aegrotus vulnus medico detegere, quod ignorat medicina non
curat'.
1681 899 Colligitur praeterea, etiam eas circumstantias in confessione explicandas esse, quae speciem
peccati mutant (can. 7), quod sine illis peccata ipsa nec a paenitentibus integre exponantur, nec iudicibus
innotescant, et fieri nequeat, ut de gravitate criminum recte censere possint et poenam, quam oportet, pro
illis paenitentibus imponere. Unde alienum a ratione est docere, circumstantias has ab hominibus otiosis
excogitatas fuisse, aut unam tantum circumstantiam confitendam esse, nempe peccasse in fratrem.
1682 900 Sed et impium est, confessionem, quae hac ratione fieri praecipitur, impossibilem dicere (can.
8), aut carnificinam illam conscientiarum appellare; constat enim, nihil aliud in Ecclesia a paenitentibus
exigi, quam ut, postquam quisque diligentius se excusserit et conscientiae suae sinus omnes et latebras
exploraverit, ea peccata confiteatur, quibus se Dominum et Deum suum mortaliter offendisse meminerit;
reliqua autem peccata, quae diligenter cogitanti non occurrunt, in universum eadem confessione inclusa
esse intelliguntur; pro quibus fideliter cum Propheta dicimus: 'Ab occultis meis munda me, Domine' (Ps
18, 13). Ipsa vero huiusmodi confessionis difficultas ac peccata detegendi verecundia gravis quidem
videri posset, nisi tot tantisque commodis et consolationibus levaretur, quae omnibus digne ad hoc
sacramentum accedentibus per absolutionem certissime conferuntur.
1683 901 Ceterum, quoad modum confitendi secreto apud solum sacerdotem, etsi Christus non vetuerit,
quin aliquis in vindictam suorum scelerum et sui humiliationem, cum ob aliorum exemplum tum ob
Ecclesiae offensae aedificationem, delicta sua publice confiteri possit: non est tamen hoc divino praecepto
mandatum, nec satis consulte humana aliqua lege praeciperetur, ut delicta, praesertim secreta, publica
essent confessione aperienda (can. 6). Unde cum a sanctissimis et antiquissimis Patribus magno
unanimique consensu secreta confessio sacramentalis, qua ab initio Ecclesia sancta usa est et modo etiam
utitur, fuerit semper commendata, manifeste refellitur inanis eorum calumnia, qui eam a divino mandato
alienam et inventum humanum esse, atque a Patribus in Concilio Lateranensi (IV) congregatis initium
habuisse, docere non verentur (can. 8); neque enim per Lateranense Concilium Ecclesia statuit, ut Christi
fideles confiterentur, quod iure divino necessarium et institutum esse intellexerat, sed ut praeceptum
confessionis saltem semel in anno ab omnibus et singulis, cum ad annos discretionis pervenissent,
impleretur. Unde iam in universa Ecclesia cum ingenti animarum fidelium fructu observatur mos ille
salutaris confitendi sacro illo et maxime acceptabili tempore Quadragesimae, quem morem haec sancta
Synodus maxime probat et amplectitur tamquam pium et merito retinendum (can. 8; cf. DS 812).

