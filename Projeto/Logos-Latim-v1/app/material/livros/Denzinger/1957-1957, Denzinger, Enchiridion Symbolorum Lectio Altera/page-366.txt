366
in recte composita ac bene morata familia recipitur, eoque efificaciorem et constantiorem, quo magis
parentes, potissimum, ac domestici pueris virtutis praeeant exemplo...
2217 Infirmis autem humanae naturae viribus, deterioris ob avitam culpam factae, Deus, qua est bonitate,
uberibus suae gratiae auxiliis consuluit eaque praeterea, quam animis expiandis atque ad sanctitatem
evehendis multiplicem habet Ecclesia adminiculorum copiam: Ecclesia, inquimus, magna illa Christi
familia, quae est idcirco educatrix cum singulis familiis ita congruens ac coniuncta quam quae maxime. ...
2218 Quod autem novae progenies omnibus iis artibus ac disciplinis instruendae essent, quibus civilis
convictus proficit ac florescit, et sola ad id familia minime sufficeret, propterea publica gymnasia ortum
habuerunt, primum tamen - diligenter attendite - Ecclesiae familiaeque in unum conspirantium opera,
multo autem post, reipublicae. Quapropter litterarum sedes ac scholae, si, ad historiae fidem, earum
originem inspiciamus, natura sua tamquam subsidium ac fere complementum Ecclesiae simul et familiae
exstiterunt: consequens igitur est, publicas scholas non solum familiae atque Ecclesiae repugnare non
posse, sed etiam cum utraque, quantum res patitur, congruere oportere, ita nempe ut tria haec - schola
familia, Ecclesia - unum fere christianae institutionis sacrarium efficere videantur, nisi velimus scholam a
suo plane proposito aberrare et in adolescentium pestem atque perniciem converti. ...
2219 Inde necessario consequitur, per scholas, quas neutras vel laicas nuncupant, omne fundamentum
christianae educationis disici atque everti, utpote a quibus religio omnino removeatur; quae ceterum
scholae nullo modo nisi specie neutrae erunt, cum religioni plane infensae reapse aut sint aut futurae sint.
Longum est neque vero oportet ea repetere, quae decessores nostri, praesertim PIUS IX et LEO XIII,
aperte declararunt, quorum in tempora potissimum incidit, ut gravissima huiusmodi laicismi pestis in
scholas publicas invaderet. Eorum Nos expostulationes iteramus ac confirmamus, itemque sacrorum
Canonum praescripta, quibus catholici adolescentes prohibentur ne scholas cum neutras tum mixtas, eas
scilicet ad quas, nullo discrimine, catholici et acatholici instituendi conveniunt, quavis de causa
frequentent; quas tamen adire licebit, prudenti dumtaxat Ordinarii iudicio, in certis quibusdam tantum
temporumque conditionibus, modo peculiares cautiones adhibeantur. Neque illa tolerari potest schola
(praesertim si ea 'unica' sit ad eamque omnes pueri accedere teneantur), in qua, etsi sacrae praecepta
doctrinae separatim catholicis traduntur, tamen catholici non sunt magistri, qui pueros catholicos
acatholicosque communiter litteris atque artibus imbuunt.
2220 Neque enim, quia doctrina religionis in aliqua schola (plerumque nimis parce) impertitur, idcirco
haec iuribus Ecclesiae ac familiae satisfacit et digna fit, quae ab alumnis catholicis celebretur; nam ut hoc
quaevis schola revera praestet, omnino oportet, ut tota institutio ac doctrina, scholae ordinatio tota, nempe
magistri, studiorum ratio, libri, ad quamvis disciplinam quod pertinet, christiano spiritu, sub ductu
maternaque Ecclesiae vigilantia, sic imbuti sint ac polleant, ut religio ipsa totius instituendi rationis cum
fundamentum tum fastigium constituat; neque hoc solum in scholis, in quibus doctrinae elementa, sed in
iis etiam, ubi altiores disciplinae traduntur. 'Necesse est', ut LEONIS XIII verbis utamur, 'non modo certis
horis doceri iuvenes religionem, sed reliquam institutionem omnem pietatis sensus redolere. Id si desit, si
sacer hic habitus non doctorum animos ac discentium pervadat foveatque, exiguae capientur ex qualibet
doctrina utilitates, damna saepe consequentur haud exigua'. ...
2221 Quicquid autem ad scholam catholicam in filiorum suorum usum provehendam ac tuendam a
Christifidelibus agitur, opus religionis sine ulla dubitatione est, proptereaque potissimum 'Actionis
Catholicae' munus ; ita ut paterno animo Nostro pergratae sint, sintque praecipuis laudibus dignae
sodalitates illae omnes, quae multifariam in opus tam necessarium peculiari modo ac studiosissime
incumbunt. Quapropter alte denuntietur et bene ab omnibus animadvertatur atque agnoscatur,
Christifideles, catholicam scholam filiis quaerendo suis, nusquam gentium opus admittere politicae
factionis, sed fungi religionis officio, quod sua ipsorum conscientia necessario postulat, iisdemque eam
esse mentem, non ut filios suos a reipublicae disciplina atque spiritu distrahant, immo ut ad id ipsum,
perfectissimo modo atque nationis utilitati accommodatissimo, conforment, cum catholicus veri nominis,
a catholica quidem doctrina instructus, hoc ipso optimus civis, cultor patriae, publicae auctoritati sincera
fide obtemperans, sub quavis legitima regiminis forma, reperiatur.
2222 Salutaris autem scholarum efficientia non tam rectis legibus quam magistris rectis tribuenda est, qui,
egregie parati atque suam quisque callentes disciplinam discipulis tradendam, mentis quidem animique
laudibus ornati, quas munus sane gravissimum postulat, casta et divina caritate erga iuvenes sibi
commissos flagrent, perinde ac Iesum Christum eiusque Ecclesiam diligunt, - quorum illi sunt filii
carissimi - atque hoc ipso sincere bonum verum familiarum ac patriae cordi habent. Praeclaris igitur

