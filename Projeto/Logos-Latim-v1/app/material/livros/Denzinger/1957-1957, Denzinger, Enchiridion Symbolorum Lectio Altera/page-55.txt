55
299 Nativitas enim Domini secundum carnem, quamvis habeat quaedam propria, quibus humanae
condicionis initia transcendat, sive quod solus (ex Sancto Spiritu) ab inviolata virgine sine concupiscentia
est conceptus et natus, sive quod ita visceribus matris est editus, ut et fecunditas pareret et virginitas
permaneret, non alterius tamen naturae erat eius caro quam nostrae, nec alio illi quam ceteris hominibus
anima est inspirata principio, quae excelleret non diversitate generis, sed sublimitate virtutis. Nihil enim
carnis suae habebat adversum, nec discordia desideriorum gignebat compugnantiam voluntatum, sensus
corporei vigebant sine lege peccati, et veritas affectionum sub moderamine deitatis et mentis nec
temptabatur illecebris nec cedebat iniuriis. Verus homo vero unitus est Deo, nec secundum exsistentem
prius animam deductus e caelo nec secundum carnem creatus ex nihilo, eandem gerens in Verbi deitate
personam et tenens communem nobiscum in corpore animaque naturam. Non enim esset Dei
hominumque mediator, nisi idem Deus idemque homo in utroque et unus esset et verus.
Saint Léon I le Grand, Ep. 'Sollicitudinis quidem tuae' ad
Theodorum episc. Foroiuliensem (Fréjus, Galliae merid.),
11 juin 452
308 146 (c. 2) Multiplex misericordia Dei ita lapsibus subvenit humanis, ut non solum per baptismi
gratiam, sed etiam per paenitentiae medicinam spes vitae reparetur aeternae, ut qui regenerationis dona
violassent, proprio se iudicio condemnantes ad remissionem criminum pervenirent : sic divinae bonitatis
praesidiis ordinatis, ut indulgentia Dei nisi supplicationibus sacerdotum nequeat obtineri. 'Mediator enim
Dei et hominum homo Christus Iesus' (1 Tim 2, 5) hanc praepositis Ecclesiae tradidit potestatem, ut et
confitentibus actionem paenitentiae darent, et eosdem salubri satisfactione purgatos ad communionem
sacramentorum per ianuam reconciliationis admitterent. ...
309 (c. 4) His autem, qui in tempore necessitatis et in periculi urgentis instantia praesidium paenitentiae et
mox reconciliationis implorant, nec satisfactio interdicenda est nec reconciliatio deneganda: quia
misericordiae Dei nec mensuras possumus ponere nec tempora definire, apud quem nullas patitur veniae
moras vera conversio...
Concile de Chalcédoine (oecum. IV), 8 octobre - début novembre
451; Actio V, 22 octobre 451: Symbole de Chalcédoine
300 (Prooemium definitionis) Sufficeret quidem ad plenam cognitionem pietatis et confirmationem
sapiens hoc et salutare divinae gratiae symbolum; de Patre enim et Filio et Spiritu Sancto perfectionem
docet et Domini inhumanationem fideliter accipientibus repraesentat. Sed quoniam hi qui veritatis
reprobare praedicationem conantur, per proprias haereses novas voces genuerunt ... et vocem denegantes,
qua theotocos de Virgine praedicatur, alii autem confusionem et temperamentum introducentes et unam
naturam esse carnis et divinitatis stulte confingentes et passibilem Unigeniti divinam naturam per
confusionem prodigiose dicentes, propter hoc illis omnem machinationem contra veritatem volens
claudere praesens nunc sancta et magna et universalis synodus praedicationem hanc ab initio inmobilem
docens decrevit ante omnia fidem inrecusabilem permanere CCCXVIII sanctorum Patrum (Conc.
Nieaeni) et doctrinam confirmat, quae de substantia Spiritus Sancti a Patribus CL postea congregatis in
regia civitate (C'politana) tradita est propter illos qui Spiritui Sancto repugnabant, quam illi omnibus
notam fecerunt, non quasi quod aliquid deesset antecedentibus, inferentes, sed de Sancto Spiritu
intellectum eorum contra illos qui dominationem eius respuere temptaverunt Scripturarum testimoniis
declarantes. Propter illos autem, qui dispensationis corrumpere conantur mysterium, et purum hominem
esse illum Genitum ex sancta virgine Maria impudenter delirant, epistulas synodicas beati Cyrilli
quondam Alexandrinae Ecclesiae praesulis ad Nestorium et ad Orientales congrue habentes suscepit ad
convincendas Nestorii vesanias... Quibus etiam epistulam maximae et senioris urbis Romae praesulis
beatissimi et sanctissimi archiepiscopi Leonis quae scripta est ad s. mem. archiepiscopum Flavianum ad
perimendam Eutychis malam intelligentiam (DS 290ss) consequentissime coaptavit utpote et magni illius
Petri confessioni congruentem et communem quandam columnam nobis adversum prava dogmata
exsistentem, ad confirmationem rectorum dogmatum. His namque, qui in duos filios dispensationis
divinae mysterium discerpere nituntur, obsistit, et illos, qui passibilem deitatem Unigeniti ausi sunt
dicere, a sacro coetu expellit, et his, qui in duabus naturis Christi temperamentum aut confusionem
exquirunt, resistit et eos, qui caelestem aut alterius alicuius esse substantiae dicunt quam ex nobis
assumpsit servi formam, ut dementes abigit, et qui duas quidem ante unitionem naturas Domini
fabulantur, unam vero post unitionem confingunt anathematizat.

