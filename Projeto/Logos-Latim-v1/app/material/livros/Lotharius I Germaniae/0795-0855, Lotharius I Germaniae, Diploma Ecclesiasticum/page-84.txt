promptioresque facimus, atque per hoc immensam Dei misericordiam facilius nobis [1278B] conciliandam esse
confidimus. Idcirco notum esse volumus cunctis fidelibus sanctae Dei Ecclesiae nostrisque, praesentibus scilicet
et futuris, quia Aldricus venerabilis urbis Cenomanicae episcopus obtulit nobis quasdam auctoritates regum
Francorum decessorum videlicet nostrorum erga monasterium suum quod infra terminos praedictae urbis
parochiae in loco qui vocatur Anisola, in quo sanctus Carilephus corpore requiescit, in honore praedicti sancti
Carilephi aliorumque sanctorum situm atque consecratum est factas, per quas eum immunem a quibuscunque
publicis functionibus statuentes sub sua immunitate et defensione constituerunt, suppliciter postulans ut pia facta
antecessorum nostrorum consueta benignitate et mansuetudine nostrae celsitudinis roboranda [1278C] imperiali
auctoritate sanciremus. Cujus precibus aurem favoris libentissime accommodantes, has auctoritatis nostrae
litteras circa memoratum monasterium fieri jussimus; per quas praecipientes volumus atque jubemus, ut nullus
quislibet majoris aut inferioris ordinis seu quisquam ex judiciaria potestate in curtes vel villas seu loca aut agros
ejusdem monasterii ad causas judiciario more audiendas, vel inferenda exigenda, aut teloneos requirendos, nec
freda aut fidejussores tollendos, seu mansiones aut paratas faciendas, aut homines ipsius monasterii tam
ingenuos quam servos distringendos, nec ullas redhibitiones requirendas sive exigendas ullo unquam tempore
ingredi praesumat, aut exquirere audeat; sed quidquid exinde fiscus sperare [1278D] poterat, totum in luminaria
ejusdem ecclesiae atque necessitates congregationis in eo Domino militantis sublevandas ac fulciendas perpetuo
cedat atque proficiat, quatenus memoratam congregationem pro nobis, conjuge, ac prole nostra, et stabilitate
totius imperii nostri Domini misericordiam attentius exorare delectet. Si quis autem judiciariae potestatis tam
temerarius exstiterit, ut hanc nostram eorumque praeceptiones violare conetur, noverit se, sicut in
praedecessorum nostrorum immunitatibus continetur, DC sol. esse multandum, ex quibus duas partes rectores
memorati monasterii, tertiam vero fiscus noster accipiat. Et ut haec nostra auctoritas inviolabilem et inconvulsam
obtineat firmitatem, manu propria [1279A] subter eam firmavimus et annuli nostri impressione assignari
jussimus.
Signum Ludovici piissimi imperatoris.
Hirminmarus notarius ad vicem Hugonis recognovi et subscripsi.
Data VII Idus Septembris, anno, Christo propitio, 25 imperii domni Ludovici piissimi Augusti,
indictione prima.
Actum Carisiaco palatio regio in Dei nomine feliciter. Amen.

CCXV. VILLA LUGDUNUM DATUR ECCLESIAE CENOMANICAE. (Anno 836.) [Apud Baluz. ,
ibid.]
In nomine Domini Dei et Salvatoris nostri Jesu [1279B] Christi, Ludovicus, divina repropitiante
clementia, imperator Augustus.
Si fidelium nostrorum justas et rationabiles petitiones ac postulationes, quas pro utilitate et exaltatione
sanctae Dei Ecclesiae exposcunt, ad optatum effectum perducimus, non solum regiam atque imperialem
consuetudinem in hoc exercemus, sed etiam eos nobis promptiores, ut credimus, atque devotiores facimus.
Idcirco omnibus sanctae Dei Ecclesiae fidelibus et nostris, praesentibus scilicet et futuris, notum esse volumus
quia Banzlegbus comes et Saxoniae patriae marchio noster nobis innotuit quod quamdam villam sitam in pago
Cenomanico, nomine Lugdunum, de jure canonicae matris ecclesiae per nostrum beneficium possideret, de qua
[1279C] per singulos annos nonas et legitimos census atque decimas partibus praefatae matris ecclesiae et
ejusdem rectoribus persolveret. Qua de re memoratus Banzlegbus pertractans casum humanae fragilitatis, et
pavescens ultimum vocationis diem, timensque ne praefata villa aliquo cupiditatis suae stimulo vel quolibet
ingenio a jure praescriptae matris ecclesiae alienata fieret, ideoque fervens amore divino, adiit clementiam
nostram suppliciter deprecans ut memoratam villam nomine Lugdunum cum omnibus ad se pertinentibus
partibus praedictae Cenomanicae sedis ecclesiae et Aldrico ejusdem urbis venerabili pontifici, praesentaliter
nostra imperiali auctoritate redderemus, et hanc redditionem per nostrum praeceptum futuris temporibus firmius
eidem ecclesiae [1279D] suisque rectoribus possidendam confirmassemus. Cujus petitionem ob amorem Dei et
reverentiam ejusdem sancti loci servorumque Dei inibi Domino famulantium libenter audivimus, et
deprecationem ac pium desiderium ejus ad optatum effectum adimplere dignum duximus. Quapropter per hoc
nostrae auctoritatis scriptum statuentes decernimus atque jubemus ut quemadmodum saepedictus Banzlegbus
fidelis noster memoratam villam cum omni integritate, sicut illa die sub jure nostrae potestatis erat quando a
largitione nostra ipsum beneficium accepisse constat pro emolumento animae nostrae et stabilitate imperii nostri
84

