custodiatur; et cum abbas ipsius monasterii rebus humanis exemptus fuerit, providente ejusdem sedis pontifice,
ac piam paternamque sollicitudinem gerente, eo ordine praeferatur eis abbas, sicut in eodem continetur
privilegio. [1145D] Res quoque, sive quae eidem cellae juste et legaliter pertinent, cum praediis duobus,
Quasellis scilicet et Castaneo Villari; sive quas idem episcopus postea de causa episcopii sui, de ratione scilicet
alterius cellae sancti Maximini ad divinum officium honorificentius peragendum ei superaddidit, in integrum
absque ulla sui diminutione, sicut ab eo constitutum est in usus monachorum cedant. Quod si forte his rebus
propter Dei amorem episcopo ipsius sedis quippiam superaddere libuerit, id cum Dei gratia, suffragante sibi
pontificali auctoritate, libentissime peragat: et si forte hoc ei facere et voluntas et facultas denegaverit, de his
quae collectae sunt, nihil aut cupiditate ductus, aut alicujus persuasione [1146A] succensus quolibet modo
auferat. ; sed potius monachi ipsius cellae his et caeteris rebus a Deum timentibus sibi collatis suffragati, liberius
devotiusque divinae potentiae famulari valeant, et pro nobis, conjuge et prole, et stabilitate imperii a Deo nobis
collati, et per immensum sua gratissima pietate conservandi, necnon et pro rectoribus ecclesiae cujus loco et
rebus utuntur, jugiter divinam implorent misericordiam. Si vero quispiam praelatorum memoratae sedis
praefatam constitutionem contra hanc nostram praeceptionem quodammodo irritam facere ac penitus convellere
voluerit, volumus atque decernimus ut res ad notitiam Senonici metropolitae perferatur, quatenus is, adhibitis
suae dioeceseos suffraganeis episcopis, idem negotium [1146B] diligenti indagine discutiat et corrigat, et ad
statum pristinum, salva memoratae sedis dignitate ac potestate, revocare procuret. Porro si contigerit idem
negotium propter aliquam sui difficultatem ab eo minime posse diffiniri, volumus ut ejus relatu nostris
successorumque nostrorum auribus res innotescat, videlicet ut nostrae auctoritatis sanctione in generali conventu
episcoporum hujus constitutionis convulsor corripiatur et corrigatur, ut eorum salubri judicio memorata
constitutio pristinum status sui recuperare valeat vigorem. Praesul siquidem memoratae ecclesiae summopere
provideat ut monachi ipsius cellae rebus memoratae matris ecclesiae donati, otiumque sanctae quietis per
memoratum privilegium et hanc nostram auctoritatem adepti, in his in [1146C] quibus se Deo devinxerunt,
divina adjuvante gratia, inviolabiliter permaneant: ita videlicet ut nec interius a suo proposito deviare, nec
exterius res sibi deputatae eorum insolentia aut incuria quomodo negligi aut subripi possint; sed ecclesiae, cujus
loco et rebus utuntur, in omnibus fidem et humilem congruamque subjectionem, sicut decet et oportet, servare
meminerint, nec se putent propter nostram auctoritatem a jure et potestate ipsius ecclesiae subtrahere, aut easdem
res qualibet machinatione alienare posse, praesertim cum et locus et res quibus utuntur juris sint ipsius ecclesiae,
et ab ejus merito pendeant potestate. Quae ut pleniorem in Dei nomine obtineant vigorem, ut haec etiam verius
certiusque credantur ac melius conserventur, nominis nostri [1146D] charactere muniri, et annuli nostri
impressione signari jussimus.
Data XIII Kal. Mart. , anno, Christo propitio, 12 imperii domni Ludovici piissimi Augusti, indictione 3.
Actum Aquisgrani palatio regio in Dei nomine feliciter. Amen.

CXXV. PRO ALBOINO ABBATE ANISOLENSI. (Anno 825.) Concedit facultatem eligendi abbatis.
[Apud Mart. , Thesaurus anecd. , t. I, p. 23.]
In nomine Domini Dei et Salvatoris nostri Jesu Christi, Ludovicus, divina ordinante providentia,
imperator Augustus. [1147A]
Omnibus fidelibus sanctae Dei Ecclesiae et nostris, seu etiam Deo dispensante successoribus nostris,
notum sit quia venerabilis Alboinus abbas monasterii S. Carilefi, quod dicitur Anisola, ad nostram accedens
clementiam, suggessit mansuetudini nostrae, ut sicut auctoritas canonica et regularis jubet, monasterio cui ipse
Deo auctore praeest, per nostrum praeceptum confirmare et post ejus obitum, si talis inventus in praedicto
monasterio fuisset, qui secundum regulam sancti Benedicti monachis Deo ibidem militantibus praeesset,
prodesse potuisset, licentiam haberent inter se eligendi abbatem. Cujus deprecationem quia justa et rationabilis
nobis visa est, aurem accommodavimus, et hos nostros imperiales apices fieri jussimus, per quos decernimus
[1147B] atque jubemus ut post praedicti abbatis discessum, si talis ibi de eadem congregatione inventus repertus
fuerit, qui caeteros secundum regulam sancti Benedicti regere possit, licentiam habeant inter se eligendi
abbatem, qualiter ipsam congregationem pro nobis, conjuge nostra, proleque nostra, et stabilitate totius imperii
nostri hilariter Domini misericordiam exorare delectet. Et ut hanc auctoritatem a nobis factam verius credatis et
diligentius conservetis, manu propria nostra subter firmavimus, et annuli nostri impressione signare jussimus.
Signum Ludovici serenissimi imperatoris.
Durandus diaconus ad vicem Fridegisi recognovi.
6

