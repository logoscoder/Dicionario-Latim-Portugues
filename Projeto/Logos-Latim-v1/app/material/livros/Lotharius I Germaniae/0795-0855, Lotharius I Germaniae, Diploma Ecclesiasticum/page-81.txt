CCX. PRO EADEM ECCLESIA. (Anno 836.) [Apud Baluz. , ibid. , pag. 100.] [1273B]
In nomine Domini Dei et Salvatoris nostri Jesu Christi, Ludovicus, divina repropitiante clementia,
imperator Augustus.
Notum igitur esse volumus omnibus fidelibus nostris, praesentibus et futuris, quia Aldricus
Cenomanicae urbis venerabilis episcopus obtulit ad relegendum majestatis nostrae obtutibus quoddam devotionis
atque dispositionis suae scriptum quo statuerat atque religiosa distributione disposuerat qualiter res quae tempore
suae decessionis in episcopio sibi commisso invenirentur, in sua eleemosyna secundum voluntatem modumque a
se ecclesiastice descriptum fideliter largirentur, petens humiliter ut quod a se pia devotione votoque
religiosissimo constabat dispositum, nostra imperiali auctoritate fieret inconvulsum. [1273C] Cujus
venerabilibus supplicationibus annuentes hanc nostrae auctoritatis conscriptionem ei fieri jussimus; per quam
decernimus atque sancimus ut quemadmodum ab eo per memoratum scriptum dispositum atque distributum
constat, ita modis omnibus observetur atque firmissime teneatur, neque cujuslibet cupida improbitas improbaque
cupiditas id ullo astu convellere audeat, aut quippiam in suos usus retorqueat, sed sicut ab eo, ut diximus,
religiosissime statutum liquido cernitur, ita ab his quos ad eamdem distributionem impetrandam elegerit,
incunctanter atque intrepide perficiatur; quatenus et ipse tantae dispositionis fructum in aeterna beatitudine ab
omnium retributore percipiat, et nos ejusdem beatitudinis consortium copiosius consequi [1273D] mereamur. Ut
igitur haec nostra auctoritas inviolabilem obtinere valeat vigorem, de annulo nostro subter eam jussimus sigillari.
Hirminmarus notarius ad vicem Hugonis recognovi et subscripsi.
Data VII Idus Septembris, anno, Christo propitio, 25 imperii domni Ludovici piissimi Augusti,
indictione prima.
Actum Carisiaco palatio regio in Dei nomine feliciter. Amen.

CCXI. PRO EADEM ECCLESIA. (Anno 836.) [Apud Baluz. , ibid.]
In nomine Domini Dei et Salvatoris nostri Jesu [1274A] Christi, Ludovicus, divina repropitiante
clementia, imperator Augustus.
Si sacerdotum servorumque Dei justis et rationabilibus petitionibus aurem accommodamus, eorumque
justas et rationabiles postulationes ad optatum effectum perducimus, non solum regiam et imperatoriam
exercemus consuetudinem, sed etiam eosdem pro excessibus nostris Domini misericordiam exorandos devotiores
promptioresque facimus, atque per hoc immensam Dei misericordiam facilius nobis conciliandam esse
confidimus. Idcirco notum esse volumus cunctis fidelibus sanctae Dei Ecclesiae nostrisque, praesentibus scilicet
et futuris, quia Aldricus venerabilis episcopus obtulit nobis quasdam auctoritates regum Francorum videlicet
decessorum nostrorum [1274B] erga monasterium suum quod extra muros ejusdem urbis in honore sanctae Dei
genitricis Mariae et sancti Petri apostolorum principis aliorumque sanctorum situm atque consecratum est factas,
per quas eum immunem a quibuscunque publicis functionibus statuentes sub sua immunitate et defensione
constituerunt, suppliciter postulans ut pia facta antecessorum nostrorum consueta benignitate et mansuetudine
nostrae celsitudinis roboranda imperiali auctoritate sanciremus. Cujus precibus aurem favoris libentissime
accommodantes, has auctoritatis nostrae litteras circa memoratum monasterium fieri jussimus; per quas
praecipientes volumus atque jubemus ut nullus quislibet majoris aut inferioris ordinis seu quisquam ex judiciaria
potestate in curtes [1274C] et villas seu loca aut agros ejusdem monasterii ad causas judiciario more audiendas et
inferenda exigenda, aut teloneos requirendos, nec freda aut fidejussores tollendos, seu mansiones aut paratas
faciendas, aut homines ipsius monasterii tam ingenuos quam servos distringendos, nec ullas redhibitiones
requirendas seu exigendas, ullo unquam tempore ingredi praesumat aut exigere audeat; sed quidquid exinde
fiscus sperare poterat, totum in luminaria ejusdem ecclesiae atque necessitates congregationis in eo Domino
militantis sublevandas ac fulciendas perpetuo cedat atque proficiat, quatenus memoratam congregationem pro
nobis, conjuge, ac prole nostra, et stabilitate totius imperii nostri [1274D] Domini misericordiam attentius
exorare delectet. Si quis autem judiciariae potestatis tam temerarius exstiterit ut hanc nostram eorumque
praeceptiones violare conetur, noverit se, sicut in praedecessorum nostrorum immunitatibus continetur, DC sol.
esse multandum, ex quibus duas partes rectores memorati monasterii, tertiam vero fiscus noster recipiat. Et ut
haec nostra auctoritas inviolabilem et inconvulsam obtineat firmitatem, manu propria subter eam firmavimus, et
annuli nostri impressione assignari jussimus.
81

