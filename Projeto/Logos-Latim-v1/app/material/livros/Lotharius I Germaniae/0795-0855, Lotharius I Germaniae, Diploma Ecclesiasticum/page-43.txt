Divinis praeceptis et apostolicis monitis incitamur, sed et imperatorii regiminis officio commonemur,
ut [1206C] pro Ecclesiae statu atque sanctae religionis augmento impigro semper vigilemus affectu, ac
pernecessario seu fructuoso studiosoque laboremus effectu; et si quid usquam reprehensioni invenitur obnoxium,
regiae auctoritatis sollicitudine corrigamus: quatenus avia revocantes, superflua amputantes, collapsa quoque
reparemus, atque reparata et ab ecclesiasticis viris apostolorumque Domini successoribus, Spiritu sancto regente,
bene statuta edictis imperialibus confirmemus. Quia dignum profecto est, ut quod sacerdotalis dignitas divino
illuminata Spiritu corpori Christi, quod est Ecclesia, ejusdem Dei ac Domini et Salvatoris nostri redempta
sanguine, adinvenit in salute, vel reformata statuit in religionis augmento, id imperialis majestas inviolabiliter per
[1206D] mansurum in perpetuum potestatis suae studeat roborari praecepto, quoniam quidquid in hujuscemodi
negotiis laboratum, seu pio cultui a nobis fuerit dedicatum, hoc procul dubio nostrae mansuetudinis regno et
populo regendo credimus specialius profuturum. Idcirco notum esse volumus omnibus fidelibus, praesentibus
scilicet et futuris, quia, postquam Deo auspice imperium paternum suscepimus, studii nobis maxime semper fuit,
ut Domini Ecclesia, magnificentia ejus humilitati nostrae divinitus regenda tuendaque commissa, felicibus
polleret successibus, [1207A] eamque quantum nostrae attinet augustae devotioni incessanter ad meliora
provehere, et ab illa quidquid noxium erat eradicare, atque in ea incrementa virtutum plantare. Quapropter
saepissime sacerdotes Domini, quorum id officii esse noveramus, admonere curavimus, ac nostram principalem
auctoritatem adjutricem ad eorum ministerium juxta voluntatem Dei exsequendum prompte exhibuimus, ut
quidquid in ordinibus ecclesiasticis, vel in quacunque persona emendatione dignum invenirent, pastorali
auctoritate, postposita qualibet torporis negligentia vel personarum acceptione, incunctanter corrigerent, et ad
statum rectitudinis perducere decertarent. Verum cum ipsi, nostra sedula exhortatione admoniti, suaque solerti
vigilantia de statu et [1207B] profectu sanctae Ecclesiae, et sacris ordinibus, et his quae emendatione digna
videbantur, conventu apud Parisios jussione nostra habito strenua et devota perspicacitate tractarent, inter caetera
visum est illis, ut monasterium praeclarissimi et eximii Christi martyris beati Dionysii sociorumque ejus, quod
constat tantorum martyrum nomine Deo dedicatum, et a regibus Francorum progenitoribusque gloriae nostrae
amplissimis rebus ditatum, quo in eo monasticus ordo religiose Deo deserviret, magna emendatione et
correctione opus haberet, quoniam ab eo idem ordo ad multorum discrimen, nulla necessitate praepediente,
nullius rei inopia obsistente, penitus erat avulsus. Quam causam, tam per se quamque et per venerabilem
prudentemque virum Hilduinum, [1207C] memorati monasterii religiosum abbatem, nostrae serenitatis auribus
intimaverunt, uti nostra piissima imperiali potestate per eorum auctoritatem corrigeretur. Unde dignitas imperii
nostri tantorum virorum saluberrimam admonitionem, et ejusdem venerabilis abbatis Hilduini preces humillimas
more tranquillitatis nostrae solito gratanter benigneque suscipiens, atque in omnibus emendabile judicans, ne
tanti ordinis collapsio salutis nostrae quoquo modo fieret damnatio, ad eosdem praesules Ecclesiarum idem
censuimus referri negotium, ut nostri principatus auctoritate eorumque judicio, quibus tanta est collata potestas a
Domino, idem ordo in eodem loco absque retractatione restitueretur. Venientes ergo Aldricus metropolita
Senonicus cum suffraganeis [1207D] suis, nec non et Ebo metropolita Durocortorum cum suffraganeis suis ad
memoratum monasterium, habito conventu, primum quod idem monasterium ordini monastico constructum,
dedicatum, et rebus ditatum fuerit, et in eo ipse ordo usque ad tempus quo sceptra imperialia, superna largiente
gratia, clementia nostra suscepit, et supra memorati Hilduini abbatis praelationem ibidem utcunque viguerit,
manifestis indiciis, regumque antiquis et modernis praeceptis, et episcoporum privilegiis, ac fidelium
donationibus, palam cunctis est factum. Deinde diligentem inquisitionem fecerunt super his qui in eodem loco
regularem promissionem fecerunt. Ex quibus quidam, qui eamdem professionem fecerant, [1208A] desertores
ejusdem propositi effecti, rebus humanis jam erant exempti: quorum perditio non sine magno animi ferri potest
moerore. Quidam etiam non eamdem professionem se fecisse mentiti sunt: sed testibus patenter convicti, pro sua
contumacia canonicae poenitentiae sunt subacti. Quidam vero, imo maxima pars, qui hactenus in apostasiam
prolapsi fuerant, coram venientes, soloque se prostrantes, confessi sunt eamdem professionem in eodem loco
regulariter se promisisse, suique misereri, et a Domino veniam pro tanto admisso dari humiliter flagitavere; qua
confessione facta, cucullis sui propositi coram coetu episcoporum et caeterorum sacerdotum, cunctique sequentis
ordinis cleri, nobiliumque virorum non modica circum assistente turba, se induerunt, [1208B] atque in commune,
ne aliquando sicuti sibi aliisque jam in eodem loco contigerat, ab sanctae professionis proposito diabolico
propulsarentur instinctu, regularem promissionem iteraverunt. Pars denique quaedam eorum, illi scilicet qui
divinae inspirationis munere acti, et amore devincti in sanctae religionis proposito et habitu, apprime absque ulla
refragatione aut interpolatione elegerunt viriliter permanere, et in cella ejusdem majoris monasterii, postquam
caeteri monasticam vitam et habitum deseruerunt, usque ad hanc nostrae demandationis synodum habitam
degere, ante jam memoratos venerabiles patres venerunt, locumque pristinum, in quo promissionem fecerant, et
regulariter, licet minus perfecte, vixerant, sibi et se petierunt loco restitui, [1208C] quorum semotio ob id
acciderat, quoniam, ut praediximus, mox ut divina dignatio nos paterna sede suscepta imperialibus sceptris inniti
voluit, piae intentionis nostrae sollicitudo exsequi procuravit, ut religio, decor et omnis honestas a domno et
genitore nostro divae memoriae Carolo coepta et instituta, liquido et veraciter, remota omni simulatione, in
propriis quibusque maneret et vigeret ordinibus. Unde ad monasticae institutionis normam corrigendam, duos
religiosos et venerabilis vitae viros, Benedictum et Arnulfum abbates, constituimus, qui per nostrum a Deo
43

