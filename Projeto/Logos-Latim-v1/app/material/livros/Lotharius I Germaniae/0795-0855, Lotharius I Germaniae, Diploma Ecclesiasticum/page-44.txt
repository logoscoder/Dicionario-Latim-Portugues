gubernandum et conservandum imperium seduli huic negotio studiose insisterent. Iidem vero boni et devoti, sed
simplicissimi patres, supra memoratorum fratrum calliditate et duritia [1208D] suaque simplicitate abducti, non
studio, sed minus subtili et necessaria investigatione et providentia, fallentes eos qui in soliditate suae professae
salvationis perduraverunt, a monasterio removerunt, atque in memorata cella collocaverunt; et illos qui propriae
voluntatis libitus non virtute sed versutia quaesierunt, ac collo de sub jugo regulae excusso loro distigatioris vitae
soluti, ampliori itinere coelestem patriam petere sunt conati, in domiciliis reverendi habitus et vitae monasticae
reliquerunt. Sed laudabilius hi patres Ecclesiae auctoritate sua dignae petitioni fratrum, quos in suae religionis
virtute diximus permansisse, quia sic nostri assensus jussio fuerat, annuentes, rationabiliter et canonice
satisfecerunt, [1209A] et ob suggestionis notitiam, ut nostrae panderetur celsitudini, qualiter vel quo ordine tam
devotissimum factum ab eisdem religiosissimis viris sit celebratum, duas super hoc jure, pari tenore,
conscriptiones fecerunt, easque manibus firmaverunt propriis, ut altera earum in archivo ipsius monasterii ob
memoriam et stabilitatem inibi hujus ordinis per futura tempora servaretur, alteram nostrae magnitudini
direxerunt, ut illam palatinis scriniis juberemus recondere ob monumentum et istius rite facti perpetuam
firmitatem. Sed cum idem ordo, Deo annuente, quantum divinitus videri dabatur, in eodem loco feliciter
incederet, antiquus salutis humanae inimicus quosdam ex ipsis fratribus sua organa efficiens, adeo insidiarum
suarum furiis exagitavit, ut, [1209B] conspiratione et conjuratione facta, et propositum monasticum abnegarent,
et sine licentia sui abbatis propriique episcopi ac metropolitani, eorum legati dignitatis nostrae dominationem
adirent, et molestiam super hac ratione contra canonicam et propositi sui institutionem serenitatis nostrae auribus
inferre praesumerent, offerentes nobis tomum in accusationem et blasphemiam episcoporum, qui se de apostasia,
in qua versabantur, paterna sollicitudine nostra auctoritate correxerant, et ad propositum quod abdicaverant,
redire suaserant; addentes etiam in eadem schedula alia quae digna non sunt imperialibus nostris scriptis
interseri. Porro nostra solertia, auditis eorum querimoniis, supramemorato venerabili viro Hilduino nostra jussit
clementia, ut [1209C] eosdem episcopos contra quos querebantur, nec non et alios ab accusatione immunes,
jussione nostra ad ipsum venire mandaret monasterium. Et quia ad notitiam nostram ipsi fratres suos misere
clamores, unde nil ambiguum et sine justae diffinitionis decreto fas est abscedere, complurium episcoporum
diligenti examine rem reventilari et canonice diffiniri, et consopiri praecepimus: non quasi de praefata
memoratorum patrum sententia, quae excellentiae nostrae bene manebat per omnia cognita, vel in aliquo
dubitantes, sed ut major Christo Domino Deo nostro de percalcato hoste, qui jam dictos excitaverat fratres,
triumphus fieret, et in eodem loco firmiori, quia iterata, stipulatione idem ordo confirmaretur. Et quoniam super
pastores Ecclesiae dignitati [1209D] nostrae imperiali quaecunque ingerebatur accusatio, non sine certo et
rationabili obliteraretur judicio, qui ad condictum tempus et diem ad suprascriptum venere monasterium, et ipsis
accusatoribus cum scripto quod clementiae nostrae tulerant coram exhibitis, cuncta quae in eorum accusatione
dixerant vel scripserant, falsa esse veris assertionibus idoneisque prolatis testibus probaverunt, sicut ex ordine
inscripto manifestatur: quod ex hac causa a secunda constitutionis nostrae synodo archivo nostri palatii cum
chartulis, quae nomina testium continent qui utrisque conventibus interfuerunt, directis, ob gestorum memoriam
conservatur: unde aliud etiam ab ipsius monasterii scriniis retinetur. [1210A] Ipsi de caetero fratres, respectu
divino processu temporis corda illorum tangente, propositi sui strenui et praeteritarum negligentiarum
poenitentiae devoti exsecutores effecti, consensu salubri et prudenti tres chartulas conscripserunt, ut una earum
ad caput gloriosissimorum Christi martyrum fieret, altera regiae dominationis nostrae custodia servari
demandaretur, tertiam vero ipsius monasterii abbas haberet: in quibus se a beato patre Benedicto, docente sancto
Spiritu, descriptam regulam sunt servare velle professi, ut unusquisque eorum nomen proprium cum gradu et
monachi appellatione eisdem chartis subter firmavit: quarum unam benignitatis nostrae praesentiae exhibuerunt,
humiliter postulantes, sicut et saepe memorati venerabiles patres a [1210B] quibus synodales diffinitiones
celebratae sunt, auctoritatem nostram sedulo petierunt, quatenus hoc quod tam subtili et diligenti investigatione
inventum, et justa ratione diffinitum, seu salubri restitutione reparatum, atque canonica auctoritate statutum esse
dignoscitur, amplitudinis nostrae privilegio scriptis imperialibus confirmaremus, ut quod canonica docet
auctoritas, et vota regum cunctorumque fidelium, qui ipsum locum propter monasticum ordinem ibi servandum
rebus suis ditaverunt, demonstrant, cum nequaquam ab eo sine periculo et regis et regni possit avelli, nostra
imperialis potestas confirmatione provideat, ne ex eodem loco modernis futurisque temporibus idem ordo
destituatur, sed potius, Christo Domino largiente, ad cumulum mercedis nostrae, [1210C] conjugis quoque et
prolis, eorumque salutem quorum post tantum lapsum reparatio facta est, nec non et eorum per quos, Deo
annuente, nostra auctoritate eadem reparatio celebrata est, simul et illorum informationem qui post ad
monasticum ordinem Domino inspirante ad eumdem confluxerint locum, remota omni simulatione semper in
eodem monasterio regularis ordo permaneat, floreat et felicibus successibus Deo opem ferente polleat. Et ut haec
auctoritas, quam ob Dei amorem et animae nostrae conjugis et prolis, ut praediximus, salutem atque imperii
nostri statum constituimus, firmiorem obtineat vigorem, et deinceps inconvulsa valeat perdurare, duas inde pari
tenore conscriptas firmationes fieri jussimus, ut una imperialis aulae reconditorio [1210D] palatinis salvetur
excubiis, altera ab ipsius monasterii custodibus in perpetuum diligenti cura debeat provideri, easque manus
nostrae subscriptione subter firmavimus, et de annulo nostro sigillare jussimus.
44

