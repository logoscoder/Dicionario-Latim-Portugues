CLXXIV. PRO EADEM ABBATIA S. VINCENTII. (Anno 832.) [Apud Baluz. , ibid.]
In nomine Domini Dei et Salvatoris nostri Jesu Christi, Ludovicus, divina ordinante providentia,
imperator Augustus.
Si supplicationibus sacerdotum, quando pro suis vel ecclesiarum sibi commissarum necessitatibus
aliquid nobis intimare voluerint, aurem benigniter atque libenter accommodamus, eorumque justas et [1218B]
rationabiles petitiones ad optatum effectum pervenire facimus, non solum regiam atque imperialem
consuetudinem in hoc exercemus, sed etiam eosdem sacerdotes ad Domini misericordiam pro nobis exorandam
promptiores atque devotiores facimus. Idcirco notum fieri volumus omnium fidelium nostrorum, tam
praesentium quam futurorum, industriae qualiter cum nos de Aquitania reverteremur et in urbem Cenomanis
pervenissemus, Aldricus ejusdem urbis venerabilis episcopus accedens ad aures nostras retulit nobis de quadam
villa quae Brogilus vocatur et Novavilla nominatur, quae ante hos complures annos de jure ejusdem ecclesiae
cum appendiciis et omnibus ad se pertinentibus subtracta atque ad publicum nostrum redacta, moderno tempore
[1218C] ab Heremberto vassallo nostro in beneficium data possideretur, et sic praecedenti tempore de manibus
rectorum praedictae urbis eamdem villam cum appendiciis et omnibus ad se pertinentibus elapsam esse. Sed cum
nos ad rei veritatem diligentius vestigandam fideles nostros Simonem presbyterum et venerabilem abbatem et
Hildemannum vassallum nostrum mitteremus, renuntiaverunt nobis per omnia ita verum esse. Cumque eorum
relatione memoratum beneficium Heremberti non ad publicum nostrum sed ad jus praedictae ecclesiae
Cenomanis juste pertinere cognovissemus, complacuit clementiae nostrae praefatum beneficium Heremberti, id
est, forestem illam quae Gauciacinsis dicitur, cum duabus forestulis quae Dovera et Tulpiacus vocantur, cum
[1218D] aedificiis in eadem constructis, quae Brolius nominatur, necnon et Novamvillam cum omnibus ad se
pertinentibus, id est, Salvariam, Colonicam, Cauqueriolas curtem Herilavan. Fetrarias, villarem Saviniacum,
Buxarias, in Monticellis capellam unam cum omnibus ad se pertinentibus, et in Caliniaco dimidium mansum, et
in Vincariis mansum unum, et in Cipido atque Belino eos quos jumentarios dicunt, cum redditione census quem
singulis annis solvere noscuntur, id est, mel et ceram, et in Cabanido eos quos porcarios vocant, et eos qui in illa
ruba quae est contra orientem manere noscuntur, necnon et illos qui super fluvium qui dicitur Sartha consistere
noscuntur, similiter et medietatem telonei [1219A] quod de illo porto annis singulis persolvitur, et
quemadmodum saepedictus Herembertus memoratum beneficium cum omni integritate, sicut illa die sub jure
nostrae dominationis erat quando a largitione nostra ipsum beneficium accepisse constat, pro emolumento
animae nostrae memorato venerabili Aldrico episcopo ad partem praescriptae suae ecclesiae reddere, ut in
perpetuum in utilitates et usus ejusdem ecclesiae Deoque in ea deservientium pertineat. Idcirco suggerente atque
rogante praedicto venerabili episcopo hanc nostrae confirmationis atque redditionis praeceptionem ei vel ad
partem jam dictae urbis fieri jussimus, per quam decernimus atque jubemus ut nullus fidelium nostrorum de
praedicta villa vel de his omnibus quae ad praefata loca [1219B] pertinere noscuntur memorato venerabili
Aldrico episcopo sive successoribus ejus ullo unquam tempore inquietudinem facere aut quamlibet calumniam
ingerere praesumat; sed liceat ei et successoribus ejus quieto ordine memorata loca cum omnibus ad se
pertinentibus jure ecclesiastico tenere et possidere, et quidquid pro opportunitate et commoditate praefatae
ecclesiae exinde facere decreverint, liberam in omnibus habeant potestatem faciendi. Ut autem haec nostra
auctoritas perpetuam obtineat firmitatem, de annulo nostro jussimus sigillari.
Hirminmarus notarius ad vicem Theotonis recognovi et subscripsi.
Data VI Idus Januar. , anno, Christo propitio, 17 imperii domini Ludovici piisimi Augusti, indictione
[1219C] 10. Actum Bes villa in Dei nomine feliciter. Amen.

CLXXV. PRO EADEM ABBATIA S. VINCENTII. (Anno 833.) [Apud Baluzium, ibid.]
In nomine Domini Dei et Salvatoris nostri Jesu Christi, Ludovicus, divina ordinante providentia,
imperator Augustus.
Si his qui Deo debitum exhibent famulatum quiddam honoris conferimus, et ad suum ministerium
liberius exsequendum opem ferimus, hoc nobis procul dubio ad statum terreni regni corroborandum et ad
aeternae vitae beatitudinem capessendam profuturum esse confidimus. Notum igitur esse volumus omnibus
fidelibus nostris, praesentibus scilicet et futuris, [1219D] quia nos de Aquitania revertentes, cum in urbem
49

