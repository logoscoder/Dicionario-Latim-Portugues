ac reditibus regio fisco debitis. Incertum est num is inter allodia sua numeraret, an potius ad jus sui muneris
spectare silvam illam Goradus comes contenderet. Prodit autem charta ista, insigne monasterium sancti Zenonis
in Commendam, ut nunc aiunt, fuisse concessum Rataldo episcopo Veronensi, [1237D] pro more illorum
temporum, a Lothario I Augusto; et cum satis aperte hinc deduci possit, ipsum Rataldum tunc in vivis fuisse,
proinde emendanda videtur chronologia episcoporum Veronensium apud Ughellium tomo V Italiae Sacrae. Ille
enim statuere videtur Rataldi mortem, quem Rotaldum is appellat, circiter annum 820, cui successisse ait
Audonem episcopum. Tum refert postremas tabulas ejusdem Audonis anno 830; scriptas, imperante Ludovico
Pio; atque ad annum 840 alterum Rotaldum in catalogum Veronensium antistitum infert. Verum ex diplomate
nunc producto constare potest Radaldum episcopum adhuc floruisse anno 833. Neque ullus Rataldus secundus
excogitandus erat, cum unus ante Audonem Veronensem Ecclesiam rexerit, uti Panvinius egregie
animadverterat. Fallitur autem Ughellius, testamentum Audonis referens ad tempora Ludovici Pii, cum scriptum
fuerit imperante Domino nostro Ludovico magno imperatore, anno 11 sub die 15 Augusti, indictione 8, atque
adeo illud spectet ad tempora Ludovici II imperatoris, scilicet ad annum 860, ut propterea videas, post Rataldum
praefuisse Veronensi Ecclesiae Aginum, qui Anastasio Bibliothecario teste anno 844, Romae interfuit, cum in
regem Italiae inunctus est idem Ludovicus II, Lotharii I filius, postea imperator. Post Aginum vero statuendus est
Audo episcopus. Et cum in diplomate per eumdem Ughellium evulgato, ubi Audo quondam Veronensis
episcopus nominatur, revera legatur Ludovicus mundi imperator Augustus, diploma illud suppositionis arguere
unicuique fas est: sed fortassis aliter se [1238D] charta habeat, et germanum sit illud monumentum, quod
emiserit Ludovicus II Augustus post Audonis mortem. Ad rem nostram regrediamur. Sylva Ostilia amplissimus
ager fuit, neque integra ad monasterium Veronense Sancti Zenonis pertinebat, cum Nonantulanum Mutinense
monasterium ibi quoque suam portionem possideret. Testes habeo alias tabulas, quas e Ferrariensibus
pergamenis hausit singularis amicus meus, alibi laudatus, Joseph Antenor Scalabrinius Rector ecclesiae
Ferrariensis Sanctae Mariae de Bucca. Ex iis intelligimus, ob istam quoque portionem ab Hucpoldo comite
Veronensi molestiam illatam fuisse monachis Nonantulanis anno 820. Verum Rataldus idem Veronensis
episcopus, auctoritate a Ludovico Pio Augusto accepta, uti ejusdem missus, comitem ad placitum adduxit,
eumque silere jussit. Egregium est monumentum, cum praesenti adnexum fortasse seriem aliquot comitum
Veronensium nobis exhibeat, ac praeterea Andream Vicentinum Episcopum, ab Ughellio in Italia Sacra
praetermissum, vitae nominis restituat. (Vide diploma 114, supra.) pars praefati Goradi silvam quae [1239A]
dicitur Hostilia, et pascua, pertinentia ex jure Sancti Zenonis suo jure occupasset illicite et contra legem. Quam
rem dum prefati missi nostri per se minime diffinire potuissent, in nostram hoc pleniter deliberanda jussimus
venire praesentiam. Qua de re dum diligenti adhibita investigatione rei veritatem perquireremus . . . . . . .
praedictus abbas obtutibus nostris praecepta antiquorum regum, nec non et bonae memoriae avi nostri domni
Caroli praestantissimi imperatoris, verum etiam et avunculi nostri Pippini quondam gloriosi regis, domnique et
genitoris nostri Ludovici serenissimi Augusti. Quae dum relegi fecissemus, comperimus juste et rationabiliter
parti monasterii sancti Zenonis in omnibus pascuarum et capuli seu decimae, et omnem exactionem [1239B]
pertinere absque qualibet in parte aliquid redhibitionis debitum salvo suo jure in integrum territorio, ubi Hostilia
nuncupatur, cujus fines sunt a Pado usque in Caput Turnioni, et a Fossa Lubia usque ad Fossam Regiam et
Pollicinem juxta Castrum Reveri. Ideoque ad praefatum sanctum ac venerabilem hos nostrae auctoritatis apices
fieri jussimus, per quos absque qualibet inquietudine ab hinc in futurum nostra auctoritate teneat, justeque
fruendo possideat. Insuper retulit nobis Rataldus episcopus, cui praefatum monasterium nostra auctoritate ad
regendum commissum erat, eo quod Goradus comes aliquas ei inferat contra causationes de quibusdam rebus et
mancipiis, quae olim praedecessor praefati Goradi Vulvinus nomine cum episcopo Brixianae [1239C] Ecclesiae
Chuniberto nomine commutaverat, et e contra sibi placitam acceperat commutationem. Quae dum utilia post
aliquot dies idem Rataldus venerabilis episcopus praefatae sancti Zenonis Ecclesiae esse cognovisset, datis in
recompensatione parti predictae Brexanae Ecclesiae congruentibus rebus et mancipiis a Petro quondam ejusdem
Ecclesiae episcopo commutationis ordine parti praenominatae sancti Zenonis Ecclesiae conquisivit ad
habendum. Sed quia regiae potestatis missus inter has defuerat commutationes, pro hujusmodi occasionibus
adimendis, ne ideo ab eadem Ecclesia auferantur, quoniam legaliter absque regio misso non poterant commutari,
hanc nostram auctoritatem super praefatas commutationes addere libuit, per quas jubemus, et mansurum
sancimus, [1239D] ut nullus fidelium sanctae Dei Ecclesiae, nostrorumque ab hinc in antea inde aliquam parti
saepe dicti Sancti Zenonis inferre praesumat contrarietatem sed liceat ei, ut justo tramite acquisivit, quiete
rectoribus ipsius Ecclesiae ordinare atque disponere quidquid utilitas praedictae dictaverit Ecclesiae. Si vero,
quod futurum non credimus, aliquis dux, comes, aut cujuslibet administrationis, aut privata persona contra omnia
suprascripta moliri aliquid praesumpserit, seu infrangere vel corrumpere ex parte, aut ex toto tentaverit, sciat se
compositurum mille mancosos auri obryzi, medietatem camerae nostrae, et medietatem jam dicto monasterio,
etc. [1240A]
Dructemirus subdiaconus atque notarius ad vicem Hermenfredi scripsi.

60

