et rationabiliter atque legaliter quaerat. Sed si antequam fecerit illud, jam dictae sedis ecclesiae episcopum et
suos ministros et advocatos in mallo et cujusdam conditionis publico placito accusare aut pulsare praesumpserit,
quia nostram jussionem atque nostrum praeceptum et indictum contempsit sive praevaricavit, bannum nostrum
ex hoc nobis componat, et praedictae ecclesiae episcopo vel suis ministris solidos centum argenti componat, et
suam justitiam postmodum absque lege aut aliqua compositione recipiat. Praedictas enim causas memoratae
ecclesiae pontificibusque atque servis Dei inibi Domino [1260B] famulantibus pro Dei amore et reverentia
sanctorum concessimus, concessumque futuris temporibus esse volumus. Iterum iterumque jubentes praecipimus
ut nullus ex fidelibus nostris, aut judex publicus, vel etiam quaelibet immissa vel subrogata persona, aliquam
inquietudinem aut injustam contrarietatem de praedictis monasteriolis sive cellulis et rebus et mancipiis ac
censibus, nec non et de his quae sive a nobis sive a successoribus nostris vel a reliquis Deum timentibus eidem
ecclesiae divina pietas deinceps augeri voluerit, nostris futurisque temporibus memoratae ecclesiae facere
praesumat; sed sub hoc nostrae confirmationis et tuitionis praecepto in jure ejusdem episcopii omni tempore in
nostra eleemosyna quiete ac pacifice et juste possideri, et [1260C] legaliter tueri valeant, ita videlicet ut quidquid
rectores vel ministri ipsius ecclesiae pro opportunitate et utilitate de praefatis rebus facere voluerint, libero in
omnibus perfruantur arbitrio faciendi, quatenus pontifices ipsius sedis cum grege sibi commisso pro incolumitate
nostra, conjugis ac prolis, et stabilitate imperii a Deo nobis collati sua gratissima miseratione per immensum
conservandi jugiter Domini implorent misericordiam. Et ut haec auctoritas per curricula annorum inviolabilem
atque inconvulsam obtineat firmitatem, manu propria subter eam firmavimus, et annuli nostri impressione
sigillari jussimus.
Signum Ludovici piissimi imperatoris.
Maginarius notarius ad vicem Hugonis recognovi et subscripsi. [1260D]
Data Kal. Mart. , anno, Christo propitio, 23 imperii domini Ludovici piissimi Augusti, indict. 3. Actum
Pictavis civitate publica in Dei nomine feliciter. Amen.

CC. PRO MONASTERIO ANTISSIODORENSI. (Anno 835.) [Apud Mabill. Act. ord. S. Bened. ,
saec. IV, parte II, pag. 576.]
In nomine Domini Dei et Salvatoris nostri Jesu Christi, Ludovicus, divina repropitiante clementia,
imperator Augustus.
Si petitionibus servorum Dei justis et rationabilibus, quas majestatis nostrae auribus insinuaverint,
divini cultus amore favemus, illius misericordiam [1261A] nobis propensius conciliandam omnino confidimus.
Quapropter notum esse volumus cunctis fidelibus sanctae Dei Ecclesiae et nostris, praesentibus scilicet et futuris,
quia Christianus venerabilis abbas monasterii sancti Germani confessoris Christi, quod est situm in suburbio
Antissiodorensium, adiens serenitatem culminis nostri suggessit mansuetudini nostrae, antecessorem suum
abbatem, Deus dedit vocabulo, nostram jamdudum petivisse clementiam, ut nostrae auctoritatis praecepto
licentiam sibi monachisque in eodem monasterio sub suo regimine degentibus daremus, abbatibus more
humanae fragilitatis decedentibus ex semetipsis secundum sancti Benedicti regulam eligendi abbatem. Nosque
ejus rationabilibus precibus annuentes, non solum eamdem licentiam [1261B] ob divinum amorem tribuisse, sed
nostro imperiali praecepto eam denuo confirmasse. Sed quoniam quibusdam emergentibus adversae partis
turbinibus idem nostrae confirmationis scriptum nobis fideliter obediendo excidisse seque amisisse professus est,
humillimis precibus nostrae supplicavit clementiae, ut memoratam auctoritatem nostri favoris benignitatisque
abundantia rescriptam recipere mereretur. Cujus supplicationes dignas ac rationabiles judicantes, aurem illi
accommodare libuit: et idcirco hos nostrae auctoritatis apices circa memoratum Christianum abbatem ac
monachos in saepedicto monasterio S. Germani confessoris Domini per tempora labentia sub regulari habitu
degentibus fieri darique decrevimus: per quos praecipimus atque jubemus [1261C] ut quandocunque quispiam
abbatum ejusdem monasterii divina vocatione rebus humanis excesserit, licentiam habeant ex semetipsis, si talis
inter eos inveniri poterit, qui eis secundum regularem ordinem praeesse valeat et prodesse, abbatem eligere:
quatenus regularis ordinis normam ejus sanctissima administratione integerrime conservantes, imo adimplere
studentes, pro nobis, conjuge proleque nostra, ac stabilitate et pace totius imperii a Deo nobis commissi attentius
eos quietiusque Domini misericordiam indefessis precibus exorare delectet. Et ut haec nostrae praeceptionis
auctoritas nostris et successorum nostrorum temporibus inviolabilem et inconvulsam obtineat firmitatem, manu
propria nostra subter eam firmavimus, et annulli nostri impressione assignari [1261D] jussimus

73

