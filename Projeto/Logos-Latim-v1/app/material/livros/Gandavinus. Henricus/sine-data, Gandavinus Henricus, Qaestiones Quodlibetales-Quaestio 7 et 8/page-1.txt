Magistri Henrici Gandavini
Quaestiones Quodlibetales
Quaestio 7 - 8.
Utrum creatura potuit esse ab aeterno Utrum repugnet creaturae fuisse ab aeterno
Visis igitur quaestionibus propositis circa primum principium, sequuntur duae quaestiones
circa exitum rerum ab ipso. Quae licet erant duae in modo quaerendi, una tamen sunt
secundum rem. Unde expedit eas simul determinare. Prima erat utrum creatura potuit esse ab
aeterno. Secunda utrum repugnat creaturae fuisse ab aeterno.
Et arguebatur primo quod creatura non potuit esse ab aeterno, quia in ratione creaturae
includitur ratio termini. Non enim est creatura nisi habeat esse determinatum, et quod tale est,
nullo modo potest aequari illi quod omnino privat rationem termini, cuiusmodi est aeternitas.
Aequaretur autem ei, si esset ab aeterno. Ergo, etc.
Quod omnino repugnat ei fuisse ab aeterno, arguebatur sic. Coaeterna non possunt esse
separabilia, secundum quod Augustinus dicit in Sermone contra Arianos. Per hoc probat
personarum divinarum consubstantialitatem. Si ergo creatura esset coaeterna Deo, non posset
in esse suo separari a Deo. Hoc autem omnino repugnat naturae suae, quia in eo quod creatura
est, possibilis est ad non esse. Ergo, etc.
Item. Sicut se habet substantia causans ad substantiam causatam, ita mensura huius se
habet ad mensuram illius. Sed substantiae creaturae repugnat quod sit eiusdem aut aequalis
substantiae cum Deo. Ergo et mensurae creaturae repugnat quod sit eiusdem vel aequalis
mensurae Dei. Hoc tamen esset possibile si non repugnaret ipsam esse ab aeterno. Ergo, etc.
Contra. Deus potest facere id, in cuius factione nulla includitur contradictio. In factione
creaturae ab aeterno, ut videtur, nulla includitur contradictio. Ergo, etc.
Item. Deus fecit creaturam. Aut ergo in aeternitate, aut extra eam. Non extra eam, quia
extra aeternitatem nulla potest esse duratio. Ergo Deus fecit creaturam in aeternitate. Sed facto
in aeternitate non repugnat esse ab aeterno. Ergo creaturae non repugnat esse ab aeterno.
<Solutio>
In hac quaestione erat opinio philosophorum, quod potuit esse ab aeterno, et quod non
repugnat eius naturae. Et cum hoc erat de opinione ipsorum, quod licet ex se non haberet esse
effective, quod tamen, quantum est ex parte sui creatoris, ipsa non posset non esse, ita quod
ipsa non potuit incepere esse, nec umquam poterit desinere esse. Sic enim dicit Avicenna in
VI Metaphysicae suae: "quod aliquid (inquit) sit causa existendi causatum, cum prius non
fuit, hoc convenit quia non est causa eius per suam essentiam, sed per aliquam determinatam
comparationem, quam habet ad illud, cuius comparationis causa est motus. Cum igitur (ut
dicit) aliqua ex rebus per suam essentiam fuerit causa esse alterius rei, profecto semper erit
causa quamdiu habuerit esse, eo quod absolute prohibet rem non esse. Et haec est intentio
quae apud sapientes vocatur creatio". Et sic posuerunt philosophi illi, quod Deum esse
causam creaturae non sit voluntatis dispositione, sed necessitate naturae, secundum quod dicit
Ambrosius in I Hexaemeron: "Gentiles plerique coaeternum mundum volunt esse Deo, quasi
umbraculum divinae virtutis. Et quamvis causam eius Deum esse fateantur, causam tamen
non ex voluntate et dispositione sua, sed ita ut causa umbrae corpus est", et fulgori lumen.
Unde si lumen esset aeternum, et fulgor, secundum quod dicit Augustinus in alio exemplo,
Super Joannem, sermone XXXVI: "Ponamus - inquit - virgultum natum super aquam. Nonne
cum imagine sua nascitur? Mox ut incipit existere, incipit illo simul imago sua existere. Non
1

