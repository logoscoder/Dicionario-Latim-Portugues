0529-0529- Concilium Uasense - Documenta
Concilia Galliae 511-695 - Concilium Uasense a. 529
Cum secundum statuta canonum in vasensi uico sanctorum pontificum fuisset concilium congregatum, iuxta
consuetudinem antiquorum patrum regulas relegentes propitiante domino nullum de praesentibus domini
sacerdotibus aliquid contra decreta spiritalia aut praeterisse aut praesumpsisse cognouimus.
De qua re uberes deo gratias egimus, quia seruis suis secundum pietatis suae consuetudinem praestare dignatus
est, ut pro solo perfectae caritatis affectu et tantum pro desiderio se uidendi ad synodum conuenirent.
Et quamuis omnia, quae a sanctis sacerdotibus uel clericis obseruari debeant, et antiqui et nouelli canones
contenere probentur, tamen, ne congregatio sancta sine aliqua definitione discederet, uel parum alequid, quod ad
aedificationem ecclesiarum pertenere possit, inspirante domino decreuerunt.
Hoc placuit, ut omnes presbyteri, qui sunt in parrociis constituti, secundum consuetudinem, quam per totam
italiam satis salubriter teneri cognouemus, iuniores lectores, quantoscumque sine uxoribus habuerrent, se cum in
domo, ubi ipsi habitare uidentur, recipiant et eos quomodo boni patres spiritaliter nutrientes psalmis parare,
diuinis lectionibus insistere et in lege domini erudire contendant, ut et sibi dignos successores prouideant et a
domino proemia aeterna recipiant.
Cum uero ad aetatem perfectam peruenerint, si alequis eorum pro carnis fragilitate uxorem habere uoluerit,
potestas ei ducendi coniugium non negetur.
Hoc etiam pro aedificatione omnium ecclesiarum et pro utelitate totius populi nobis placuit, ut non solum in
ciuitatibus, sed etiam in omnibus parrociis uerbum faciendi daremus presbyteris potestatem, ita ut, si presbyter
aliqua infirmitate prohibente per se ipsum non potuerit praedicare, sanctorum patrum homiliae a diaconibus
recitentur; si enim digni sunt diaconi, quod christus in euangelio locutus est, legere, quare indigni iudicentur
sanctorum patrum expositiones publice recitare?
et quia tam in sede apostolica, quam etiam per totas orientales adque italiae prouincias dulces et nimium salubres
consuetudo est intromissa, ut quirieleison frequentius cum grandi affectu et conpunctione dicatur, placuit etiam
nobis, ut in omnibus ecclesiis nostris ista tam sancta consuetudo et ad matutinos et ad missas et ad uesperam deo
propitio intromittatur.
Et in omnibus missis seu in matutinis seu in quadragensimalibus seu in illis, quae pro defunctorum
commemorationibus fiunt, semper: "sanctus, sanctus, sanctus" eo ordine, quomodo ad missas publicas dicitur,
dici debeat, quia tam sancta, tam dulces et desiderabilis uox, etiam si die noctu que possit dici, fastidium non
poterit generare.
Et hoc nobis iustum uisum est, ut nomen domni papae, quicumque sede apostolicae praefuerit, in nostris
ecclesiis recitetur.
Et quia non solum in sede apostolica, sed etiam per totam orientem et totam africam uel italiam propter
hereticorum astutiam, qui dei filium non semper cum patre fuisse, sed in tempore coepisse blasphemant, in
omnibus clausulis post gloriam: "sicut erat in principio" dicatur, etiam et nos in uniuersis ecclesiis nostris hoc ita
dicendum esse decreuemus.
Caesarius in Christi nomine episcopus cartolam hanc definitiones nostrae relegi et subscripsi.
Notaui sub die non- Nouembres, Decio iuniore uiro clarissimo consule.

1

