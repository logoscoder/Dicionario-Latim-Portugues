0442-0442- Concilium Uasense - Documenta
Concilia Galliae 314-506 - Concilium Uasense a. 442
Placuit ergo tractatu habito episcopos de gallicanis prouinciis uenientes intra gallias non discutiendos, sed solum
sufficere si nullus communionem alicuius interdixerit; quia inter circumhabitantes ac sibi pene inuicem notos,
non tam testimonio indiget probus quam denotatione et denuntiationibus deprauatus.
Pro his qui paenitentia accepta in bonae uitae cursu satisfactoria compunctione uiuentes, sine communione
inopinato nonnunquam transitu in agris aut itineribus praeueniuntur, oblationem recipiendam et horum funera ac
deinceps memoriam ecclesiastico affectu prosequendam; quia nefas est eorum commemorationes excludi a
salutaribus sacris qui ad eadem sacra fideli affectu contendentes, dum se diutius reos statuunt et indignos
salutiferis mysteriis iudicant ac dum purgatiores restitui desiderant, absque sacramentorum uiatico intercipiuntur:
quibus fortasse nec absolutissimam reconciliationem sacerdos denegandam putasset.
Per singula territoria presbyteri uel ministri ab episcopis, non prout libitum fuerit, a uicinioribus, sed a suis
propriis per annos singulos chrisma petant, adpropinquante solemnitate paschali, nec per quemcumque
ecclesiasticum, sed si qua necessitas aut ministrorum occupatio est, per subdiaconum: quia inhonorum est
inferioribus summa committi, optimum autem est ut ipse suscipiat qui in tradendo usurus est; si quid obstat,
saltem is cuius officii est sacrarium disponere et sacramenta suscipere.
Qui oblationes defunctorum fidelium detinent et ecclesiae tradere demorantur, ut infideles sunt ab ecclesia
abiiciendi, quia usque ad exinanitionem fidei peruenire certum est hanc pietatis diuinae exacerbationem, qua et
fideles de corpore recedentes uotorum suorum plenitudine et pauperes collatu alimoniae et necessaria
sustentatione fraudantur.
Tales enim quasi egentium necatores nec credentes iudicium dei habendi sunt unius quoque patrum in hoc, quam
scriptis suis inseruit, congruente sententia qua ait: amico quidpiam rapere furtum est, ecclesiam fraudare
sacrilegium.
Si quis episcopi sui sententiae non adquiescit, recurrat ad synodum.
Ex epistola sancti clementis utilia quaeque praesenti tempore ecclesiis necessaria sunt honorifice proferenda et
cum reuerentia ab omnibus fidelibus ac praecipue clericis percipienda.
Ex quibus, quod specialiter placuit, praeter uenerandam antiquitatem statutis praesentibus roboramus, quod
suprascriptus beatus martyr de beatissimi apostoli petri institutione commemorat dicens: quaedam autem etiam
ex uobis ipsis intelligere debetis, si qua sunt quae ipse propter insidias hominum malorum non potest euidentius
et manifestius proloqui.
Verbi gratia: si inimicus est alicui pro actibus suis uos nolite expectare ut ipse uobis dicat: cum illo nolite amici
esse, sed prudenter obseruare debetis et uoluntati eius uidelicet qui ecclesiae curam gerit absque communione
obsecundare et auertere uos ab eo cui ipsum sentitis aduersum, sed nec loqui his quibus ipse non loquitur, ut
unusquisque qui in culpa est, dum cupit omnium uestrum sibi gratiam reparare, festinet citius reconciliari ei qui
omnibus praeest, ut per hoc redeat ad salutem, cum obedire coeperit monitis praesidentis, et cetera quae in
consequentibus denotant amicos eorum qui ueritatis inimici sunt.
Sciat itaque deinceps clerus ad reatum, sed et fidelium populus ad culpam sibi adscribendum, si quis in hoc uitio
malorum confortator et disciplinae subuersor agnoscitur.
Placuit praeterea accusandi licentiam etiam in nostri ordinis si qua existit leuitate comprimere, ut se episcopus, si
quem iudicat abstinendum, si pro humiliatione et correctione fratris adsurgit, exorari a ceteris adquiescat, fratri
de quo agitur correptione et comminatione adhibita; sin autem de crimine aliquem putet esse damnandum,
accusatoris uice discutiendum sciat; fas est enim ut quae uni probantur probentur omnibus.
1

