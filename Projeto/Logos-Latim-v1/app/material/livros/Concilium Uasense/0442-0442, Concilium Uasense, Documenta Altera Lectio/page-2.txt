Quod si se tantum episcopus alieni sceleris conscium nouit, quamdiu potest nihil proferat, sed cum ipso ad
compunctionem eius secretis correptionibus elaboret; qui si correptus pertinacior fuerit et se communioni
publicae ingesserit, etiamsi episcopus in redarguendo illo quem reum iudicat probationibus deficiat, indemnatus
licet ab his qui nihil sciunt secedere ad tempus pro persona maioris auctoritatis iubeatur, illo, quamdiu probari
nihil potest, in communione omnium, praeterquam eius qui reum eum iudicat, permanente.
De expositis, quia conclamata ab omnibus querela processit, eos non misericordiae iam sed canibus exponi, quos
colligere calumniatorum metu, quamuis inflexa praeceptis misericordiae mens humana detrectat, id seruandum
uisum est ut secundum statuta fidelissimorum, piissimorum, augustissimorum principum, quisquis expositum
colligit ecclesiam contestetur, contestationem colligat; nihilominus de altario domino die minister adnuntiet, ut
sciat ecclesia expositum esse collectum, ut intra dies decem ab expositionis die expositum recipiat, si quis se
comprobauerit agnouisse, collectori pro ipsorum decem dierum misericordia, prout maluerit, aut ad praesens ab
homine aut in perpetuum cum deo gratia persoluenda.
Sane si quis post hanc diligentissimam sanctionem expositorum hoc ordine collectorum repetitor uel calumniator
extiterit, ut homicida ecclesiastica districtione feriatur.

2

