0418-0418- Concilium Thelense - Documenta
Concilia Africae 345-525 - Concilium Thelense a. 418
Post consulatum gloriosissimi honori xi et constanti ii, vi kal. Martias, congregato concilio in ecclesia
apostolorum plebis thelensis, beatus pater primae sedis episcopus donatianus ciuitatis theleptensis cum
resedisset, consedentibus se cum ianuari[an]o, felice, secundo, cyrio, victore, secundiano, geta, eunomio,
maximiano, donato, cresconio, iocundo, sopatro, restituto, iuliano, maximino, romano, tertiolo, milico, maximo,
donatiano, basilio, pa[m]piniano, ianuario, porphyrio, item porphyrio, donato, iuliano, tuto, fortunio, quintiano,
capione et ceteris episcopis, necnon etiam vincentio, fortunatiano, legatis prouinciae proconsularis ad byzacenum
concilium directis.
Et reliqua ---. Vincentius et fortunatianus dixerunt: etiam cum thusdrum fuissemus, sicut me cum recolit
memorialis auditio uestra, et epistulas sanctae memoriae sirici sedis apostolicae episcopi dederamus recitandas;
ex quibus cum unam legeret sanctimonium fratris nostri latoni, utrasque nos nunc referre suggestio indicat; has
recitari donate.
Episcopi dixerunt: recitentur epistolae uenerabilis memoriae sancti siricii, ut nouerimus quid earum textus
contineat.
Cum que traderentur, priuatus notarius dixit: exemplvm tractoriae episcopi vrbis romae.
Dilectissimis fratribus et coepiscopis per africam siricius diuersa quamuis cum in unum plurimi fratres
conuenissemus ad sancti apostoli petri reliquias, per quem et apostolatus et episcopatus in christo coepit
exordium, placuerit que propter emergentes plurimas causas, quae in aliquantis non erant causae sed crimina, de
cetero sollicitudo esset unicuique in ecclesiam curam huiusmodi habere, sicuti apostolus praedicat paulus, talem
deo ecclesiam exhibendam, non habentem maculam aut rugam, ne per alicuius morbidae ouis afflatum
conscientia nostra contaminata uideretur; qua de re meliore consilio id sedit, propter eos maxime qui in
praesenti, ualitudine corporis aut fessae aetatis causa, adesse minime potuerunt, quo perpetua istiusmodi forma
seruetur: litteras tales dare placuit non quae noua praecepta aliqua imperent, sed ea quae per ignauiam desidiam
que aliquorum neglecta sunt obseruari cupiamus, quae tamen apostolicae patrum constitutione sunt constituta,
sicut scriptum est: state et tenete traditiones nostras siue per uerbum siue per epistolam.
Illud certe uestram debet mentem, dilectissimi fratres, uehementius excutere, ut ab omni labe saeculi istius
inmunes ad dei conspectum securi que ueniamus.
Non enim erimus inmunes quia praesumus plebibus, cum scriptum sit: cui multum creditum fuerit, plus ab
eodem requiretur.
Ergo quoniam non pro nobis tantum sed pro populo credito cogetur praestare rationem, populum disciplinam
deificam humilem erudire debemus.
Extiterunt enim nonnulli qui, statuta maiorum non tenentes, castitatem ecclesiae praesumptione uiolarunt,
uoluptatem populi sequentes, dei iudicium non timentes.
Ergo ne pari more silentio conhibere atque adhibere consensum talibus uideamur, unde gehennae poenas
possimus incurrere, dicente domino: furem uidebas et currebas cum eo et cum adulteris portionem tuam ponebas,
haec sunt quae deinceps intuitu diuini iudicii omnes catholicos episcopos expedit custodire: primum, ut extra
conscientiam sedis apostolicae (hoc est primatis) nemo audeat ordinare: integrum enim iudicium est quod
plurimorum sententia consequatur.
Ne unus episcopus episcopum ordinare praesumat propter adrogantiam, ne furtiuum beneficium praestitum
uideatur; hoc enim in synodo nicena constat esse definitum.
1

