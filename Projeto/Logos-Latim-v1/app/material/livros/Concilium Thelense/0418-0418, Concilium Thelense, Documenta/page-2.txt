Item si quis post remissionem peccatorum cingulum militiae saecularis habuerit, ad clerum admitti non debet.
Vt mulierem, idest uiduam, clericus non ducat uxorem.
Vt is qui laicus uiduam duxerit non admittatur ad clerum.
Vt de aliena ecclesia ordinare clericum nullus usurpet.
Vt abiectum clericum alia ecclesia non admittat.
Vt uenientes a nouatianis uel montensibus per manus impositionem suscipiantur, (ex eo quod rebaptizant).
Praeterea, quod dignum et pudicum et honestum est suademus: sacerdotes et leuites cum uxoribus suis non
coeant, quia in ministerio ministri quotidianis necessitatibus occupantur.
Ad corinthios namque paulus sic scribit dicens: abstinete, ut uacetis orationi.
Si ergo laicis abstinentia imperatur, ut possint deprecantes audiri, quanto magis sacerdos utique omni momento
paratus esse debet, munditiae puritate securus, ne aut sacrificium offerat aut baptizare cogatur.
Qui si contaminatus fuerit carnali concupiscentia, quid faciet?
excusabit? quo pudore, qua mente usurpabit? qua conscientia, quo merito hic exaudiri se credit, cum dictum sit:
omnia munda mundis, coinquinatis autem et infidelibus nihil mundum?
qua de re hortor, moneo, rogo: tollatur hoc obprobrium, quod potest iure etiam gentilitas incusare.
Forte creditur, quia scriptum est: vnius uxoris uirum?
non permanentem in concupiscentia generandi dixit, sed propter continentiam futuram; neque enim integros non
admisit qui ait: vellem autem omnes homines sic esse sicuti et ego.
Et apertius declarat dicens: qui autem in carne sunt, deo placere non possunt; uos autem iam non estis in carne
sed in spiritu.
Haec itaque, fratres, si plena uigilantia fuerint ab omnibus obseruata, cessabit ambitio, dissensio conquiescet,
haereses et schismata non emergent, locum non accipiet diabolus saeuiendi, manebit unanimitas, iniquitas
superata calcabitur, caritas spiritali feruore fraglabit, pax praedicata labiis cum uoluntate concordabit, pax utique
dei nostri saluatoris, quam proximus passioni seruandam esse praecepit, et hereditariam nobis iure relinquit
dicens: pacem meam do uobis, pacem meam relinquo uobis.
Et dictum apostoli: vt unianimes, unum sentientes, permaneamus in christo, nihil per contentionem nobis neque
per inanem gloriam uindicantes, nec hominibus sed deo nostro saluatori placeamus.
His praeceptis omnibus si fideliter uoluerimus oboedire, custodiet dominus corpora nostra et animas nostras in
diem qua redditurus est unicuique secundum opera sua.
Si quis sane inflatus mente carnis suae ab hac canonis ratione uoluerit euagari, sciat se et a nostra communione
seclusum et gehennae poenas habiturum.
2

