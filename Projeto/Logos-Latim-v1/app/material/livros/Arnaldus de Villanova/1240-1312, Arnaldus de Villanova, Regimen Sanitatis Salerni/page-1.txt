1240-1312- Arnaldus de Villanova â€“ Regimen Sanitatis Salerni

Regimen Sanitatis Salerni
CAPUT I. DE REMEDIIS GENERALIBUS
Anglorum regi scripsit tota schola Salerni:
si vis incolumem, si vis te reddere sanum,
curas tolte graves: irasci crede profanum:
parce mero, coenato parum: non sit tibi vanum
surgere post epulas: somnum fuge meridianum:
non mictum retine, nec comprime fortiter anum.
Haec bene si serves, tu longo tempore vives
si tibi deficiant medici, medici tibi fiant
haec tria: mens laeta, requies, moderata diaeta.
CAPUT II. DE CONFORTATIONE CEREBRI
Lumina mane manus surgens gelida lavet aqua.
Hac illac modicum pergat, modicum sua membra
extendat, crines pectat, dentes fricet: ista
confortant cerebrum, confortant caetera membra.
Lote cale, sta paste vel i, frigesce minute.
CAPUT III. DE SOMNO MERIDIANO
Sit brevis, aut nullus, tibi somnus meridianus.
Febris, pigrities, capitis dolor atque catarrhus:
haec tibi proveniunt ex somno meridiano.
CAPUT IV. DE FLATU IN VENTRE INCLUSO
Quatuor ex vento veniunt in ventre retento:
spasmus, hydrops, colica, vertigo: quatuor ista.
CAPUT V. DE COENA
Ex magna coena stomacho fit maxima poena.
Ut sis nocte levis, sit tibi coena brevis.
CAPUT VI. DE DISPOSITIONE ANTE CIBI SUMTIONEM
Tu nunquam comedas, stomachum nisi noveris esse
purgatum, vacuumque cibo, quem sumseris ante.
Ex desiderio poteris cognoscere certo:
haec tua sunt signa, subtilis in ore diaeta.
CAPUT VII. DE CIBIS MELANCHOLICIS VITANDIS
Persica, poma, pyra, lac, caseus, et caro salsa,
et caro cervina, leporina, caprina, bovina:
haec melancholica sunt infirmis inimica.
CAPUT VIII. DE CIBIS BENE NUTRIENTIBUS
Ova recentia, vina rubentia, pinguia iura,
cum simila pura, naturae sunt valitura.

1

