CAPUT XX. DE POTU PRAVO CORRIGENDO
Salvia cum ruta faciunt tibi pocula tuta;
adde rosae florem, minuit potenter amorem.
CAPUT XXI. DE NAUSEA MARINA
Nausea non poterit quemquam vexare marina,
antea cum vino mixtam si sumserit illam.
CAPUT XXII. DE GENERALI CONDIMENTO
Salvia, sal, vinum, piper, allia, petroselinum:
ex his fit salsa, nisi sit commixtio falsa.
CAPUT XXIII. DE LOTIONE MANUUM
Si fore vis sanus, ablue saepe manus.
Lotio post mensam tibi confert munera bina:
mundificat palmas et lumina reddit acuta.
CAPUT XXIV. DE PANE
Panis non calidus, nec sit nimis inveteratus,
sed fermentatus, oculatus sit, bene coctus,
modice salitus: frugibus validis sit electus.
Non comedas crustam, choleram quia gignit adustam.
Panis salsatus, fermentatus, bene coctus,
purus sit, sanus, quia non ita sit tibi vanus.
CAPUT XXV. DE CARNIBUS PORCINIS
Est caro porcina sine vino peior ovina:
si tribuas vina, tunc est cibus et medicina.
Ilia porcorum bona sunt, mala sunt reliquorum.
CAPUT XXVI. DE MUSTO
Impedit urinam mustum, solvit cito ventrem.
Hepatis emphraxin, splenis generat, lapidemque.
CAPUT XXVII. DE POTU AQUAE
Potus aquae sumtus fit edenti valde nocivus:
infrigidat stomachum, cibum nititur fore crudum.
CAPUT XXVIII. DE CARNIBUS VITULI
Sunt nutritivae multum cames vitulinae.
CAPUT XXIX. DE AVIBUS ESUI APTIS
Sunt bona gallina, capo, turtur, sturna, columbi
quiscula, vel merula, phasianus, ortygometra,
perdrix, frigellus, orex, termulus, amarellus.
CAPUT XXX. DE PISCIBUS
Si pisces molles sunt magno corpore, tolles:
si pisces duri, parvi sunt plus valituri.
3

