CAPUT IX. DE CIBIS NUTRIENTIBUS ET IMPINGUANTIBUS
Nutrit et impinguat triticum, lac, caseus infans,
testiculi, porcina caro, cerebella, medullae,
dulcia vina, cibus gustu iucundior, ova
sorbilia, maturae ficus, uvaeque recentes.
CAPUT X. DE BONI VINI PROPRIETATIBUS
Vina probantur odore, sapore, nitore, colore.
Si bona vina cupis, haec quinque probantur in illis:
farnia, formosa, fragrantia, frigida, frisca.
CAPUT XI. DE VINO DULCI ET ALBO
Sunt nutritiva plus dulcia candida vina.
CAPUT XII. DE VINO RUBRO
Si vinum rubeum nimium quandoque bibatur,
venter stipatur, vox limpida turbificatur.
CAPUT XIII. CONTRA VENENUM
Allia, nux, ruta, pyra, raphanus et theriaca:
haec sunt antidotum contra mortale venenum.
CAPUT XIV. DE AERE
Aer sit mundus, habitabilis ac luminosus,
nec sit infectus, nec olens foetore cloacae.
CAPUT XV. DE NIMIA POTATIONE VINI
Si tibi serotina noceat potatio, vina
hora matutina rebibas, et erit medicina.
CAPUT XVI. DE MELIORE VINO
Gignit et humores melius vinum meliores:
si fuerit nigrum, corpus reddit tibi pigrum.
Vinum sit clarum, vetus, subtile, maturum,
ac bene lymphatum, saliens, moderamine sumtum.
CAPUT XVII. DE CEREVISIA
Non sit acetosa cerevisia, sed bene clara,
de validis cocta granis, satis ac veterata.
CAPUT XVIII. DE USU CEREVISIAE
De qua potetur, stomachus, non inde gravetur.
CAPUT XIX. DE TEMPORIBUS ANNI
Temporibus veris modicum prandere iuberis;
sed calor aestatis dapibus nocet immoderatis.
Autumni fructus caveas, ne sint tibi luctus.
De mensa sume quantum vis tempore brumae.
2

