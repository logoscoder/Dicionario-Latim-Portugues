COMMEMORATORIVM
I. Tempore, quo Attila, rex Hunnorum, defunctus est, utraque Pannonia et cetera confinia Danuvii rebus
turbabantur ambiguis. Ac primum inter filios eius de optinendo regno magna sunt exorta certamina; qui, morbo
dominationis inflati, materiam sui sceleris aestimarunt patris interitum.
Tunc itaque sanctissimus Dei famulus Severinus, de partibus Orientis adveniens in vicinia Norici Ripensis et
Pannoniorum parvo, quod Asturis dicitur, oppido morabatur. Vivens iuxta evangelicam apostolicamque
doctrinam, omni pietate et castitate praeditus, in confessione catholicae fidei venerabile propositum sanctis
operibus adimplebat. Dum ergo talibus exercitiis roboratus palmam supernae vocationis innocue sequeretur,
quadam die ad ecclesiam processit ex more. Tunc presbyteris, clero vel civibus requisitis coepit tota mentis
humilitate praedicere, ut hostium insidias imminentes orationibus ac ieiuniis et misericordiae fructibus
inhiberent. Sed animi contumaces ac desideriis carnalibus inquinati praedicentis oracula infidelitatis suae
discrimine probaverunt. Famulus autem Dei reversus ad hospitium, quo ab ecclesiae fuerat custode susceptus,
diem et horam imminentis excidii prodens: "De contumaci -ait- oppido et citius perituro festinus abscedo."
Inde ad proximum, quod Comagenis appellabatur, oppidum declinavit. Hoc barbarorum intrinsecus
consistentium, qui cum Romanis foedus inierant, custodia servabatur artissima nullique ingrediendi aut
egrediendi facilis licentia praestabatur. A quibus tamen famulus Dei, cum esset ignotus, nec interrogatus est nec
repulsus. Itaque mox ingressus ecclesiam cunctos de salute propria desperantes ieiunio et orationibus atque
elemosynis hortabatur armari, proponens antiqua salutis exempla, quibus divina protectio populum suum contra
opinionem omnium mirabiliter liberasset. Cumque salutem omnium in ipso discriminis articulo promittenti
credere dubitarent, senex, qui dudum in Asturis tanti hospitis susceptor exstiterat, venit atque a portarum
custodibus sollicita interrogatione discussus interitum sui oppidi habitu verboque monstravit, adiciens eadem die,
qua quidam homo Dei praedixerat, barbarorum vastatione deletum. Quo audito solliciti responderunt: "Putas,
non ipse est, qui desperatis rebus Dei nobis subsidia pollicetur?"
Mox igitur, in ecclesia recognito, Dei famulo senex pedibus eius prostratus aiebat ipsius se meritis liberatum, ne
cum ceteris oppidaneis subiret excidium.
II. His auditis habitatores oppidi memorati incredulitati veniam postulantes monitis viri Dei sanctis operibus
paruerunt ieiuniisque dediti et in ecclesia per triduum congregati errata praeterita castigabant gemitibus et
lamentis. Die autem tertio, cum sacrificii vespertini sollemnitas impleretur, facto subito terraemotu ita sunt
barbari intrinsecus habitantes exterriti, ut portas sibi Romanos cogerent aperire velociter. Exeuntes igitur conciti
diffugerunt, aestimantes se vicinorum hostium obsidione vallatos, auctoque terrore divinitus noctis errore confusi
mutuis se gladiis conciderunt. Tali ergo adversariis internecione consumptis divino plebs servata praesidio per
sanctum virum armis didicit pugnare caelestibus.
III. Eodem tempore civitatem nomine Favianis saeva fames oppresserat, cuius habitatores unicum sibi remedium
affore crediderunt, si ex supra dicto oppido Comagenis hominem Dei religiosis precibus invitarent. Quos ille ad
se venire praenoscens a domino, ut cum eis pergeret, commonetur. Quo cum venisset, coepit civibus suadere
dicens: "paenitentiae fructibus poteritis a tanta famis pernicie liberari." qui cum talibus proficerent institutis,
beatissimus Severinus divina revelatione cognovit quandam viduam nomine Proculam fruges plurimas
occultasse. Quam productam in medium arguit vehementer. "Cur -inquit- nobilissimis orta natalibus cupiditatis
te praebes ancillam et extas avaritiae mancipium, quae est docente apostolo servitus idolorum? Ecce domino
famulis suis misericorditer consulente tu, quid de male partis facias, non habebis, nisi forte frumenta dure negata
in Danuvii fluenta proiciens humanitatem piscibus exhibeas, quam hominibus denegasti. Quam ob rem subveni
tibi potius quam pauperibus ex his, quae adhuc te aestimas Christo esuriente servare. Quibus auditis magno
mulier pavore perterrita coepit servata libenter erogare pauperibus. Igitur non multo post rates plurimae de
partibus Raetiarum mercibus onustae quam plurimis insperatae videntur in litore Danuvii, quae multis diebus
crassa Aeni fluminis glacie fuerant colligatae: qua die imperio mox soluta ciborum copias fame laborantibus
detulerunt. Tunc coeperunt omnes deum insperati remedii largitorem continuata devotione laudare, qui se tabe
diuturnae famis interire crediderant, fatentes evidentius rates extra tempus glaciali solutas frigore servi Dei
precibus advenisse.
IV. Per idem tempus inopinata subreptione praedones barbari, quaecumque extra muros hominum pecudumque
reppererant, duxere captiva. Tunc plures e civibus ad virum Dei cum lacrimis confluentes inlatae calamitatis
exitium retulerunt, simul ostendentes indicia recentium rapinarum. Ille vero Mamertinum percontatus est, tunc
tribunum, qui post episcopus ordinatus est, utrum aliquos secum haberet armatos, cum quibus latrunculos
sequeretur instantius. Qui respondit: "milites quidem habeo paucissimos, sed non audeo cum tanta hostium turba
confligere. Quod si tua veneratio praecipit, quamvis auxilium nobis desit armorum, credimus tamen tua nos fieri
oratione victores." et Dei famulus ait: "etiam si inermes sunt tui milites, nunc ex hostibus armabuntur: nec enim
numerus aut fortitudo humana requiritur, ubi propugnator deus per omnia comprobatur. Tantum in nomine
domini perge velociter, perge fidenter: nam deo misericorditer praeeunte debilis quisque fortissimus apparebit:
>dominus pro vobis pugnabit et vos tacebitis. < vade ergo festinus, hoc unum ante omnia servaturus, ut ad me,
quos ex barbaris ceperis, perducas incolumes." exeuntes igitur in secundo miliario super rivum, qui vocatur
4

