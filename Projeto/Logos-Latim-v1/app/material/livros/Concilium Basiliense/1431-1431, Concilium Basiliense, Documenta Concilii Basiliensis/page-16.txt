His auditis summa nobis laetitia ac iucunditas nimirum accessit.
Quid enim catholicae ecclesiae felicius gloriosius que contingere unquam posset quam quod tot orientales populi
qui numero hominum ab his qui nostrae fidei sunt non multum distare videntur in eadem nobis cum fidei unitate
coniungantur.
Quid utilius aut fructuosius ab exordio nascentis ecclesiae populus christianus vidit vel audivit quam quod tam
diuturnum perniciosum que schisma penitus extirpetur.
Unde et aliam reipublicae christianae deo propitio utilitatem accrescere confidimus quoniam ex hac unione cum
facta fuerit plurimos ex nefanda Mahumeti secta ad fidem catholicam converti sperandum est.
Quid igitur pro tam piis ac salutaribus rebus per christi fideles tentandum faciendum que non esset.
Quis catholicus pro tanto nominis christiani et orthodoxae fidei incremento non modo caducam huius mundi
substantiam sed et corpus et animam exponere non deberet.
Quocirca omnem cogitatum nostrum iactantes in deum qui facit mirabilia magna solus venerabiles sanctae
Romanae ecclesiae cardinales praesidentes sedis apostolicae patriarcham Antiochenum archiepiscopos episcopos
abbates magistros que et doctores in numero competenti deputavimus ut una cum ipsis Graecorum
ambaxiatoribus rem istam tractare et quo ordine ad executionem deducenda esset prospicere deberent.
Qui tam inter se quam cum ipsis oratoribus saepenumero convenientes habito inter se digesto consilio ad
infrascripta cum ipsis devenerunt capitula quae postea secundum morem huius sacri concilii per sacras
deputationes mature deliberata ac deinde per generalem congregationem conclusa firmata que solemniter
extiterunt quorum tenor una cum mandato ipsius domini imperatoris sub bulla aurea sequitur et est talis.
Ambaxiatores serenissimi domini imperatoris Graecorum et domini patriarchae Constantinopolitani videlicet
dominus Demetrius protonostiarius Paleologus Maetotides venerabilis Isidorus abbas monasterii sancti Demetrii
et dominus Ioannes Dissipatus eiusdem imperatoris familiaris convenientes cum dominis deputatis sacri concilii
primo exposuerunt quod si ecclesiae occidentali placeret ut haec synodus Constantinopoli celebraretur ecclesia
orientalis propriis expensis ibidem conveniret nec oporteret ut ecclesia occidentalis praelatis orientalibus aliquas
expensas hoc faceret.
Quinimmo ipse dominus imperator in quibus posset praelatis latinis Constantinopolim venturis subveniret.
Sin autem placeret ut praelati ecclesiae orientalis ad terras latinorum pro praedicta synodo accederent
necessarium fore propter legitimas causas ut expensis ecclesiae occidentalis subvenirent.
Et cum dictis dominis deputatis videretur multis de causis hanc unionem commodius fieri posse in hac civitate
Basileensi ubi actu concilium congregatum est saepe ac multum apud ipsos dominos oratores institerunt ut hic
locus pro hac sancta unione eligeretur offerentes impensas ad hoc necessarias.
Sed ipsi oratoribus respondentibus quod cum eorum instructiones limitatae de certis locis per ipsos imperatorem
et patriarcham eis datae sint non hunc locum eligere qui in ipsis instructionibus nominatus non esset nomine
deputati sacri concilii cognoscentes sanctam ac perfectam ipsius concilii intentionem quae est ut pro honore dei
et profectu fidei catholicae nullis parcatur laboribus et impensis iudicarunt non expedire ut propter locum
dumtaxat tantum bonum negligeretur.
Acceptarunt igitur si placeat sacro concilio unum de locis inferius nominandis cum hoc quod sicut inferius est
conventum mittantur aliqui vel aliquis ad ipsum dominum imperatorem patriarcham et alios quibus persuadeant
per efficaces rationes ut in hanc civitatem Basileensem velint assentire.

16

