Turpem etiam illum abusum in quibusdam frequentatum ecclesiis quo certis anni celebritatibus nonnullis cum
mitra baculo ac vestibus pontificalibus more episcoporum benedicunt alii ut reges ac duces induti quod festum
fatuorum vel innocentum seu puerorum in quibusdam regionibus nuncupatur alii larvales et theatrales iocos alii
choreas et tripudia marium ac mulierum facientes homines ad spectacula et cachinnationes movent alii
comessationes et convivia ibidem praeparant haec sancta synodus detestans statuit et iubet tam ordinariis quam
ecclesiarum decanis et rectoribus sub poena suspensionis omnium proventuum ecclesiasticorum trium mensium
spatio ne haec aut similia ludibria neque etiam mercantias seu negotiationes nundinarum in ecclesia quae domus
orationis esse debet ac etiam coemeterio exerceri amplius permittant transgressores que per censuram
ecclesiasticam alia que iuris remedia punire non negligant.
Omnes autem consuetudines statuta ac privilegia quae his non concordant circa haec decretis nisi forte maiores
adiicerent poenas irritas esse haec sancta synodus decernit.
Sacrosancta generalis synodus Basileensis in spiritu sancto legitime congregata universalem ecclesiam
repraesentans ad perpetuam rei memoriam.
Cum inter cetera pietatis opera ad conservandam fidei catholicae veritatem extirpandos que errores et haereses
haec sancta synodus potissime convenerit nostrae sollicitudinis praecipuum studium est illico ut pullulare aliquid
noverimus quod fidei christianae puritatem offendere et splendorem luminis in mentibus fidelium quomodolibet
obnubilare possit penitus rescindere agrum que dominicum a noxiis zizaniis et vepribus cum omni diligentia
expurgare.
Proinde libellum quemdam editum a magistro Augustino vulgariter dicto de Roma archiepiscopo Nazareno cuius
primus tractatus de sacramento unitatis Iesu christi et ecclesiae sive de christo integro intitulatur Secundus de
christo capite et eius inclito principatu alius de charitate christi circa electos et eius infinito amore tanquam non
sanam et erroneam in fide doctrinam continentem cum suis defensoriis damnat et reprobat.
Et potissime scandalosam illam assertionem erroneam in fide in ipso libello contentam quam piae fidelium aures
sine horrore audire non possunt videlicet christus quotidie peccat et ex quo fuit christus quotidie peccavit
quamvis de capite ecclesiae christo Iesu salvatore nostro dicat se non intelligere sed ad membra sua quae cum
christo capite unum esse christum asseruit intelligentiam eius esse referendam dicat.
Nec non et propositiones istas et eis in sententia similes quas in articulos damnatos in sacro Constantiensi
concilio incidere declarat videlicet non omnes fideles iustificati sunt membra christi sed soli electi finaliter in
perpetuum regnaturi cum christo.
Secundum ineffabilem praescientiam dei sumuntur membra christi ex quibus constat ecclesia quae tamen non
constat nisi ex eis qui secundum propositum electionis vocati sunt.
Non sufficit christo uniri vinculo charitatis ut aliqui efficiantur membra christi sed requiritur alia unio.
Has etiam quae sequuntur humana natura in christo vere est christus.
Humana natura in christo est persona christi.
Ratio suppositalis determinans humanam naturam in christo non realiter distinguitur ab ipsa natura determinata.
Natura humana in christo procul dubio est persona verbi et verbum in christo natura assumpta est realiter persona
assumens.
Natura humana assumpta a verbo ex unione personali est veraciter deus naturalis et proprius.
Christus secundum voluntatem creatam tantum diligit naturam humanam unitam personae verbi quantum diligit
naturam divinam.
26

