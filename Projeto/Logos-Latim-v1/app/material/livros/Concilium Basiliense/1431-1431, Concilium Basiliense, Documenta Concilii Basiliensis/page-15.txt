Et si forte nullus de praesidentibus veniat ad congregationem vel ad sessionem generalis concilii tunc primus
praelatus ut praemittitur pro illo die faciat officium praesidentis.
Item quod omnia acta huius sacri concilii sicut hactenus est observatum fiant et expediantur sub nomine et bulla
ipsius concilii.
Sacrosancta Basileensis generalis synodus in spiritu sancto legitime congregata universalem ecclesiam
repraesentans ad perpetuam rei memoriam.
Ad magnam ecclesiae catholicae utilitatem pertinere dignoscitur ut ipsius auctoritas cui omnes subesse tenentur
in sacro olim Constantiensi concilio declarata saepius manifestetur et ad omnium notitiam perducatur.
Et quemadmodum nonnulla concilia praecedentium synodorum salubres institutiones et declarationes renovare
consueverunt ita et haec sancta synodus necessariam illam declarationem de generalium conciliorum auctoritate
in dicto Constantiensi concilio promulgatam sub eodem qui sequitur tenore innovat: primo quod ... et item
declarat ....
Sacrosancta Basileensis generalis synodus in spiritu sancto legitime congregata universalem ecclesiam
repraesentans ad perpetuam rei memoriam.
Sicut pia mater pro filiorum salute semper anxia est nec unquam quiescit donec si qua inter ipsos dissensio sit
sopita fuerit sic et multo amplius sancta mater ecclesia quae filios ad perpetuam vitam regenerat omni conatu
laborare consuevit ut omnes qui christiano nomine censentur sublato omni dissidio eandem fidei unitatem sine
qua salus esse non potest fraterna caritate custodiant.
Quamobrem huius sanctae synodi ab initio suae congregationis praecipua cura fuit illud recens Bohemorum
antiquum que Graecorum dissidium prorsus extinguere et eos nobis cum in eodem fidei et caritatis vinculo
perpetuo copulare.
Bohemos igitur viciniores primo deinde Graecos nostras litteras et oratores pro sancta unione facienda cum omni
caritate ad hoc sacrum concilium vocavimus.
Et quamquam Bohemorum negotium multi ab initio non solum difficile sed pene impossibile aestimarent nostros
que tanquam supervacuos et inutiles iudicarent labores attamen dominus noster Iesus christus cui nihil
impossibile est sic salubriter rem ipsam usque ad hanc diem direxit ut multo amplius haec ipsa Bohemorum
vocatio ecclesiae sanctae profuerit quam multi potentissimi exercitus qui saepe Bohemiam armata manu ingressi
sunt.
Quae res eo ampliorem spem nobis praebet ut hanc Graecorum unionem cum omni fiducia et constantia
prosequamur.
Quod quidem eo libentius aggredimur quo ipsos ad hanc unionem plurimum affectos conspicimus.
Ut primum enim serenissimus Graecorum imperator et patriarcha Constantinopolitanus per nostros requisiti sunt
oratores mox tres insignes viros de his qui apud eos magnae videntur auctoritatis quorum primus ipsum
imperatorem consanguinitate attinet ad hanc sanctam synodum destinarunt sufficienti ipsius imperatoris mandato
cum bulla aurea et eius manu propria subscripta ac patriarchae litteris munitos qui tam in generali congregatione
quam coram commissariis nostris ferventissimum imperatoris et patriarchae totius que ecclesiae orientalis ad
hanc unionem desiderium exponentes nos mirum in modum ad tam sancti operis prosecutionem pulsant ac
quotidie excitant duo inter alia firmiter constanter que asserentes unionem ipsam nisi in synodo universali in qua
tam ecclesia occidentalis quam orientalis conveniat fieri nullatenus posse et in ea synodo si fiat ut infra
conventum est omnino ipsam unionem secuturam.

15

