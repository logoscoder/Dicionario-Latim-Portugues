Quicumque igitur hoc sacro durante concilio aliam congregationem sub nomine generalis concilii erigere aut
facere praesumpserit non catholicae ecclesiae concilium sed schismaticorum conventiculum erigere aut facere
convincitur.
Idcirco haec sancta synodus omnes christi fideles cuiuscumque status aut dignitatis etiamsi papalis imperialis vel
regalis existant sub obtestatione divini iudicii quod in Core Dathan et Abiron auctoribus schismatis scriptura
sacra commemorat admonet et hortatur et in virtute sanctae obedientiae et sub poenis contra schismaticos a iure
indictis districte praecipit atque mandat ne hoc sacro durante concilio aliam congregationem sub nomine
generalis concilii quae revera non esset concilium facere aut congregare nec ad ipsam tanquam ad generale
concilium etiam praetextu cuiuscumque promissionis aut iuramenti accedere vel interesse aut recurrere quoquo
modo neque pro concilio generali habere reputare aut etiam nominare praesumant etiamsi iam indictum
praetendatur sive in futuro indici attentetur.
Si qua vero persona ecclesiastica etiamsi sanctae Romanae ecclesiae cardinalis aut alia quaecumque cuiusvis
status gradus aut conditionis existat bononiam vel ad aliquem locum sub nomine generalis concilii isto durante
praesumat accedere vel ibi manere sententiam excommunicationis et privationis omnium beneficiorum
dignitatum et officiorum et inhabilitationis ad ipsa incurrat ipso facto.
Et de dignitatibus officiis et beneficiis talium per eos ad quos de iure spectat etiamsi cathedrales aut
metropolitanae ecclesiae fuerint libere disponatur.
Sacrosancta generalis synodus Basileensis in spiritu sancto legitime congregata universalem ecclesiam
repraesentans ad perpetuam rei memoriam.
Quoniam frequens generalium conciliorum celebratio tanquam agri dominici praecipua cultura universalem
ecclesiae statum concernit ideo summa cum diligentia intendendum est ut cunctis obstaculis quae tam salubrem
institutionem impedire possent accurate obvietur.
Inhaerens igitur haec sancta synodus ordinationi decreti concilii Constantiensis quod incipit frequens cupiens
que ne scandala quae proh dolor diebus nostris contigerunt futuris temporibus in perniciem ecclesiae repullulent
statuit et decernit ut Romanus pontifex qui primus in vinea domini laborare et alios suo exemplo ad laborandum
trahere tenetur per se vel legatum de latere aut legatos eligendum vel eligendos de consilio et assensu non
auriculari duarum partium cardinalium in conciliis generalibus debeat interesse nec non omnes et singulae
personae ecclesiasticae quae de iure vel consuetudine generalibus conciliis adesse debent deinceps ad ipsa
generalia concilia tam vigore ipsius constitutionis frequens indicta quam huius sacri concilii Basileensis vel
alterius futuri legitime congregati auctoritate indicenda sine alia vocatione venire personaliter adstringantur nisi
legitimo detineantur impedimento quo casu personas idoneas cum sufficienti mandato destinare teneantur.
Quod si ipse Romanus pontifex et aliae praedictae personae hoc facere neglexerint aut ipsum concilium quoquo
modo de facto impedire mutare prorogare dissolvere operam dederint et infra quatuor menses cum reali
satisfactione non resipuerint ex tunc Romanus pontifex a papali et praedictae personae a suarum dignitatum
administratione sint ipso facto suspensi.
Quae quidem papalis administratio ad sacrum concilium ipso iure devolvatur.
Quod si poenas praedictas per duos menses post dictos quatuor animo sustinuerint indurato contra tam
Romanum pontificem quam praedictas personas usque ad privationem inclusive per concilium generale
procedatur.
Statuit quoque haec sancta synodus ut non obstante quacumque etiam Romani pontificis prohibitione omnibus
quibuscumque cuiuscumque status et conditionis existant etiamsi sint sanctae Romanae ecclesiae cardinales
liberum sit ad generalia concilia proficisci.
Quod que ipse Romanus pontifex ad ipsa concilia generalia accedere volentibus et praesertim praedictis
cardinalibus licentiam si petierint impertiri teneatur.
7

