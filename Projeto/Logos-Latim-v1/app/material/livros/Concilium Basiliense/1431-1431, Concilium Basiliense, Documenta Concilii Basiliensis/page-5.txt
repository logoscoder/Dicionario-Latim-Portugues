Et pariformiter si quispiam vel aliqui ex nostris sive in itinere ad nos in Basileam veniendo sive ibidem
demorando aut redeundo aliquod enorme quod absit egerit aut egerint per quod posset assecuritatis ipsorum
beneficium eis aut alicui eorum concessum annullari aut cassari volumus ut talis vel tales in facinore huiusmodi
deprehensi a nobis aut a nostris duntaxat et non ab aliis condigna animadversione cum emenda sufficienti per
partem dominorum ambaxiatorum et nuntiorum merito approbanda et laudanda mox puniatur aut puniantur
praesenti assecurationis forma conditionibus et modis omnino manentibus illibatis.
Volumus etiam quod liceat ipsis ambaxiatoribus omnibus et singulis toties quotiescumque opportunum fuerit seu
necessarium ad auram capiendam exire de civitate Basileensi et reverti ad eandem nec non nuntium vel nuntios
suos ad quaecumque loca pro suis necessariis negotiis ordinandis libere mittere seu destinare ac ipsos missos seu
destinatos seu missum et destinatum suscipere toties quoties eis videbitur expedire ita quod aliqui vel aliquis per
deputandos concilii socientur qui eorum securitati provideant vel provideat.
Insuper nec in sermonibus seu praedicationibus publicis aut aliis collationibus in praeiudicium derogationem seu
deteriorationem causae ipsorum quatuor articulorum pars nostra terminis quibuslibet in confusionem vergentibus
poterit aut debebit uti et potiri in loco civitatis Basileensis.
Qui quidem salvus conductus et securitates stare ac durare debent et a tempore et per tempus quo in nostrae et
nostrorum tuitionis curam ipsos suscipi contigerit et usque ad Basileam perduci ac toto tempore mansionis
eorum ibidem et rursum post sufficientem audientiam habitam spatio viginti dierum praemisso cum ipsi petierint
aut concilium habita huiusmodi audientia ipsis recessum indixerit a Basilea usque in Tuscam Tatoniam aut
Englispurg in quem ex locis istis maluerint deo favente restituemus dolo et fraude prorsus exclusis.
Etiam pro universis et singulis christi fidelibus et specialiter pro sanctissimo domino Romano pontifice pro
serenissimo principe domino Sigismundo Romanorum et cetera rege ac venerabilibus dominis cardinalibus
archiepiscopis et episcopis ac dominis abbatibus praelatis et clericis nec non illustrissimis principibus regibus
ducibus marchionibus comitibus baronibus et nobilibus militibus universitatibus et communitatibus civitatum
castrorum et villarum earum que consulibus scabinis officialibus et aliis cuiuscumque conditionis et status
ecclesiastici vel saecularis existant quocumque nomine censeantur et pro subditis omnium praemissorum et pro
tota parte eorundem promittimus bona fide et spondemus quod nos omnes et singuli praedicti praescriptam
assecurationem et salviconductus eorum formam in omnibus suis conditionibus punctis et clausulis superius
expressatis inviolabiliter et inconcusse bona fide et puro corde observabimus et custodiemus observabunt et
custodient.
Insuper promittentes sine fraude et quolibet dolo quod nolumus neque debemus occulte vel manifeste
quacumque occasione praetensa uti aliqua auctoritate vel potentia iure statuto vel privilegio legum vel canonum
et quorumcumque conciliorum specialiter Constantiensis et Senensis quacumque forma verborum expressa in
aliquod praeiudicium salvoconductui seu assecurationi ac publicae audientiae ipsis per nos concessae vel
concesso.
Quod si nos aut aliquis ex nobis vel nobis cuiuscumque conditionis vel status aut praeeminentiae existens
praescriptae assecurationis et salviconductus formam et modum in quocumque puncto vel clausula violaverit
quod tamen avertere dignetur omnipotens et sufficiens emenda non fuerit mox subsecuta et ipsorum arbitrio
merito approbanda et laudanda habeant nos et habere poterunt incidisse in omnes poenas quas iure divino et
humano aut consuetudine huiusmodi salvorum conductuum violatores incurrere possunt absque omni
excusatione aut quavis in hac parte contradictione.
Sacrosancta generalis synodus Basileensis in spiritu sancto legitime congregata universalem ecclesiam
repraesentans attendens quod ad providentiae spectat officium perspicaci consideratione futura prospicere et
adversus ea quae reipublicae possent inferre dispendia salubriter providere cum itaque eadem sancta synodus ad
extirpationem haeresum pacem in christi populo et morum reformationem cum spiritus sancti gratia prout statu
rerum et temporum considerato est admodum necessarium sit intenta et propterea venerabiles in christo patres
sanctae Romanae ecclesiae cardinales ad ipsum sacrum concilium evocaverit existimans eorum in sacro concilio
praesentiam pro eorum auctoritate sapientia rerum que notitia multimode fructuosam eis que tanquam veris
obedientiae filiis ad sacrum concilium venientibus si alibi contingeret apostolicae sedis vacatio in iacturam
eorum qui obedientes vacationis sacri concilii deservirent utilitati ecclesiae posset redundare cum tamen ut
5

