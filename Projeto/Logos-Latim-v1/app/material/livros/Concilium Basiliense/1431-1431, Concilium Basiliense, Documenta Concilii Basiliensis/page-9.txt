profiteri debet iuxta decretum concilii Constantiensis quod incipit quanto Romanus pontifex iuret etiam praesens
decretum efficaciter observare.
Quam quidem professionem teneatur postea in primo publico consistorio de novo facere profiteatur que si eorum
quae in hoc decreto continentur fuerit violator nec non ratione cuiuslibet notorii criminis ecclesiam
scandalizantis iudicio generalis concilii se esse subiectum.
Hanc que professionem tam ipse quam collegium cardinalium inserant litteris quas de nova assumptione papae
per orbem de more transmittent.
Ut tam salutaris ac necessarii decreti nullus possit ignorantiam praetendere mandat haec sancta synodus in virtute
sanctae obedientiae omnibus metropolitanis episcopis ut in provincialibus et synodalibus conciliis praelatis
religionum in suis capitulis generalibus huiusmodi decretum legi faciant et publicari.
Quemadmodum in construenda domo praecipua est architectoris cura ut tale iaciat fundamentum super quo
firmum perduret aedificium ita in generali ecclesiae reformatione potissimum est huius sanctae synodi studium
ut tales ecclesiis praeficiantur pastores qui tanquam columnae et bases ipsam ecclesiam doctrinae et meritorum
viribus firmiter sustentent.
Quanta autem in eligendis praelatis diligentia adhibenda sit officium eis iniunctum evidenter ostendit ad regimen
enim assumuntur animarum pro quibus dominus noster Iesus christus mortuus est et sanguis eius pretiosus
effusus.
Propterea sacri canones spiritus dei promulgati provide statuerunt ut unaquaeque ecclesia ac collegium seu
conventus sibi praelatum eligant.
Quibus haec sancta synodus eodem spiritu congregata inhaerens statuit et diffinit generalem reservationem
omnium ecclesiarum metropolitanarum cathedralium collegiatarum et monasteriorum ac dignitatum electivarum
per Romanum pontificem de cetero fieri aut facta uti non debere reservationibus in corpore iuris clausis et his
quas in terris Romanae ecclesiae ratione directi seu utilis dominii mediate vel immediate subiectis fieri contigerit
semper exceptis sed quod per electiones et confirmationes canonicas secundum iuris communis dispositionem
praedictis metropolitanis cathedralibus monasteriis et collegiatis ecclesiis ac dignitatibus electivis vacantibus
debite provideatur non derogando propterea statutis privilegiis et consuetudinibus rationabilibus quibuscumque
postulationibus in dispositione iuris communis remanentibus.
Decernit que haec sancta synodus rationi fore consentaneum et reipublicae accommodum ut contra hoc salutare
decretum Romanus pontifex nihil attentet nisi ex magna rationabili ac evidenti causa litteris apostolicis
nominatim exprimenda.
Et ut eo firmius hoc salubre decretum custodiatur vult eadem sancta synodus ut inter alia quae Romanus pontifex
in sua assumptione profitebitur iuret decretum hoc inviolabiliter observare.
Et quoniam tales ut praedictum est oportet esse praelatos hi ad quos ius pertinet eligendi omnem curam
adhibeant ut dignam coram deo et hominibus electionem faciant exactam que proinde apponant solicitudinem ut
tales eligant qui tanto officio valeant satisfacere.
Scientes quod si vel dolose vel negligenter ac timore domini postposito in re tam gravi se gesserint sicut auctores
erunt et causa malorum pastorum ita participes fient poenarum quas ipsi mali pastores in districto dei iudicio
patientur.
Et cum humanae fragilitatis conatus nihil sine omnipotentis dei suffragio queat efficere a quo omne datum
optimum et omne donum perfectum descendit adveniente die electionis hi ad quos pontificis vel abbatis spectat
electio in ecclesia conveniant magna cum devotione missam de spiritu sancto audituri quem humiliter exorabunt
ut eos ad dignum eligendum pastorem inspirare dignetur.
9

