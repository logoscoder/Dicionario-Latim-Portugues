Et ut eo facilius hanc gratiam obtinere mereantur quo devotius ad actum electionis accedant contriti et confessi
sacramentum eucharistiae reverenter suscipient.
Ad locum vero electionis ingressi pro quocumque praelato qui per electionem assumitur iurabunt in manibus
eius qui capitulo praesidebit et ipse praesidens in manibus eum immediate sequentis sub hac forma ego N. iuro et
promitto omnipotenti deo et tali sancto vel sanctae sub cuius vocabulo dedicata est ecclesia eum eligere quem
credam futurum ecclesiae in spiritualibus et temporalibus utiliorem nec illi vocem dare quem verisimiliter
scivero promissione aut datione alicuius rei temporalis seu prece per se aut alium interposita aut alias
qualitercumque directe vel indirecte pro se electione procurare.
Idem iuramentum praestet confiteatur que et communicet qui constituit procuratorem ad eligendum certam
personam.
Nec non et procurator generaliter ad eligendum constitutus in casibus in quibus secundum iuris communis
dispositionem in huiusmodi electionis negotio procurator constitui potest.
Quod etiam iuramentum praestetur ab hiis in quos continget super electione futuri praelati fieri compromissum
qui etiam confiteri et communicare teneantur.
Quod si praedicta non fecerint pro illa vice eligendi sint ipso iure potestate privati.
Deinde eligant in praefatum praelatum virum aetatis legitimae moribus gravem litterarum scientia praeditum in
sacris ordinibus constitutum et alias idoneum secundum canonicas sanctiones.
Quod si aliter et de alia persona quam ut praedictum est aut per simoniacam pravitatem electionem fieri
contigerit electio sit ipso iure irrita et inanis.
Et sic simoniace eligentes praeter alias poenas perpetuo sint ipso facto iure eligendi privati.
Alii vero canonicis poenis subiaceant.
Simoniace autem electi et qui huiusmodi simoniacae electionis participes fuerint taliter que eligentes et
confirmati in horrorem tanti criminis poenam ipso facto excommunicationis incurrant nec a tali reatu et
excommunicatione electi et confirmati absolvi possint nisi ecclesias et dignitates ad quas turpiter assumpti sunt
libere resignaverint et ad eas obtinendas quas nefario ingressu adepti sunt perpetuo reddantur inhabiles.
Ad tollendam autem omnem ambitionis radicem obsecrat per viscera misericordiae Iesu christi haec sancta
synodus ac instantissime exhortatur reges et principes communitates et alios cuiuscumque gradus et dignitatis
existant ecclesiasticae vel mundanae ne electoribus litteras scribant aut preces porrigant pro eo qui per se vel per
alium tales preces seu litteras procurabit multo que minus comminationes impressiones aut aliud faciant quo
minus libere ad electionem procedatur.
Similiter in virtute sanctae obedientiae ipsius electoribus praecipitur ne ad huiusmodi litteras vel preces
comminationes vel impressiones ut praemittitur quemquam eligere praesumant.
Facta autem electione et ei ad quem ius pertinet confirmandi praesentata si appareat coelectus vel se opponens
electioni nominatim vocetur ad videndum discuti electionis negotium.
Et nihilo minus generaliter edictum publicum in ecclesia in qua facta est electio proponatur iuxta constitutionem
felicis recordationis Bonifacii viii.

10

