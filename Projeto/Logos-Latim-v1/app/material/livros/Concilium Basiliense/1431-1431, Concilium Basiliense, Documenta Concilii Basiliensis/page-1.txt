1431-1431- Concilium Basiliense - Documenta Concilii Basiliensis
Concilia oecumenica et generalia Ecclesiae catholicae - Concilium Basileense a. 1431-1437
Ad omnipotentis dei gloriam fidei catholicae exaltationem christianae que religionis profectum iaciens
fundamentum in summo angulari lapide christo Iesu in quo omnis aedificatio constructa crescit in templum
sanctum in domino sacrosancta synodus Basileensis universalem ecclesiam repraesentans in spiritu sancto
legitime congregata praesidente reverendissimo in christo patre domino iuliano sanctae Romanae ecclesiae sancti
Angeli diacono cardinali apostolicae sedis legato attendens quod sacra generalis synodus Constantiensis in
spiritu sancto celebrata salubre existimans et multimode fructuosum in sancta dei ecclesia generalia concilia
frequentari hoc suo decreto constituit huiusmodi sub tenore frequens generalium conciliorum celebratio.
Atque pro ipsius executione decreti civitas Papiae apud Italiam fuit electa pro generali concilio in fine tunc
proxime sequentis quinquennii celebrando.
Quod quidem concilium suo decreto tempore in dicta civitate Papiensi celebrari extitit inchoatum et inde certis
ex causis ad civitatem senensem translatum.
In quo quidem generali concilio Papiae inchoato et in Senensi civitate celebrato haec Basileensis civitas pro
celebratione tunc futuri generalis concilii post septennium a fine ipsius Senensis concilii celebrandi fuit electa et
debite assignata ut constat in instrumento publico inde confecto huiusmodi seriei.
Ipse autem reverendissimus dominus legatus mandatum apostolicum exequi cupiens cum tempore quo iam
instabat celebrationem concilii inchoari circa expeditionem adversus pestiferam haeresim Hussitarum esset pro
causa fidei admodum occupatus suos ad hanc civitatem vices gerentes destinare curavit ac postmodo quamcitius
fuit possibile ad praesentem civitatem accessit ut iniunctum legationis officium posset in celebratione huius
generalis concilii praestante divini numinis gratia adimplere prout etiam sanctissimus dominus noster dominus
Eugenius divina providentia papa iv repetitis suae sanctitatis litteris sibi mandavit.
In qua civitate iam per tres menses et ultra cum praelatis et ceteris qui ad ipsam civitatem causa celebrationis
dicti generalis concilii advenerunt quamplurimas congregationes fecit habuit que tractatus super ipsius
stabilimento et celebratione concilii.
Tandem decretum est praesentem solemnem fieri sessionem in qua primum cum ex praemissis constet aperte
quod haec civitas sit locus celebrationi generalis concilii deputatus et adsit a iamdiu citra tempus ipsius concilii
celebrandi sacrosanctae que sedis apostolicae non desit auctoritas decernit diffinit et declarat in hac civitate et
loco esse generale concilium stabilitum canonice et fundatum et quod ad eius celebrationem tenentur accedere
omnes tam praelati quam ceteri qui de iure vel consuetudine ad generalia concilia accedere sunt adstricti.
Ceterum cum unumquodque eo directius atque intensius suas dirigat actiones quo ipsarum destinatum finem
agnoscit idcirco haec sancta synodus necessitates christianae religionis sedula meditatione recogitans matura et
digesta deliberatione decernit ad haec tria eo a quo cuncta bona procedunt auctore deo toto solicitudinis studio
operam dare.
Primo ut omnium haeresum a christiani populi finibus tenebris profugatis lumen catholicae veritatis christo vera
luce largiente refulgeat.
Secundo ut bellorum rabie qua satore zizaniae seminante in diversis partibus mundi affligitur et dissipatur
populus christianus congrua meditatione sedata pacis auctore praestante in statum reducatur pacificum et
tranquillum.
Tertio ut cum multiplicibus vitiorum tribulis et spinis christi vinea iam quasi silvescat prae nimia densitate ut illis
debitae culturae studio resecatis evangelico agricola caelitus operante refloreat honestatis que fructus et honoris
felici ubertate producat.
1

