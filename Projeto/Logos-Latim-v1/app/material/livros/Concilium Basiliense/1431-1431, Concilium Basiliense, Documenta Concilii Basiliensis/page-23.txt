observare nisi sententia prohibitio suspensio vel censura huiusmodi fuerit in vel contra personam collegium
universitatem ecclesiam aut locum certum aut certam a iudice publicata vel denuntiata specialiter aut expresse
aut si aliquem ita notorie excommunicationis sententiam constiterit incidisse quod nulla possit tergiversatione
celari aut aliquo modo iuris suffragio excusari.
Nam a communione illius abstineri vult iuxta canonicas sanctiones.
Per hoc tamen huiusmodi excommunicatos suspensos interdictos seu prohibitos non intendit in aliquo relevare
nec eis quomodolibet suffragari.
Quoniam ex indiscreta interdictorum promulgatione multa consueverunt scandala evenire statuit haec sancta
synodus quod nulla civitas oppidum castrum villa aut locus ecclesiastico supponi possint interdicto nisi ex causa
seu culpa ipsorum locorum aut domini seu rectorum vel officialium.
Propter culpam autem seu causam alterius cuiuscumque privatae personae huiusmodi loca interdici nequaquam
possint auctoritate quacumque ordinaria vel delegata nisi talis persona prius fuerit excommunicata ac denuntiata
seu in ecclesia publicata ac domini seu rectores vel officiales ipsorum locorum auctoritate iudicis requisiti
huiusmodi personam excommunicatam infra biduum inde cum effectu non eiecerint aut ad satisfaciendum
compulerint qua etiam post biduum eiecta recedente vel satisfaciente mox divina resumi possint.
Quod etiam in pendentibus locum habeat.
Ut lites citius terminentur super eodem gravamine aut super eadem interlocutoria vim diffinitivae non habente
nullatenus liceat secundo appellare.
Quod que ante diffinitivam frivole vel iniuste appellans ultra condemnationem expensarum damnorum et
interesse in quindecim florenis auri de camera parti appellatae per appellationis iudicem condemnetur.
Sacrosancta Basileensis generalis synodus in spiritu sancto legitime congregata universalem ecclesiam
repraesentans ad perpetuam rei memoriam.
In nomine spiritus sancti paracleti statuit haec sancta synodus quod tam in curia Romana quam alibi pro seu in
confirmatione electionum admissione postulationum praesentationum provisione collatione dispositione
electione postulatione praesentatione etiam a laicis facienda institutione installatione et investitura de ecclesiis
etiam cathedralibus et metropolitanis monasteriis dignitatibus beneficiis officiis que ecclesiasticis quibuscumque
nec non ordinibus sacris et benedictione ac pallio de cetero nihil penitus ante vel post exigatur ratione litterarum
bullae sigilli annatarum communium et minutorum servitiorum primorum fructuum deportuum aut sub
quocumque alio titulo colore vel nomine praetextu cuiusvis consuetudinis privilegii vel statuti aut alia quavis
causa vel occasione directe vel indirecte solum scriptoribus abbreviatoribus que et registratoribus litterarum seu
minutarum pro ipsorum labore competenti salario solvendo.
Huic autem sacro canoni si quis exigendo dando vel promittendo contraire praesumpserit poenam incurrat
adversus simoniacos inflictam et ipsis dignitatibus ac beneficiis taliter obtentis nullum ius ac titulum acquirat.
Obligationes quoque promissiones et censurae ac mandata et quidquid in praeiudicium decreti huius saluberrimi
fieri continget nullas obtinere vires atque irrita censeantur.
Etsi quod absit Romanus pontifex qui prae ceteris universalium conciliorum exequi et custodire canones debet
adversus hanc sanctionem aliquid faciendo ecclesiam scandalizet generali concilio deferatur.
Ceteri vero pro modo culpae iuxta canonicas sanctiones per suos superiores digna ultione puniantur.

23

