Prohibeatur et his neophytis sub gravibus poenis ne mortuos more Iudaeorum sepeliant aut sabbata alias que
solemnitates et antiquae sectae ritus quoquo modo observent.
Sed et ecclesias et praedicationes nostras prout alii catholici frequentent et in omnibus se christianorum moribus
conformes reddant.
Contemptores autem praedictorum per sacerdotes in quorum parochiis siti sunt aut alios ad quos de iure vel
antiqua consuetudine de talibus inquirere spectat ac etiam per alios quoscumque dioecesanis seu inquisitoribus
haereticae pravitatis deferantur et invocato si opus fuerit auxilio brachii saecularis per eos taliter puniantur quod
et aliis transeat in exemplum.
De his omnibus in conciliis provincialibus et synodalibus diligens fiat inquisitio et tam citra episcopos et
sacerdotes in praemissis negligentes quam ipsos neophytos et infideles praedictorum contemptores opportunum
adhibeatur remedium.
Si quis autem cuiuscumque gradus vel praeeminentiae huiusmodi neophytos ne ad observationem ritus christiani
seu alicuius praemissorum compellantur foveat atque defendat poenas contra fautores haereticorum promulgatas
incurrat.
Neophyti vero si se corrigere post canonicam monitionem neglexerint quin ad vomitum iudaizantes redire
comperti sint contra eos tanquam perfidos haereticos secundum sacrorum canonum instituta procedatur.
Si qua vero ipsis Iudaeis vel infidelibus indulta seu privilegia per quoscumque ecclesiasticos seu saeculares
cuiuscumque status seu dignitatis etiamsi papalis vel imperialis existant concessa iam sint vel in futurum concedi
contingat vergentia quoquo modo in detrimentum catholicae fidei nominis christiani seu quorumcumque
praemissorum haec sancta synodus cassa et irrita esse decernit decretis et constitutionibus apostolicis ac
synodalibus quae super praemissis condita sunt in suo robore duraturis.
Et ut huiusmodi sanctae constitutionis iugis memoria habeatur et ut ne quisquam ipsius ignorantiam praetendere
possit iubet haec sancta synodus ut per singulas cathedrales et collegiatas ecclesias alia que pia loca in quibus
uberior est fidelium concursus semel in anno ad minus infra divina promulgetur.
Sacrosancta Basileensis generalis synodus in spiritu sancto legitime congregata universalem ecclesiam
repraesentans ad perpetuam rei memoriam.
Tanto sumus ad concedendum petentibus laudabili per nos ordinatione statuta et decreta sub forma authentica
proniores quanto ex hoc statutis et decretis huiusmodi circa eorum observationem valeat fides certior adhiberi.
Hinc est quod nos tenores constitutionum inferius descriptarum per nos dudum editarum et in sessione publica
per nos in maiori ecclesia Basileensi undecimo kalendas februarii anno domini millesimo quadringentesimo
trigesimo quinto celebrata publicatarum et apud acta nostra de mandato nostro descriptarum ad dilectorum
ecclesiae filiorum et cetera N. et N. qui tenores huiusmodi se in iudicio et extra asserunt indigere supplicationis
instrumentum de actis ipsis extrahi et praesentibus annotari fecimus quae sequuntur in haec verba quicumque
clericus cuiuscumque status conditionis religionis dignitatis etiamsi pontificalis vel alterius praeeminentiae
existat qui post huius constitutionis notitiam quam habere praesumatur per duos menses post publicationem
eiusdem in ecclesiis cathedralibus quam ipsi dioecesani omnino facere teneantur postquam eadem constitutio ad
eorum notitiam pervenerit fuerit publicus concubinarius a perceptione fructuum omnium suorum beneficiorum
trium mensium spatio sit ipso facto suspensus quos suus superior in fabricam vel aliam evidentem ecclesiarum
utilitatem ex quibus hi fructus percipiuntur convertat nec non et huiusmodi publicum concubinarium ut primum
talem esse innotuerit mox suus superior monere teneatur ut infra brevissimum terminum concubinam dimittat.
Quam si non dimiserit vel dimissam aut aliam publice resumpserit iubet haec sancta synodus ut ipsum suis
omnibus beneficiis omnino privet.

21

