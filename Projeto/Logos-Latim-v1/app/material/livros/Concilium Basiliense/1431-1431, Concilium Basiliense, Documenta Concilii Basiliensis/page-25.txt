Pro cuius executione deputetur aliquis onus habens notandi personas singulas statuto tempore non convenientes
iuramento adstrictus agere fideliter et nulli parcere.
Iubet etiam haec sancta synodus quod in illis ecclesiis in quibus singulis horis certae distributiones statutae non
sunt omnino etiam de grossis fructibus si opus sit deputentur ut iuxta mensuram laboris plus minus ve quisque
capiat emolumenti tollens prorsus abusum illum quo in una duntaxat hora praesens totius diei distributiones
usurpat et illum quo praepositi vel decani aut alii officiales ex hoc solum quod officiales sunt licet actualiter pro
utilitate ecclesiae non absint quotidianas distributiones praecipiant.
Quoscumque etiam alibi beneficiatos seu in sacris constitutos cum ad horas canonicas teneantur admonet haec
sancta synodus si orationes suas deo acceptas fore cupiunt ut non in gutture vel inter dentes seu deglutiendo aut
syncopando dictiones nec colloquia vel risus intermiscendo sed sive soli sive associati diurnum nocturnum que
officium reverenter verbis que distinctis peragant ac tali in loco unde a devotione non retrahantur ad quam se
disponere et praeparare debent iuxta id quod scriptum est: ante orationem praepara animam tuam ne sis quasi qui
tentat deum.
Quicumque in ecclesia beneficiatus praesertim de maioribus divinorum tempore per ecclesiam vel foris circa
ipsam deambulando aut cum aliis colloquendo vagari visus fuerit non solum illius horae sed totius diei
praesentiam ipso facto amittat.
Qui si semel correctus non destiterit per mensem distributionibus careat vel graviori si pertinacia exegerit poenae
subiaceat ita ut tandem desistere cogatur.
Prohibeatur etiam ne divina officia tumultuosi quorumcumque per ecclesiam discursus impediant aut perturbent.
Regulares qui in conventualibus ecclesiis circa praedicta excesserint gravi poena superioris arbitrio castigentur.
Ut cuncta in domo dei ordinate procedant et quilibet sciat quod sibi agendum imminet statuatur tabella aliqua
continue pendens in choro in qua quid per unumquemque ex canonicis vel aliis beneficiatis in singulis horis per
hebdomadam aut maius tempus legendum cantandum ve sit scribatur.
Qui autem secundum quod ibi descriptum fuerit facere per se vel alium neglexerit pro qualibet hora
distributiones unius diei amittat.
Abusum aliquarum ecclesiarum in quibus credo in unum deum quod est symbolum et confessio fidei nostrae non
complete usque ad finem cantatur aut praefatio seu oratio dominica omittitur vel in ecclesiis cantilenae
saeculares voce admiscentur seu missa etiam privata sine ministro aut per secretas orationes ita submissa voce
dicitur quod a circumstantibus audiri non potest abolentes statuimus ut qui in his transgressor inventus fuerit a
suo superiore debite castigetur.
Abusum etiam illum cultui divino manifeste derogantem quo nonnulli ecclesiarum canonici contrahentes debita
sic se creditoribus obligant ut nisi statuto tempore satisfaciant a divinis cessetur officiis abolentes et
obligationem huiusmodi etiamsi iureiurando firmata sit irritam decernentes statuimus ut qui talem illicitum
contractum fecerint trium mensium fructus ipsi ecclesiae applicandos ipso facto amittant.
Et quamdiu divina non resumpserint nullos ex ipsa ecclesia proventus percipiant.
Prohibet haec sancta synodus ut tempore missae maioris praesertim solemnibus diebus capitula seu actus
capitulares aut alii tractatus per canonicos non celebrentur nisi forte urgens et evidens ingrueret necessitas.
Qui vero ad talem horam capitulum indixerit a distributionibus quotidianis per hebdomadam sit suspensus neque
ipsi canonici pro hora illa distributiones ipsas lucrentur.

25

