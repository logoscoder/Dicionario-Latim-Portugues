Comparentibus autem aliquibus vel non nihilo minus ipse confirmator ex officio tanquam in negotio inquisitionis
procedat omnem adhibiturus diligentiam ut tam forma electionis quam merita electi et omnes circumstantiae
debite examinentur et discutiantur.
Et si electio confirmanda sit vel infirmanda iudicialiter confirmetur vel infirmetur.
Et ut omnia munde et sine labe ac labis suspicione procedant non solum exigere aliquid quantumcumque parvum
sed etiam gratis oblata confirmator ratione confirmationis sub nomine subiectionis subsidii gratitudinis aut alio
coloris praetextu cuiusvis consuetudinis aut privilegii per se vel alium nullatenus recipere praesumat.
Notariis autem et his qui scripserunt in huiusmodi causis emolumentum aliquod moderate taxetur habendo
respectum ad laborem et operam scripturae non ad fructuum praelaturae valorem.
Si vero confirmatores praedicti electiones non servatis superius ordinatis et de personis non idoneis ut
praemittitur factas vel alias per simoniacam pravitatem confirmaverint eo ipso confirmationes huiusmodi sint
nullae.
Confirmantes autem alias personas quam supra dictum est pro ea vice per simoniacam autem labem si eam
commiserint etiam sententiam excommunicationis incurrant eo ipso a qua nisi per Romanum pontificem
praeterquam in mortis articulo absolutionis beneficium obtinere non possint.
Summum vero pontificem haec sancta synodus exhortatur ut cum speculum et norma omnis sanctitatis et
munditiae esse debeat pro confirmatione earum electionum quas ad eum deferre contigerit nihil penitus exigat
aut recipiat alioquin si secus faciendo notorie et incorrigibiliter ex hoc ecclesiam scandalizet futuro concilio
deferatur.
Pro oneribus autem quae ipsum pro regimine universalis ecclesiae subire oportet pro que sustentatione sanctae
Romanae ecclesiae cardinalium et aliorum necessariorum officialium hoc sacrum concilium ante sui
dissolutionem omnino debite et congruenter provideat.
Quod si contingat aliquam circa haec provisionem non facere tunc illae ecclesiae et beneficia quae usque nunc ex
novi praelati assumptione certam taxam solverint deinceps medietatem huiusmodi capere per annum post
adeptam pacificam possessionem solvere in partibus teneantur duratura huiusmodi provisione donec praedictis
papae et sustentationi cardinalium fuerit aliter provisum.
Per haec eadem sancta synodus non intendit in aliquo praeiudicare sanctae Romanae et universali ecclesiae nec
alteri cuicumque.
Sacrosancta generalis synodus Basileensis in spiritu sancto legitime congregata universalem ecclesiam
repraesentans ad perpetuam rei memoriam.
Pridem haec sancta synodus quoddam saluberrimum promulgavit decretum pro stabilitate et robore generalium
conciliorum quorum frequens celebratio praecipua est agri dominici cultura.
Verum cum ad eamdem culturam non dubium sit pertinere episcopales synodos et concilia provincialia prout
veteres canones decreverunt frequentari ideo eadem sancta synodus antiquos et laudabiles mores nostris cupiens
temporibus observari statuit atque praecipit synodum episcopalem in qualibet dioecesi post octavas dominicae
resurrectionis vel alia die secundum consuetudinem dioecesum ad minus semel in anno ubi non est consuetudo
bis annuatim celebrari per dioecesanum propria in persona nisi canonico impedimento fuerit praepeditus et tunc
per vicarium ad hoc idoneum.
Quae synodus saltem biduo vel triduo duret vel prout necessarium episcopis visum fuerit.

11

