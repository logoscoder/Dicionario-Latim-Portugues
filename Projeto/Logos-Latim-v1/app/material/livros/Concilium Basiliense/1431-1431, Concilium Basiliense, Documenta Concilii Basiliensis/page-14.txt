Quod si metropolitani vel dioecesani praedictis terminis in celebrandis provincialibus et episcopalibus synodis
cessante legitimo impedimento fuerint negligentes medietatem omnium fructuum et obventionum ratione suarum
ecclesiarum ad eos pertinentium fabricae ipsarum ecclesiarum applicandam eo ipso amittant.
Qui si in eadem negligentia per tres proximos menses perseveraverint ab officiis et beneficiis sint ipso facto
suspensi.
Quibus transactis temporibus sub antescriptis poenis antiquior in provincia ordine episcopus ipsius metropolitani
episcopi aut maior in dignitate post pontificalem in sacris constitutus nisi ad alios forsan de consuetudine vel
privilegio pertineat negligentiam in celebrandis praedictis provincialibus et episcopalibus synodis supplere
teneantur.
Iubet insuper haec sancta synodus omnibus praelatis religionum et ordinum quorumcumque ad quos celebrare
capitula pertinet quod illa statutis temporibus sub praedictis poenis servent et servari faciant in quibus secundum
canonicas sanctiones et religionum constitutiones cum omni studio et diligentia ad veram singularum religionum
et ordinum reformationem intendant ita ut deinceps in singulis monasteriis iuxta proprias regulas et
constitutiones debite regularis vigeat observantia et praecipue ut tria substantialia professionis vota omnino
observentur.
Per praemissa autem haec sancta synodus non intendit iuribus quorumcumque quomodolibet derogare.
Sacrosancta generalis synodus Basileensis in spiritu sancto legitime congregata universalem ecclesiam
repraesentans dilectos ecclesiae filios Nicolaum tituli sanctae crucis in Ierusalem presbyterum Iulianum sancti
Angeli diaconum sanctae Romanae ecclesiae cardinales et venerabiles Ioannem archiepiscopum Tarentinum et
Petrum episcopum Paduanum ac dilectum ecclesiae filium Ludovicum abbatem sanctae Iustinae Paduanae
tantum admittit in praesidentes in hoc sacro concilio nomine vice et loco sanctissimi domini Eugenii papae iv
cum infrascriptis conditionibus et clausulis plenissimum robur et effectum per omnia habituris videlicet sine
omni iurisdictione coactiva salvo etiam modo procedendi in hoc sacro concilio hactenus observato praesertim
qui continetur in ordinationibus huius sacri concilii quae incipiunt: primo sint quatuor deputationes sicut sunt
inter quas omnes de concilio distribuantur aequaliter quantum fieri poterit et cetera Ordinat etiam quod praeter
feriam sextam in qua ordinaria est congregatio generalis non possit fieri alia nisi fuerit conclusum prius per tres
deputationes ad minus.
Et tunc intimetur ipsis praesidentibus vel alteri ex eis quod ponat schedulas.
Et si non fecerint unus ex promotoribus concilii vel unus ex deputationibus quicumque sit ponat schedulas.
Et omnes de concilio veniant ad congregationem.
Alias si non fuerit conclusum per tres deputationes nullus ad ipsam congregationem accedat.
Et quidquid ibi factum fuerit nullius sit roboris.
Et idem de sessione.
Item quod lectis in congregatione generali his quae conclusa sunt per deputationes primus inter praesidentes
ibidem praesentes etiam aliis vel alio ex eis absentibus concludat iuxta ordinationes sacri concilii.
Quod si nolit ipse aut alius de praesidentibus ibidem praesidentibus facere tunc proximior praelatus subsequens
in ordine considendi concludat.
Et ipso nolente alius successive faciat.
14

