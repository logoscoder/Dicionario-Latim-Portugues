Postremo eadem sancta synodus vult ordinat et decernit quod pro praemissorum et ex eis dependentium debita et
votiva executione dictorum que syndicorum et concilii securitate pleniori ad omnem eorum aut suorum
procuratorum vel nuntiorum petitionem et instantiam eis quaevis aliae litterae opportunae utiles et necessariae
sub bulla eiusdem sanctae synodi per ipsius cancellariam in forma debita et honesta concedantur conficiantur et
etiam expediantur.
Sacrosancta generalis synodus Basileensis in spiritu sancto legitime congregata universalem ecclesiam
repraesentans ad perpetuam rei memoriam.
Haec sacrosancta synodus inter suae congregationis exordia ut ea pro quibus generalium conciliorum celebratio
dignoscitur instituta spiritus sancti assistente gratia opere complerentur summam diligentiam ad continuandam
inter populos occidentales et orientales unionem adhibuit ut sicut ex longo dissidio dei ecclesia innumeras
perpessa est calamitates ita ex fraterna unione maximum assequeretur profectum proinde Constantinopolim ad
hoc sanctum promovendum opus oratores transmisit quibus una cum solemnibus ambaxiatoribus serenissimi
imperatoris Romanorum et venerabilis patriarchae Constantinopolitani huc redeuntibus habitis super hoc multis
tractatibus matura que deliberatione tandem certa capitula inter hoc sacrum concilium et ipsos ambaxiatores
concordata et per decretum et publica sessione firmata extiterunt.
In quibus eadem sancta synodus ex tam sancto negotio ad destinandum Constantinopolim oratores suos cum
quibusdam pecuniarum summis et duabus galeis grossis duabus que subtilibus et trecentis balistariis infra certum
tempus ac per eosdem unum de locis in decreto comprehensis pro oecumenico concilio nominandum in quo
imperator et patriarcha cum septingentis personis pro hac sancta unione complenda nobis cum convenirent
obligare se voluit.
Cum autem tempus ista exequendi in foribus instet cupiens haec sancta synodus suis penitus pollicitationibus
satisfacere et tam pium negotium quo hoc tempore salubrius excogitari nequit totis viribus ad optatum finem
perducere ad hanc in suis disputationibus et deinde in generali congregatione conclusionem devenit ut videlicet
civitas Florentina aut Utinum in patria Fori Iulii ponenda in manu concilii seu quicumque alius locus tutus in
decreto comprehensus summo pontifici et Graecis accomodus pro oecumenico concilio eligatur ille videlicet de
praedictis qui citius paraverit et expedierit galeas pecunias et alia necessaria datis etiam securitatibus necessariis.
Portus autem sit Venetiae Ravenna aut Ariminum ille videlicet ex iis quem imperator et patriarcha
Constantinopolitanus maluerint.
Item ne clerus gravaretur incassum decima nec decretaretur nec exigeretur usquequo Graeci ad unum de
praedictis applicuerint portum.
Quod que per totum tempus in decreto comprehensum in hac civitate sacrum remaneat concilium et ut legati ac
praesidentes apostolicae sedis vocatis patribus de quibus eis visum esset oratores ad conducendum Graecos et
praemissa exequenda eligant qui omnem instantiam pro hac civitate Basileensi facere debeant.
Ut igitur semper divina gratia assistente praemissa omnia et singula debitum sortiantur effectum in hac publica et
solemni sessione haec sancta synodus praefatam conclusionem vult statuit declarat esse firmam atque validam
tenendam que et exequendam cassans irritans et annullans cassum que irritum et nullum esse decernens quidquid
a quoquam et etiam quibuscumque factum vel actum sit vel in futurum fieret vel attentaretur adversus praedicta
seu dependentia ab eis vel quod eorum executionem posset quomodolibet impedire volens ut ad praedictorum
executionem praedicti apostolici legati ac praesidentes quascumque literas opportunas sub bulla concilii in forma
debita conficiant et alia quaecumque huic sancto negotio necessaria vel accomoda expediant.

40

