Ad regendum provincias ac civitates principales destinet cardinales vel praelatos integrae et incorruptae famae
quos non inhiare pecuniis sed iustitiae ac paci subditorum intendere verisimile sit quorum legatio biennio aut ad
plus triennio elapso expiret.
Et quia dignum est ut quilibet suae villicationis rationem reddat deputetur expleta legatione aliquis vel aliqui
insignes viri qui suae administrationis rationem nec non querelas ac petitiones provincialium audiant et iustitiam
exhibeant et quod ipsi commode facere nequeunt papae deferant qui omnino gesta eorum scire studeat et si quid
illicite perpetrasse ipsos constiterit nullatenus inultum dimittat ut et successores sui quae non licent suo exemplo
facere formident.
Et ne officiales manus forsitan ad illicita apponant competens salarium unde vivere honeste possint eis
constituatur.
Saepe etiam summus pontifex inquirat quomodo tam legati gubernatores et commissarii quam Romanae
ecclesiae vicarii ac feudatarii subditos regant et an novis gabellis et exactionibus gravent.
Quidquid autem austeritatis seu iniusti oneris super cervices subditorum fieri cognoverit nequaquam toleret.
Pati enim impium est ut hi quos papa per se paterne regeret per alios tyrannice tractentur.
Statuta et constitutiones antiquas quibus provinciae ac terrae salubriter regi consueverunt inviolata servari faciat.
Quod si quae postea irrationabiliter vel ad aemulationem seu partialiter edita sint causa cognita retractentur et
reformentur.
Infra annum ab electionis die Romanus pontifex ad se oratores seu procuratores provinciarum ac principalium
civitatum ecclesiae Romanae accersat et ostendens erga eos paternae charitatis affectum ab ipsis de statu et
conditione patriarum et quemadmodum praedecessoris sui tempore recti sunt num etiam aliquo iniusto graventur
onere et quid pro salubri ipsorum regimine faciendum sit perscrutetur et tandem in omnibus utilitati et
indemnitati ipsorum ac bono publico provisionis remedia tanquam filiis adhibeat.
Hoc idem saltem de biennio in biennium repetere non pigeat.
Inter cetera quae feudatarii capitanei gubernatores senator castellani alii que praecipui officiales urbis et terrarum
ecclesiae iurare solent hoc etiam adiiciatur ut in eorum institutione iurent quod sede vacante ad mandatum
cardinalium civitates terras loca arces et castra ac gentes nomine Romanae ecclesiae tenebunt ac tradent libere et
sine contradictione.
Ne summus pontifex carnalitatis trahi videatur affectu magis quam iudicio rationis atque ut scandalis obvietur
quae experientia teste saepe secuta sunt nullum de cetero consanguineum vel affinem usque ad tertium gradum
inclusive ducem marchionem comitem feudatarium emphyteutam vicarium gubernatorem officialem castellanum
alicuius provinciae civitatis oppidi castri fortalitii aut loci Romanae ecclesiae nec super his iurisdictionem seu
potestatem aliquam habere nec capitaneum seu conductorem gentium armorum faciat aut esse permittat.
Ipsi quoque cardinales summo pontifici secus agere volenti nequaquam assentiant quod que succedens pontifex
aliter facta prorsus retractet ac revocet.
Iuxta Nicolai papae iv constitutionem statuit sancta synodus ut ad sanctae Romanae ecclesiae cardinales omnium
fructuum reddituum proventuum mulctarum condemnationum ac censuum de quibuscumque terris et locis
Romanae ecclesiae subiectis provenientium medietas pertineat institutio que et destitutio omnium rectorum
gubernatorum que et custodum quocumque nomine censeantur qui praeerunt dictis terris et locis ac etiam
dictorum fructuum collectorum de consilio et consensu ipsorum cardinalium fieri debeat.

31

