synodus his obviare nolens que ut ipsius decreti mens quae fuit omne obstaculum a canonicis electionibus et
confirmationibus tollere suo frustretur effectu statuit ut electiones in dictis ecclesiis sine impedimento aut
obstaculo omnino fiant quae causa cognita iuxta iuris communis et dicti nostri decreti dispositionem
confirmentur.
Veruntamen si forte aliquando contingat electionem aliquam etiam alias canonicam fieri quae in perturbationem
ecclesiae aut patriae vel boni publici vergere timeatur summus pontifex cum ad ipsum confirmatio delata fuerit si
talem urgentissimam causam adesse manifeste cognoverit ea prius mature discussa ac parte plene defensa
accedente postea Romanae ecclesiae cardinalium aut maioris partis subscriptione huiusmodi causam veram
sufficientem que fore attestantium reiecta tali electione ad capitulum vel conventum remittat ut vel infra tempus
iuris vel aliud iuxta loci distantiam ad aliam ex qua evenire talia non formidentur electionem procedant.
Et quia multiplices ecclesiarum et beneficiorum hactenus factae per summos pontifices reservationes non parum
ecclesiis onerosae extiterunt ipsas omnes tam generales quam speciales sive particulares de quibuscumque
ecclesiis et beneficiis quibus tam per electionem quam collationem aut aliam dispositionem provideri solet sive
per extravagantes ad regimen et execrabilis sive per regulas cancellariae aut alias apostolicas constitutiones
introductas haec sancta synodus abolet statuens ut de cetero nequaquam fiant reservationibus in corpore iuris
expresse clausis et his quas in terris Romanae ecclesiae ratione directi seu utilis dominii mediate vel immediate
subiectis fieri contigerit duntaxat exceptis.
Licet in apostolicis vel aliis litteris quibuscumque aliquem dignitati beneficio aut iuri cuicumque renuntiasse aut
privatum esse seu aliquid egisse per quod ius proprium auferatur narratum sit huiusmodi litterae in his non
praeiudicent etiamsi super ipsis gratia vel intentio narrantis fundetur nisi per testes aut alia legitima constiterit
documenta.
Sacrosancta generalis synodus Basileensis in spiritu sancto legitime congregata universalem ecclesiam
repraesentans ad perpetuam rei memoriam.
Quia ambaxiatores nostri ad Constantinopolim transmissi vice et nomine eiusdem sanctae synodi serenissimo
imperatori Romanorum et reverendissimo domino patriarchae Constantinopolitano propter nonnullas causas
promiserunt capitula alias in hac sancta synodo super modo universalis et oecumenici et utriusque ecclesiae
concilii celebrandi hinc et inde conclusa et firmata dare et cum effectu exhibere sub consueta huius sanctae
synodi bulla plumbea data praesenti et sub tenore de verbo ad verbum subsequenti nolens haec sancta synodus
omittere aliquid eorum quae pro unione ecclesiarum christi fieri possunt dictam suorum ambaxiatorum
promissionem praesenti decreto acceptat approbat ratificat et confirmat et praefata capitula de verbo ad verbum
prout per praefatos ambaxiatores promissum est praesentibus inserit sub tenore qui sequitur.
Sacrosancta generalis synodus Basileensis in spiritu sancto legitime congregata universalem ecclesiam
repraesentans ad perpetuam rei memoriam cum inter cetera toti populo christiano necessaria opera propter quae
hoc praesens sanctum concilium extitit congregatum unio occidentalis et orientalis ecclesiarum christi
praecipuum et maximum sit merito pro hac perficienda ab initio suae congregationis omni conatu laboravit.
Etenim quamprimum potuit ad serenissimum imperatorem Graecorum et reverendissimum patriarcham
Constantinopolitanum cum litteris suos transmisit ambaxiatores ad ipsos cum omni charitate et instantia
exhortandum quatenus et ipsi cum plena potestate mitterent aliquos qui nobis cum tractarent de modo dictam
sanctam unionem consequendi qui mox ut requisiti fuerunt tres insignes viros de his qui apud eos magnae
videntur auctoritatis quorum primus ipsum imperatorem consanguinitate attinet ad hanc sanctam synodum
destinarunt sufficienti ipsius imperatoris mandato cum bulla aurea et eius propria manu subscripto ac patriarchae
litteris munitos qui tam in generali congregatione quam coram commissariis nostris ferventissimum ipsius
imperatoris et patriarchae totius que ecclesiae orientalis ad hanc unionem desiderium exponentes nos mirum in
modum ad tam sancti operis prosecutionem pulsant ac quotidie excitant duo inter alia firmiter constanter que
asserentes unionem ipsam nisi in synodo universali in qua tam ecclesia occidentalis quam orientalis conveniat
fieri nullatenus posse et in ea synodo si fiat ut infra conventum est ipsam unionem secuturam sperari.
His auditis summa nobis laetitia et iucunditas nimirum accessit.
36

