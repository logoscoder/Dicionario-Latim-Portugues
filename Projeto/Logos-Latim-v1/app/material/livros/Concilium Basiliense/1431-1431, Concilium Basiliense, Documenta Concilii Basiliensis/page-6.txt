obedientia non iacturam afferat sed potius utilitatis et honoris augmentum ratio cunctis nota suadeat et ne
aliquibus forsitan venire negligentibus prodesse inobedientia videatur haec et alia quae animum cuiuscumque
prudentis ad hoc movere possent et deberent provida attentione prospiciens haec sancta synodus statuit decernit
atque diffinit quod in eventum vacationis sedis apostolicae hoc sacro generali durante concilio electio summi
pontificis in loco istius sacri concilii fiat et interdicit ne alibi celebretur.
In contrarium attentata quavis auctoritate etiamsi papali non obstantibus quibuscumque constitutionibus editis
vel edendis aut aliis in contrarium facientibus ac si de ipsis esset de verbo ad verbum facienda mentio specialis
aut iuramento firmata existant quibus ex certa scientia derogat et decernit nulla et irrita esse nullius que roboris
vel momenti ipso iure contrarium vero attentantes sint tam active quam passive quoad electionem Romani
pontificis et ad quascumque alias dignitates inhabiles et omnibus habitis dignitatibus perpetuo privati et infamiae
notam ac etiam excommunicationis sententiam incurrant ipso facto.
Quod si forsan aliqua de facto praetensa electio praesumeretur tam electus praetensus quam illi adhaerentes et
eum pro tali gerentes supradictas poenas incurrant pari modo.
Absolutionem vero omnium et singulorum qui praemissas sententias aut earum aliquam incurrerint quoquomodo
dicta synodus tantummodo praeterquam in mortis articulo sibi reservat.
Decernens praesens decretum ligare afficere vim et effectum habere atque sortiri post quadraginta dies continuos
proxime secuturos a die publicationis eiusdem.
Sacrosancta generalis synodus Basileensis in spiritu sancto legitime congregata universalem ecclesiam
repraesentans ad perpetuam rei memoriam.
Dudum haec sancta synodus super electione Romani pontificis in casu vacationis sedis apostolicae hoc sacro
durante concilio quoddam edidit decretum huiusmodi sub tenore ad providentiae spectat officium ut ad longum
continetur et de verbo ad verbum in quarta sessione.
Cum autem ex eodem decreto apud aliquos orta sit dubitationis occasio ne tempus decem dierum at intrandum
conclave prefinitum sanctae Romanae ecclesiae cardinalibus per constitutionem editam in generali concilio
Lugdunensi saltem a tempore note vacationis in loco huius concilii curreret et artaret quod nimis rigidum videtur
et terminus nimis brevis propter multos ex eisdem cardinalibus qui a loco ipsius concilii esse possent in remotis
locis absentes haec sancta synodus cupiens omnem dubitationis materiam amputare et ad ea quae ad pacem et
unitatem sanctae dei ecclesiae accomoda sunt vigilanti studio providere et tam in hiis quam in omnibus quae
fidei catholicae exaltationem generalem que reformationem et pacem populi christiani concernere dinoscuntur
pro quibus est in spiritu sancto legitime congregata cum omni modestia debita que maturitate procedere presentis
decreti tenore decernit quod in casu vacationis sedis apostolicae presenti concilio durante ante lx dies a die
vacationis continue computandos ad electionem Romani pontificis minime procedatur.
Sacrosancta generalis synodus Basileensis in spiritu sancto legitime congregata universalem ecclesiam
repraesentans ad perpetuam rei memoriam.
Sicut unica est ecclesia sancta catholica christo ipsius sponso dicente una est columba mea dilecta mea et fidei
articulo hoc profitente cum unitas divisionem non capiat sic esse non potest nisi unicum generale concilium
ipsam sanctam ecclesiam catholicam repraesentans.
Cum ergo in hac civitate Basileensi decretis sacrorum generalium conciliorum Constantiensis et Senensis et
duorum Romanorum approbatione pontificum scilicet felicis recordationis Martini v et Eugenii iv generale
concilium institutum et stabilitum sit et in spiritu sancto legitime congregatum isto durante concilio constat aliud
generale concilium alibi esse non posse.

6

