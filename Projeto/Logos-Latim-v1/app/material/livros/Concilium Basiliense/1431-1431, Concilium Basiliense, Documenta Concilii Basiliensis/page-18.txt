Et capitanei eorum sint quos imperator instituerit.
Item quod praedicti ambaxiatores habeant expensas duarum galearum grossarum tot quot expendi consueverunt
in armando tales galeas.
Item quod huiusmodi ambaxiatores sacri concilii ituri cum praedictis galeis Constantinopolim nominabunt
domino imperatori portum ad quem ultimo debebit applicare et locum unum de praenominatis in quo esse debeat
dicta universalis synodus.
Laborabunt tamen cum omni instantia ut civitas ista Basileensis eligatur prout sperandum est.
Item quod hoc sacrum Basileense concilium interim stabit firmiter in Basilea nec dissolvetur legitimo
impedimento cessante quo interveniente quod deus avertat pro continuatione sui iuxta dispositionem capituli
frequens ad aliam civitatem se transferet.
Et in casu quod dominus imperator non contentaretur de isto loco tunc infra mensem postquam praefatus
dominus imperator applicuerit ad dictum portum ultimum sacrum concilium se transferet ad unum de praedictis
locis nominatis per ipsum sacrum concilium ut supra dictum est eligendum.
Item quod in omnem eventum praedicta omnia utrimque adimpleantur item quod praedicta omnia fient firmiori
modo et cum maiori robore et securitate quo fieri possunt per sacrum concilium videlicet per decretum et sub
bulla.
Item quod praedictis omnibus conclusis et concordatis ac ut praemittitur firmiter roboratis summus pontifex
expressum praebeat assensum per suas patentes bullas.
Et quod praedicta omnia et singula intelligi debeant bona fide sine dolo et fraude et absque impedimento
legitimo et manifesto.
His omnibus adimpletis dicunt supra dicti ambaxiatores Graecorum et promittunt quod omnino venient etiamsi
bellum foret et instaret civitati et ob earum omnium rerum confirmationem tradent mandatum praefati
imperatoris sub bulla aurea sacro concilio et pro praedicto imperatore ipsi et alii iurabunt scribendo et
subscribendo propter firmam et veram fidem quod fieri debeat cum deo universalis sancta synodus si mors
imperatoris non intervenerit aut impedimentum aliquod manifestum et verum quod fugi vitari que non possit.
Postremo petitum est ab ipsis ambaxiatoribus Graecorum ut exponerent quaedam nomina in eorum
instructionibus contenta.
Et primo quid intelligant per verbum synodus universalis: responderunt quod papa et patriarchae sint in dicto
synodo per se vel procuratores suos similiter et alii praelati sint ibidem vere vel repraesentative promittentes ut
supra quod dominus imperator Graecorum et patriarcha constantinopolitanus intererunt personaliter libera et
inviolata hoc est quod unicuique liceat libere dicere iudicium suum sine cuiusdam impedimento vel violentia
sine contentione hoc est sine contentione rixosa et contumeliosa non tamen excluduntur disputationes et
collationes necessariae pacificae honestae et caritativae.
Apostolica et canonica haec omnia quomodo intelligi debeant et de modo procedendi in synodo remittunt se ad
ea quae ipsa universalis synodus declarabit et ordinabit.
Item quod imperator Graecorum et eorum ecclesia habeat honores suos hoc est quos habebat tempore exorti
praesentis schismatis salvis semper iuribus honoribus privilegiis et dignitatibus summi pontificis et Romanae
ecclesiae et imperatoris Romanorum.
Et quod si qua dubitatio oriatur detur declarationi universalis concilii praefati.
18

