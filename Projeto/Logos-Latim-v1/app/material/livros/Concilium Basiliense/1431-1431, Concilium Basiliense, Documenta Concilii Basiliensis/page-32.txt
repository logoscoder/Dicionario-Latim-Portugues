Ipsos igitur cardinales admonet sancta synodus ut terras et subditos Romanae ecclesiae ab iniuriis et
oppressionibus protegant de pace que ac salute et bono ipsorum regimine cogitantes apud summum pontificem et
ubi opus fuerit ipsos omni favore promoveant.
Etsi de omnibus Romanae ecclesiae terris magna cura summo pontifici ac cardinalibus esse debeat ad urbem
tamen Romanam mentis intuitum sedulo convertere et ad ipsam tanquam peculiarem filiam et principalem eorum
parochiam in qua beatorum Petri et Pauli ac innumerabilium christi martyrum et sanctorum sacra corpora
requiescunt ubi sedes est Romani pontificis unde et ipse ac Romanum denominatur imperium et ad quam omnes
christicolae devotionis causa confluere solent singularem quamdam charitatem et praecipuum affectum gerere
tenentur ut in pace tranquillitate ac iustitia gubernetur in suis que ecclesiis moenibus viis et securitate stratarum
detrimentum non patiatur.
Quocirca statuit haec sancta synodus ut de quibuscumque ipsius urbis redditibus et proventibus aliqua competens
portio ad conservationem ecclesiarum moenium viarum pontium securitatis que itinerum ipsius urbis et districtus
per aliquos viros probatae famae de consilio cardinalium eligendos re ipsa exponatur.
Sicut servum servorum dei summus pontifex se profitetur ita opere comprobet et dum ad ipsum tanquam
communem patrem undique homines confugiant adire se ab omnibus facile permittat.
Unam ergo saltem in hebdomada diem pro publica statuat audientia in qua omnes praesertim pauperes et
oppressos patienter et benigne audiat et quantum cum deo potest exaudiat cunctis que sicut pater filiis prout
cuique opus fuerit iuxta vires consilio et auxilio provideat benigne.
Et si corporali necessitate impeditus fuerit alicui vel cardinali vel alteri insigni viro omnia sibi relaturo committat
omnibus que curiae officialibus iubeat praesertim vicecancellario poenitentiario et camerario ut ipsos pauperes
cito gratis que expediant memor apostolicae charitatis qua Petrus et Paulus invicem dexteras dederunt ut
pauperum memores essent.
Diebus vero dominicis et festivis ad missam exeat publicam post quam aliquando temporis spatio indigentibus
audientiam praebeat.
Singulis hebdomadis vel saltem in mense bis consistoria publica teneat in quibus negotia ecclesiarum
cathedralium ac monasteriorum seu principum ac universitatum alia que magni ponderis audiat.
Lites autem et causas minores remittat ad vicecancellarium.
Ipse autem quanto amplius potest litigiis ac minoribus negotiis se eximat ut maioribus intendat liberius.
Quoniam sanctae Romanae ecclesiae cardinales pars corporis Romani pontificis esse censentur reipublicae
admodum expediens est ut iuxta vetustum morem gravia et ardua negotia de ipsorum consilio directione causa
quoque mature cognita deinceps fiant praesertim causarum fidei decisiones sanctorum canonizationes erectiones
seu suppressiones divisiones subiectiones uniones ecclesiarum cathedralium et monasteriorum promotiones
cardinalium confirmationes ac provisiones de ecclesiis cathedralibus et monasteriis privationes que et
translationes abbatum episcoporum et superiorum leges seu constitutiones legationes de latere seu vicariorum ac
nuntiorum auctoritate legatorum de latere fungentium commissiones novae religionis institutio exemptiones
novae ecclesiis monasteriis seu cappellis aut ipsarum iam factarum revocationes salvo decreto sacri
Constantiensis concilii de praelatis non transferendis invitis.
Cum summo pontifici sanctae Romanae ecclesiae cardinales in dirigenda christiana republica collaterales
assistant necesse est ut tales instituantur qui sicut nomine ita re ipsa cardines sint super quos ostia universalis
versentur et sustententur ecclesiae.
Statuit igitur sancta synodus ut deinceps eorum numerus adeo sit moderatus quod nec sit gravis ecclesiae quae
nunc ob temporum malitiam plerisque gravibus affligitur incommodis nec superflua numerositate vilescat.
32

