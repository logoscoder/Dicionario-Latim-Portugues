Quicumque non violentus sed habens coloratum titulum pacifice et sine lite praelaturam dignitatem beneficium
vel officium triennio proximo hactenus possedit vel in futurum possidebit non possit postea in petitorio vel
possessorio a quoquam etiam ratione iuris noviter impetrati molestari excepto hostilitatis casu vel alterius
legitimi impedimenti de quo protestari et iuxta concilium Viennense illud intimare teneatur.
Lis autem hoc casu quoad futuras controversias intelligatur si ad executionem citationis iuris que sui in iudicio
exhibitionem ac terminorum omnium observationem processum fuerit.
Ordinarii autem diligenter inquirant ne quis sine titulo beneficium possideat.
Quod si talem quandocumque repererint declarent ius illi non competere vel huic si sibi videatur nisi sit intrusus
seu violentus aut alias indignus vel alteri idoneo provideant.
Si quis principem saeculi rogaturus habitu honesto gestu decenti prolatione non praecipiti sed distincta attenta
quoque mente se ipsum ac verba studet componere quanto diligentius in sacro loco omnipotentem oraturus deum
haec omnino facere curare debet.
Statuit igitur sancta synodus ut in cunctis cathedralibus ac collegiatis ecclesiis horis debitis signis congrua
pulsatione praemissis laudes divinae per singulas horas non cursim ac festinanter sed affatim ac tractim et cum
pausa decenti praesertim in medio cuiuslibet versiculi psalmorum debitam faciendo inter solemne ac feriale
officium differentiam reverenter ab omnibus persolvantur.
Horas canonicas dicturi cum tunica talari ac superpelliciis mundis ultra medias tibias longis vel cappis iuxta
temporum ac regionum diversitatem ecclesias ingrediantur non caputia sed almucias vel birreta tenentes in
capite.
Qui cum in choro fuerint gravitatem servent quam et locus et officium exigunt non insimul aut cum aliis
confabulantes seu colloquentes aut litteras seu scripturas alias legentes.
Et cum psallendi gratia ibidem conveniant iuncta ac clausa labia tenere non debent sed omnes praesertim qui
maiori funguntur honore in psalmis hymnis et canticis deo alacriter modulentur.
Cum dicitur gloria patri et filio et spiritui sancto omnes consurgant.
Cum nominatur gloriosum illud nomen Iesus in quo omne genu flectitur caelestium terrestrium et infernorum
omnes caput inclinent.
Nemo ibidem dum horae in communi publice cantantur legat vel dicat privatim officium nam non solum
obsequium quo obnoxius est choro subtrahit sed alios psallentes perturbat.
Super his debite observandis aliis que ad divini officii prosecutionem ac chori disciplinam spectantibus decanus
vel cui onus incumbit diligenter invigilet hinc inde ne quid inordinate fiat circumspiciens.
Horum autem transgressores illius horae in qua circa praedicta excesserint vel alia maiori prout transgressionis
gravitas exigit plectentur poena.
Qui in matutinis ante finem psalmi venite exultemus in aliis horis ante finem primi psalmi in missa ante ultimum
kyrie eleison usque in finem divino officio non interfuerit nisi forte necessitate cogente ac petita et obtenta a
praesidente chori licentia discedere oporteat pro illa hora absens censeatur salvis ecclesiarum consuetudinibus si
quae forte circa hoc arctiores existant.
Idem in his observetur qui a principio usque in finem in processionibus non permanserint.

24

