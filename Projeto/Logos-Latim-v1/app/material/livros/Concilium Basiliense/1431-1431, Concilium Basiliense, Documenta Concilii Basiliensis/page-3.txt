Quinimmo eidem ut debet faveat et assistat omnia que praebeat subsidia et auxilia opportuna nec non infra trium
mensium spatium quod ad hoc pro termino peremptorio praefigit et assignat si corporalis ipsius dispositio
patiatur personaliter veniat.
Sin autem personam vel personas loco et vice sui destinet et transmittat cum plenaria potestate ad omnia et
singula in hoc concilio peragenda usque ad totalem ipsius conclusionem per omnes et singulos actus gradatim et
successive.
Alioquin si haec sanctitas sua facere neglexerit quod de christi vicario non est aliqualiter sperandum sancta
synodus prout iustum fuerit et spiritus sanctus dictaverit necessitatibus ecclesiae providere curabit et procedet
secundum quod iuris fuerit divini pariter et humani.
Similiter praefatos reverendissimos dominos cardinales qui tanquam principales ecclesiae dei cardines ad haec
ferventius intendere debent exorat requirit obtestatur et admonet quatenus cum praefato domino papa super
praedictis solicitam instantiam faciant huic que sacro concilio faveant assistant et auxilientur modis omnibus
opportunis.
Et cum praesentia ipsorum pro eorum auctoritate magna que prudentia et experientia rerum sit huic sacro
concilio plurimum opportuna ipsos dominos cardinales et quemlibet eorum requirit monet et citat quatenus infra
spatium trium mensium ab intimatione praesentium quem terminum pro trina ac canonica monitione praecise et
peremptorie praefigit et assignat ad dictum sacrum concilium generale veniant canonico impedimento cessante
alioquin cum eorum negligentia ad ipsum sacrum generale concilium veniendi ut tantis necessitatibus ecclesiae
succurratur in periculum gravis iacturae fidei catholicae totius que ecclesiae detrimentum censeatur procul dubio
redundare haec sancta synodus lapso termino supradicto contra eos qui venire neglexerint eorum exigente
contumacia procedet prout divini pariter et humani dictaverit et permiserit ordo iuris et necessitatibus ecclesiae
altissimo largiente providere curabit.
In praemissis autem dicta synodus reverendissimum dominum cardinalem sanctae crucis quamdiu tractatibus
pacis regnorum Franciae et Angliae insistet includere non intendit atque quoad reverendissimos dominos
cardinales Placentinum et de Fuxo vulgariter nominatos et cardinalem sancti Eustachii cum in propinquioribus
locis existant ad duorum spatium mensium restringit terminum supradictum.
Mandat insuper haec sancta synodus universis et singulis dominis patriarchis archiepiscopis episcopis et aliis
ecclesiarum praelatis clericis que notariis et personis ecclesiasticis nec non aliis christi fidelibus cuiuscumque
status dignitatis gradus et conditionis existant omnes que et singulos principes et dominos etiamsi imperiali
regali ducali seu quavis alia praefulgeant potestate requirit et rogat qui pro praemissis fuerint requisiti seu
requisitus in virtute sanctae obedientiae ac obtestatione divini iudicii et sub poena excommunicationis quatenus
praedicta omnia et singula dicto sanctissimo domino papae atque reverendissimis dominis cardinalibus insinuent
intiment et notificent ac intimari et insinuari seu notificari faciant personaliter eisdem si ad eos tutus et
accommodus pateat accessus.
Sin autem ei vel illis ad quos personaliter accedendi facultas non sit in eorum habitationibus nec non in porta
palatii apostolici et in ecclesiis sancti Ioannis Lateranensis sancti Petri et sanctae Mariae Maioris de Urbe per
publicum notarium confectas affigendo si hoc tute fieri possit.
Sin autem in principalibus ecclesiis civitatum Sutrinae Viterbii et Senensis vel aliarum trium civitatum
vicinarum de quibus fuerit bene visum.
Quae quidem loca haec sancta synodus decernit esse idonea pro executione omnium praemissorum.
Et nihilo minus haec sancta synodus futuris cupiens obviare casibus ut omnis evitetur dispendiosus circuitus cum
rebus de quibus agitur supra modum periculosa sit mora ordinat et decernit huiusmodi admonitionis et citationis
decretum postquam in hac solemni sessione lectum fuerit et publicatum ecclesiae cathedralis Basileensis valvis
affigi ut si forte contingat ipsius intimationem exequi non posse modo aliquo praemissorum eo casu ex nunc
tanquam publico edicto ad quatuor mensium spatium ab hac die in antea computandum censeatur quoad omnes
eius effectus facta insinuatio monitio et citatio sic que suos omnes effectus sortiri et arctare eos quibus dirigitur
3

