Loca nominata sunt Calabria Ancona vel alia terra maritima Bononia Mediolanum vel alia civitas in Italia extra
Italiam Buda in Hungaria Vienna in Austria et ad ultimum Sabaudia.
Convenerunt tamen dicti domini deputati cum ipsis dominis ambaxiatoribus in his quae sequuntur si sacro
concilio placeant.
Primo dicti ambaxiatores promiserunt quod ad huiusmodi synodum convenient imperator Graecorum et
patriarcha Constantinopolitanus et ceteri tres patriarchae et archiepiscopi et episcopi et alii ecclesiastici qui
commode venire poterunt.
Similiter quod venient et ab omnibus regnis et dominiis quae subiiciuntur ecclesiis Graecorum cum plena
potestate et mandato vallato iuramento et aliis clausulis opportunis tam ex parte saecularium dominorum quam
praelatorum.
Item quod mittatur unus vel plures ambaxiatores ex parte sacri concilii cum octo millibus ducatorum pro
facienda congregatione praelatorum ecclesiae orientalis ad Constantinopolim quae octo millia expedientur ab
ipsis ambaxiatoribus sacri concilii prout ipsi domino imperatori aut ipsis ambaxiatoribus sacri concilii videbitur.
Ita tamen quod si dicti praelati nollent Constantinopolim venire vel postquam Constantinopolim venerint nollent
ad synodum praedictam accedere tunc teneatur dictus imperator reddere dictis ambaxiatoribus sacri concilii
quidquid pro ea re expenderint.
Item quod ecclesia occidentalis solvat expensas quatuor galearum grossarum quarum duae sint de
Constantinopoli et duae aliunde pro conducendo dum tempus erit ad portum nostrum et reducendo
Constantinopolim dominum imperatorem et patriarchas et praelatos ecclesiae orientalis cum suis usque ad
numerum septingentarum personarum.
Quibus ipsa occidentalis ecclesia impensas faciet hoc modo quia pro expensis ipsius imperatoris et ipsarum
septingentarum personarum a Constantinopoli usque ad portum nostrum ultimum dabit ipsi imperatori
quindecim millia ducatorum.
A dicto autem ultimo portu usque ad locum dictae synodi et deinde quamdiu manebunt in synodo et usque ad
reversionem ipsorum ad Constantinopolim faciet dicto imperatori cum dictis septingentis personis impensas
honestas.
Item quod infra decem menses incipiendos a mense novembris proxime sequenti teneatur sacrum concilium
mittere duas galeas grossas et duas subtiles versus Constantinopolim cum trecentis balistrariis.
Super quibus galeis erunt ambaxiatores sacri concilii et dominus Demetrius protonostiarius Palaeologus primus
de ipsis ambaxiatoribus domini imperatoris.
Qui quidem ambaxiatores sacri concilii habebunt se cum quindecim millia ducatorum danda domino imperatori
pro expensis suis et patriarcharum et praelatorum ac aliorum venientium usque ad numerum septingentarum
personarum faciendis a Constantinopoli usque ad portum ultimum ad quem debebunt applicare ut supra.
Item praedicti ambaxiatores sacri concilii ituri cum praedictis galeis ordinabunt quod decem milia ducatorum
erunt parata ad exponendum si necessarium fuerit pro custodia civitatis Constantinopolitanae propter periculum
quod posset intervenire a Turcis civitati tempore absentiae dicti domini imperatoris quae pecuniae exponentur
per aliquem a dictis ambaxiatoribus sacri concilii deputandum prout necessitas fuerit.
Item ordinabunt praedicti ambaxiatores sacri concilii et expensis duarum galearum subtilium et trecentorum
balistariorum pro custodia civitatis Constantinopolitanae tempore absentiae domini imperatoris et quod gentes
dictarum galearum et ipsi balistarii iurabunt in manibus imperatoris fideliter se habere.
17

