Eternum quippe et sine initio est quod filius de patre extitit et eternum ac sine initio est quod spiritus sanctus de
patre filio que procedit.
Pater quicquid est aut habet non habet ab alio sed ex se et est principium sine principio.
Filius quicquid est aut habet habet a patre et est principium de principio.
Spiritus sanctus quicquid est aut habet habet a patre simul et filio.
Sed pater et filius non duo principia spiritus sancti sed unum principium sicut pater et filius et spiritus sanctus
non tria principia creature sed unum principium.
Quoscunque ergo adversa et contraria sentientes damnat reprobat et anathematizat et a christi corpore quod est
ecclesia alienos esse denuntiat.
Hinc damnat Sabellium personas confundentem et ipsarum distinctionem realem penitus auferentem damnat
arrianos eunomianos macedonianos solum patrem verum deum esse dicentes filium autem et spiritum sanctum in
creaturarum ordine collocantes.
Damnat et quoscunque alios gradus seu inequalitatem in trinitate facientes.
Firmissime credit profitetur et predicat unum verum deum patrem et filium et spiritum sanctum esse omnium
visibilium et invisibilium creatorem qui quando voluit bonitate sua universas tam spiritales quam corporales
condidit creaturas bonas quidem quia a summo bono facte sunt sed mutabiles quia de nichilo facte sunt nullam
que mali asserit esse naturam quia omnis natura in quantum natura est bona est.
Unum atque eundem deum veteris ac novi testamenti hoc est legis et prophetarum atque evangelii profitetur
auctorem quoniam eodem spiritu sancto inspirante utriusque testamenti sancti locuti sunt quorum libros suscipit
et veneratur qui titulis sequentibus continentur.
Quinque Moysi id est Genesi Exodo Levitico Numeris Deuteronomio Iosue Iudicum Ruth quatuor Regum
duobus Paralipomenon Esdra Neemia Tobia Iudith Hester Iob Psalmis David Parabolis Ecclesiaste Canticis
Canticorum Sapientia Ecclesiastico Isaya Ieremia Baruch Ezechiele Daniele duodecim Prophetis Minoribus id
est Osee Iohele Amos Abdia Iona Michea Naum Abachuc Sophonia Ageo Zacharia Malachia duobus
Machabeorum quatuor Evangeliis Mathei Marci Luce Iohannis quatuordecim Epistolis Pauli ad Romanos duabus
ad Corinthios ad Galatas ad Ephesios ad Philipenses duabus ad Thesalonicenses ad Colocenses duabus ad
Thimotheum ad Titum ad Philemonem ad Hebreos Petri duabus tribus Iohannis una Iacobi una Iude actibus
apostolorum et apocalipsi Iohannis.
Propterea maniceorum anathematizat insaniam qui duo prima principia posuerunt unum visibilium aliud
invisibilium et alium novi testamenti deum alium veteris esse dixerunt.
Firmiter credit profitetur et predicat unam ex trinitate personam verum deum dei filium ex patre genitum patri
consubstantialem et coeternum in plenitudine temporis quam divini consilii inscrutabilis altitudo disposuit
propter salutem humani generis veram hominis integram que naturam ex immaculato utero Marie virginis
assumpsisse et sibi in unitatem persone copulasse tanta unitate ut quicquid ibi dei est non sit ab homine
separatum et quicquid est hominis non sit a deitate divisum sit que unus et idem indivisus utraque natura in suis
proprietatibus permanente deus et homo dei filius et hominis filius equalis patri secundum divinitatem minor
patre secundum humanitatem immortalis et eternus ex natura divinitatis passibilis et temporalis ex conditione
assumpte humanitatis.

28

