Sed necessarium est ad eternam salutem ut incarnationem quoque domini nostri ihesu christi fideliter credat.
Est ergo fides recta ut credamus et confiteamur quia dominus noster ihesus christus dei filius deus et homo est.
Deus est ex substantia patris ante secula genitus et homo ex substantia matris in seculo natus.
Perfectus deus perfectus homo ex anima rationali et humana Carne subsistens.
Equalis patri secundum divinitatem minor patre secundum humanitatem.
Qui licet deus sit et homo non duo tamen sed unus est christus.
Unus autem non conversione divinitatis in Carnem sed assumptione humanitatis in deum.
Unus omnino non confusione substantie sed unitate persone.
Nam sicut anima rationalis et Caro unus est homo ita deus et homo unus est christus.
Qui passus est pro salute nostra descendit ad inferos.
Tertia die resurrexit a mortuis.
Ascendit ad celos sedet ad dexteram dei patris omnipotentis.
Inde venturus est iudicare vivos et mortuos.
Ad cuius adventus omnes homines resurgere habent cum corporibus suis et reddituri sunt de factis propriis
rationem et qui bona egerunt ibunt in vitam eternam.
Qui vero mala in ignem eternum.
Hec est fides catholica quam nisi quisque fideliter firmiter que crediderit salvus esse non poterit.
Septimo decretum unionis cum Grecis consummate pridem in hoc sacro ycumenico Florentino concilio
promulgatum cuius tenor talis est: letentur celi ....
Octavo cum inter alia sit etiam cum ipsis Armenis disputatum quibus diebus festivitates annuntiationis beate
Marie virginis nativitatis beati Iohannis Baptiste et consequenter nativitatis et circumcisionis domini nostri Ihesu
christi ac presentationis eiusdem in templo seu purificationis beate virginis Marie celebrari debeant satis que
dilucide veritas patefacta fuerit tam sanctorum patrum testimoniis quam consuetudine ecclesie Romane et
omnium aliarum universaliter apud Latinos et Grecos ne igitur in tantis celebritatibus dispar sit christianorum
ritus unde perturbande caritatis occasio posset oriri decernimus tanquam veritati et rationi consentaneum ut iuxta
totius reliqui orbis observantiam ipsi etiam Armeni festum annuntiationis beate Marie die vicesima quinta martii
nativitatis beati Iohannis Baptiste vicesima quarta iunii nativitatis vero secundum Carnem salvatoris nostri
vicesima quinta decembris circumcisionis eiusdem prima ianuarii epiphanie sexta eiusdem ianuarii presentationis
domini in templo seu purificationis dei genitricis Secunda februarii debeant solenniter celebrare.
His omnibus explicatis predicti Armenorum oratores nomine suo et sui patriarche et omnium Armenorum hoc
saluberrimum synodale decretum cum omnibus suis capitulis declarationibus diffinitionibus traditionibus
preceptis et statutis omnem que doctrinam in ipso descriptam necnon quicquid tenet et docet sancta sedes
apostolica et Romana ecclesia cum omni devotione et obedientia acceptant suscipiunt et amplectuntur.
18

