Ipsos autem Armenos magnis laudum preconiis dignos esse merito censemus.
Ut primum enim a nobis ad synodum accersiti sunt tanquam ecclesiastice avidi unitatis spectabiles devotos et
doctos oratores suos cum sufficienti mandato de suspiciendo videlicet quicquid spiritus sanctus hanc sanctam
synodum illustraverit ex remotissimis regionibus per multos labores maris que pericula ad nos et hoc sacrum
concilium destinarunt.
Nos vero tota mente ut nostrum pastorale decebat officium cupientes tam sanctum perficere opus sepe cum ipsis
oratoribus de hac sancta unione contulimus.
Et ne vel parva huic sancte rei dilatio fieret deputavimus de omni statu huius sacri concilii viros iuris divini et
humani doctissimos qui cum omni cura studio que et diligentia rem istam cum ipsis pertractarunt oratoribus ab
eis accurate inquirentes eorum fidem tam circa divine unitatem essentie et divinarum personarum trinitatem
quam domini nostri Ihesu christi humanitatem et septem ecclesie sacramenta et alia ad fidem orthodoxam et ritus
universalis ecclesie pertinentia.
Multis itaque adhibitis disputationibus collationibus et tractatibus post que non mediocrem testimoniorum
inspectionem que ex sanctis ecclesie patribus et doctoribus deducta sunt et earum de quibus agebatur rerum
discussionem tandem expedire iudicavimus ne ulla in futurum de fidei veritate apud ipsos Armenos hesitatio
esse valeat atque idem per omnia sapiant cum sede apostolica unio que ipsa stabilis ac perpetua sine ullo
scrupulo perseveret ut sub quodam brevi compendio orthodoxe fidei veritatem quam super premissis Romana
profitetur ecclesia per hoc decretum sacro hoc approbante Florentino concilio ipsis oratoribus ad hoc etiam
consentientibus traderemus.
Imprimis ergo damus eis sanctum symbolum a centum quinquaginta episcopis in ycumenico Constantinopolitano
concilio editum cum illa additione filio que ipsi symbolo declarande veritatis gratia et urgente necessitate licite
ac rationabiliter apposita cuius tenor talis est: credo ....
Hoc autem sanctum symbolum sicut apud latinos mos est ita decernimus per omnes Armenorum ecclesias intra
missarum solennia singulis saltem diebus dominicis et maioribus festivitatibus decantari vel legi.
Secundo tradimus eis diffinitionem quarti concilii Calcedonensis in quinto postea et sexto universalibus conciliis
renovatam de duabus naturis in una christi persona cuius tenor talis est: sufficeret ....
Tertio diffinitionem de duabus voluntatibus duabus que christi operationibus in predicto sexto concilio
promulgatam cuius tenor est: sufficeret quidem et reliqua que in ipsa diffinitione concilii Calcedonensis superius
enarrata sequuntur usque ad finem post quem sequitur in hunc modum: et duas ....
Quarto quoniam hactenus ipsi Armeni preter has tres Nicenam Constantinopolitanam et Ephesinam primam
synodos nullas alias universales postea celebratas nec ipsum beatissimum huius sancte sedis antistitem Leonem
cuius auctoritate ipsa Calcedonensis synodus extitit congregata susceperunt asserentes eisdem fuisse suggestum
tam synodum ipsam Calcedonensem quam memoratum Leonem secundum damnatam Nestorii heresim
diffinitionem fecisse instruximus eos et declaravimus huiusmodi falsam fuisse suggestionem ipsam que synodum
Calcedonensem et beatissimum Leonem sancte et recte veritatem de duabus in una persona christi naturis
superius descriptam diffinivisse contra impia Nestorii et Euticis dogmata iniunximus que ut ipsum beatissimum
Leonem qui vere fidei columna fuit et omni sanctitate et doctrina refertus tanquam sanctum et in cathalogo
sanctorum merito descriptum de cetero reputent et venerentur atque non solum dictas tres synodos sed omnes
alias universales auctoritate Romani pontificis legitime celebratas sicut et ceteri fideles reverenter suscipiant.
Quinto ecclesiasticorum sacramentorum veritatem pro ipsorum Armenorum tam presentium quam futurorum
faciliori doctrina sub hac brevissima redigimus formula nove legis septem sunt sacramenta videlicet baptismus
confirmatio eucaristia penitentia extrema unctio ordo et matrimonium que multum a sacramentis differunt
antique legis.

12

