contrarium necnon prefatam assertam declarationis seu privationis sententiam cum omnibus inde secutis et que
in futurum sequi possent tanquam impias et scandalosas necnon in manifestam dei ecclesie scissuram ac omnis
ecclesiastici ordinis et christiani principatus confusionem tendentes ipso sacro approbante concilio damnamus et
reprobamus ac damnatas et reprobatas nunciamus.
Decernimus etiam et declaramus omnes et singulos predictos fuisse et esse schismaticos et hereticos et ultra
penas in prefato Ferrariensi concilio declaratas tanquam tales cum omnibus eorum fautoribus vel defensoribus
cuiuscunque status conditionis et gradus ecclesiastici vel secularis extiterint etiam si cardinalatus patriarchali
archiepiscopali episcopali abbatiali aut alia quavis dignitate prefulgeant ut cum predictis Chore Datan et Abiron
meritam accipiant portionem penis condignis omnino puniendos.
Nulli ergo ....
Si quis autem ....
Eugenius episcopus servus servorum dei ad perpetuam rei memoriam.
Exultate deo adiutori nostro iubilate deo Iacob omnes ubique qui nomine censemini christiano.
Ecce enim iterum dominus recordatus misericordie sue alium dissidii lapidem noningentis et amplius
inveteratum annis de ecclesia sua auferre dignatus est.
Et qui facit concordiam in sublimibus et in terra pax est hominibus bone voluntatis optatissimam Armenorum
unionem sua ineffabili miseratione concessit.
Benedictus deus et pater domini nostri Ihesu christi pater misericordiarum et deus totius consolationis qui
consolatur nos in omni tribulatione nostra.
Intuens namque piissimus dominus ecclesiam suam modo ab his qui foris sunt modo ab his qui intra non parvis
agitari turbinibus ut inter ipsas respirare angustias et ad resistendum fortiores essurgere valeat multis eam
quotidie modis consolari et roborare dignatur.
Nam et pridem magnam illam Grecorum unionem multas longe late que continentium nationes et linguas hodie
vero hanc ipsam Armenici populi qui per septentrionem et orientem in magna copia diffusus est in eodem fidei et
caritatis vinculo cum sede apostolica stabilivit.
Hec profecto tam magna et mira sunt divine pietatis beneficia ut non solum pro utroque sed ne quidem pro altero
satis dignas sue maiestati referre gratias possit intellectus humanus.
Quis non vehementer admiretur uno eodem que tam brevi tempore duo sic preclara et tot seculis desiderata opera
in hoc sacro concilio fuisse tam feliciter consummata.
Vere a domino factum est istud et est mirabile in oculis nostris.
Que enim hominum prudentia vel industria nisi gratia dei et cepisset et perfecisset has tales ac tantas res explere
potuisset.
Laudemus iugiter et toto corde benedicamus dominum qui facit mirabilia magna solus ipsi que psallamus spiritu
psallamus et mente ore que et opere quantum sinit humana fragilitas pro tantis muneribus gratias agamus orantes
et obsecrantes ut quemadmodum ipsi Greci atque Armeni unum cum ecclesia Romana effecti sunt ita fiant et
cetere nationes presertim christi caractere insignite et totus denique populus christianus omnibus odiis bellis que
extinctis mutua invicem pace ac fraterna caritate quiescat et gaudeat.
11

