filii nostri Iohannis imperatoris Grecorum et venerabilis fratris Ioseph patriarche Constantinopolitani ibidem
existentes acceptassent ac nonnullis Avinionem vel alium locum nominantibus ad quem prefati oratores nullo
modo ire velle protestabantur asserentes pro certo prefatos imperatorem et patriarcham ad dictum concilium nisi
personaliter interessemus nullatenus accessuros predicti qui Avinionem petebant veriti Grecos ipsos ad eos
nequaquam ituros quoddam decretum sive libellum famosum quod monitorium appellant adversus nos licet
nulliter et de facto in grave scandalum et scissuram ecclesie in tan que sancti operis unionis videlicet Grecorum
perturbacionem conflare ausi sunt nos pro unitate ecclesie conservanda et dicta unione Grecorum consequenda
predictum Basiliense concilium ex iustis racionabilibus necessariis ac urgentibus causis de consilio et assensu
venerabilium fratrum nostrorum sancte Romane ecclesie cardinalium quamplurimis venerabilibus fratribus
nostris archiepiscopis episcopis et dilectis filiis electis et abbatibus apud sanctam sedem apostolicam existentibus
id laudantibus et consulentibus ad civitatem Ferrariensem et Grecis et nobis accommodam sub certis modo et
forma ut illi a tam scandaloso processu merito resipiscerent apostolica auctoritate transtulimus prout in litteris
superinde confectis latius continetur.
Ipsi vero omnem viam pacis spernentes et in suo obstinato proposito perseverantes et litteras dicte translacionis
ac omnia in eis contenta parvipendentes ac mala malis cumulantes non solum racionabilem translacionem
nostram ex predictis iustissimis et urgentissimis causis ut premittitur factam non acceptarunt sed ut infra certum
tempus et sub suspensionis pena predictam translacionem revocaremus monere iterata temeritate sunt ausi.
Quod quidem nil aliud erat quam ut tam sancti operis tam que christianis omnibus optabilis prosecucionem
deserere cogeremur.
Hiis non sine animi nostri displicentia intellectis cum ea omnia non solum in destructionem tam sancti operis sed
in manifestam ecclesie scissuram ut premittitur tendere videremus translacionem per nos tam necessario factam
et condiciones in illa appositas purificatas fuisse ac ipsum Ferrariense concilium inchoari ac legitimam
prosequucionem haberi debere prout in aliis nostris litteris plenius continetur declaravimus ad illud que
inchoandum dilectum filium nostrum Nicolaum tituli sancte crucis sancte Romane ecclesie presbyterum
cardinalem nostrum ac apostolice sedis legatum destinavimus.
Quod quidem in non parvo prelatorum numero legitime congregatum in publica sessione translacionem et
declaracionem predictas legitimas iustas ac racionabiles ac urgenti necessitate ad tollendum impedimentum
prefate sanctissime unionis occidentalis et orientalis ecclesie ac eciam ad evitandam scissuram in dei ecclesia
nunc imminentem pro evidenti utilitate tocius reipublice christiane fuisse et esse factas solenniter declaravit
prout ex serie decreti superinde confecti liquido constat.
Interea cerciores facti predictos imperatorem patriarcham et Grecos littoribus Italie appropinquare ad hoc ipsum
sacrum Ferrariense concilium deo duce ea intencione et firmo proposito venimus ut non solum hoc sancte
unionis opus sed ad illa etiam propter que concilium Basilee fuerat congregatum realiter et cum effectu
adiuvante domino prosequeremur.
Ad que etiam advertens dilectus filius noster Iulianus tituli sancte Sabine presbyter cardinalis apostolice sedis
legatus cum predictos ut a tam manifestis scandalis abstinerent multis validissimis racionibus hortaretur et pro
eorum obstinata mente nullatenus exaudiretur sed eos magis ad illa scandala in dei ecclesia perpetranda paratos
aspiceret ne illorum impietati assistere videretur inde discessit.
Illi vero neque id considerantes et nescientes in semitis pacis et iusticie dirigere gressus suos iam que cerciores
effecti Grecos nullatenus ad eos accedere velle ac littoribus Italie appropinquare in sua cordis duricia
perseverantes cum dictam Grecorum unionem pro qua nobis cum totis viribus ingenio et industria laborare ac
nobis assistere debuissent aliter impedire et disturbare nequirent peiora peioribus adiicientes ad tantum
temeritatis et audacie sunt progressi ut nos a papali administracione suspensos esse plurimis regum et principum
oratoribus qui basilee erant tam nephandum scelus execrantibus et in contrarium protestantibus ausu sacrilego
declarare et ad alia plura licet nulliter et de facto procedere presumpserint.
Nos igitur attendentes excessus eorum adeo notorios esse ut non possint aliqua tergiversacione celari quod que
error cui non resistitur approbari videtur et latum pandit delinquentibus sinum qui eorum conatibus non resistit
ac nequeuntes absque gravi offensa domini nostri ihesu christi et ecclesie sue sancte tot et tantos excessus qui
3

