asserebat venerabiles fratres nostros Timotheum metropolitam Caldeorum quos ad hec usque tempora
Nestorianos eo quod Nestorium sequebantur in Cypro vocaverunt et Heliam episcopum Maronitarum qui cum
sua natione Macharii dogmatibus in eodem regno infectus tenebatur cum omni multitudine populorum et
clericorum in insula Cypri ei subiecta ad veritatem fidei orthodoxe divino sibi assistente numine convertit fidem
que et doctrinam quam semper sacrosancta coluit et observavit ecclesia eisdem presulibus et omnibus ibidem eis
subiectis tradidit quam que prefati presules in publica et magna congregatione diversarum nationum in eodem
regno existentium in metropolitana ecclesia sancte Sophie habita summa cum veneratione susceperunt.
Quo facto Caldei quidem prefatum Timotheum suum metropolitam Helias vero Maronitarum episcopus nuntium
de fide Romane ecclesie que domino providente et beato Petro apostolo opem ferente semper immaculata
permansit solemnem professionem emissuros ad nos usque miserunt et coram nobis in hac sacra ycumenici
Lateranensis concilii generali congregatione fidem ipsam atque doctrinam Timotheus ipse metropolita primum in
lingua sua Caldea Grece interpretatam et de Greco in Latinum traductam reverenter et devote ut sequitur
professus est ego Timotheus archiepiscopus Tarsensis Caldeorum qui in Cypro sunt metropolita pro me meis que
omnibus in Cypro existentibus populis profiteor voveo atque promitto immortali deo patri et filio et spiritui
sancto demum tibi sanctissime et beatissime pater Eugenio pape iv et huic sacrosancte apostolice sedi et sancte
huic et venerabili congregationi quod de cetero semper manebo sub obedientia tua et successorum tuorum ac
sacrosancte Romane ecclesie tanquam sub unica matre et capite omnium aliarum.
Item quod de cetero semper tenebo et profitebor spiritum sanctum procedere ex patre et filio sicut docet et tenet
sancta Romana ecclesia.
Item quod de cetero semper tenebo et approbabo duas naturas duas voluntates unam ypostasim et duas
operationes in christo.
Item quod de cetero semper confitebor et approbabo omnia septem sacramenta ecclesie Romane prout ipsa tenet
docet et predicat.
Item quod de cetero nunquam in sacra eucaristia oleum apponam.
Item quod de cetero semper tenebo confitebor predicabo et docebo quidquid tenet confitetur docet et predicat
sacrosancta Romana ecclesia et quidquid ipsa reprobat anathematizat et damnat reprobo anathematizo et damno
et in futurum semper reprobabo anathematizabo et damnabo specialiter impietates et blasphemias nequissimi
heresiarche Nestorii et omnem aliam heresim extollentem se adversus hanc sanctam catholicam et apostolicam
ecclesiam.
Hec est fides pater sancte quam tenere et observare ac teneri et observari facere ab omnibus suppositis meis
voveo atque promitto et unumquenque illam respuentem et contra eam sese erigentem privare omnibus bonis et
beneficiis suis eundem que excommunicare et hereticum et damnatum denuntiare et si pertinax fuerit
degradatum curie tradere seculari spondeo polliceor atque promitto.
Deinde similem per omnia professionem dilectus in christo filius Ysach nuntius venerabilis fratris nostri Helie
episcopi Maronitarum ipsius vice et nomine reprobando Macharii de unica voluntate in christo heresim cum
multa veneratione emisit.
Pro quarum quidem professionum religione et tantarum animarum salute deo et domino nostro Ihesu christo qui
temporibus nostris tanta fidei incrementa largitur tot christianis populis beneficia donat gratias immensas agentes
easdem professiones recipimus et approbamus ac eosdem metropolitam et episcopum in Cypro et subiectos ad
gremium sancte matris ecclesie suscipimus ac ipsis manentibus in prefata fide obedientia et devotione hiis gratiis
et privilegiis insignimus imprimis quod nemo predictos Caldeorum metropolitam et Maronitarum episcopum
eorundem clericos et populos neque ex populo et clero quempiam de cetero audeat hereticos appellare aut
Caldeos de cetero Nestorianos nominare presumat.
Quod si quispiam mandati huiusmodi contemptor extiterit iubemus ab eius ordinario excommunicari tamdiu
quamdiu distulerit condigne satisfacere aut ordinarii arbitrio aliqua alia temporali pena mulctari.
37

