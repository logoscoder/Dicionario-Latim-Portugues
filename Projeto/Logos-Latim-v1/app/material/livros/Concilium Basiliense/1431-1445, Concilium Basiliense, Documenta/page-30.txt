Quemcunque etiam post passionem in legalibus spem ponentem et illis velut ad salutem necessariis se
subdentem quasi christi fides sine illis salvare non posset peccasse mortaliter.
Non tamen negat a christi passione usque ad promulgatum evangelium illa potuisse servari duntamen minime ad
salutem necessaria crederentur.
Sed post promulgatum evangelium sine interitu salutis eterne asserit non posse servari.
Omnes ergo post illud tempus circumcisionis et sabbati reliquorum que legalium observatores alienos a christi
fide denuntiat et salutis eterne minime posse esse participes nisi aliquando ab his erroribus resipiscant.
Omnibus igitur qui christiano nomine gloriantur precipit omnino quocunque tempore vel ante vel post
baptismum a circumcisione cessandum quoniam sive quis in ea spem ponat sive non sine interitu salutis eterne
observari omnino non potest.
Circa pueros vero propter periculum mortis quod potest sepe contingere cum ipsis non possit alio remedio
subveniri nisi per sacramentum baptismi per quod eripiuntur a dyaboli dominatu et in dei filios adoptantur
admonet non esse per quadraginta aut octuaginta dies seu aliud tempus iuxta quorundam observantiam sacrum
baptisma differendum sed quamprimum commode fieri potest debere conferri ita tamen quod mortis imminente
periculo mox sine ulla dilatione baptizentur etiam per laicum vel mulierem in forma ecclesie si desit sacerdos
quemadmodum in decreto Armenorum plenius continetur.
Firmiter credit profitetur et predicat omnem creaturam dei bonam nichil que reiiciendum quod cum gratiarum
actione percipitur quia iuxta verbum domini non quod intrat in os coinquinat hominem illam que mosaice legis
ciborum mundorum et immundorum differentiam ad cerimonialia asserit pertinere que surgente evangelio
transierunt et efficacia esse desierunt.
Illam etiam apostolorum prohibitionem ab immolatis simulacrorum et sanguine et suffocato dicit illi tempori
congruisse quo ex Iudeis atque gentilibus qui antea diversis ceremoniis moribus que vivebant una surgebat
ecclesia ut cum Iudeis etiam gentiles aliquid communiter observarent et in unum dei cultum fidem que
conveniendi preberetur occasio et dissensionis materia tolleretur cum Iudeis propter antiquam consuetudinem
sanguis et suffocatum abhominabilia viderentur et esu immolaticii poterant arbitrari gentiles ad ydolatriam
redituros.
Ubi autem eo usque propagata est christiana religio ut nullus in ea Iudeus carnalis appareat sed omnes ad
ecclesiam transeuntes in eosdem ritus evangelii ceremonias que conveniant credentes omnia munda mundis illius
apostolice prohibitionis causa cessante etiam cessavit effectus.
Nullam itaque cibi naturam condemnandam esse denuntiat quem societas admittit humana nec inter animalia
discernendum per quemcunque sive virum sive mulierem et quocunque genere mortis intereant quamvis pro
salute corporis pro virtutis exercitio pro regulari et ecclesiastica disciplina possint et debeant multa non negata
dimitti quia iuxta apostolum omnia licent sed non omnia expediunt.
Firmiter credit profitetur et predicat nullos extra ecclesiam catholicam existentes non solum paganos sed nec
iudeos aut hereticos atque scismaticos eterne vite fieri posse participes sed in ignem eternum ituros qui paratus
est dyabolo et angelis eius nisi ante finem vite eidem fuerint aggregati tantum que valere ecclesiastici corporis
unitatem ut solis in ea manentibus ad salutem ecclesiastica sacramenta proficiant et ieiunia elemosine ac cetera
pietatis officia et exercitia militie christiane premia eterna parturiant neminem que quantascunque elemosinas
fecerit et si pro christi nomine sanguinem effuderit posse salvari nisi in catholice ecclesie gremio et unitate
permanserit.
Amplectitur autem approbat et suscipit sanctam Nicenam synodum trecentorum decem et octo patrum
temporibus beatissimi Silvestri predecessoris nostri et magni Constantini piissimi principis congregatam in qua

30

