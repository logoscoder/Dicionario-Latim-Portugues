sinat nunquam tamen patitur mergi sed inter undarum moles inviolabilem servat facit que ineffabili clementia
sua ut inter angustias varias robustior illa semper assurgat.
Ecce enim occidentales et orientales populi diu ab invicem separati unum concordie et unitatis fedus inire
festinant et qui a se ipsis longo se dissidio avulsos ut equum erat moleste ferebant post multa tandem secula ipso
utique auctore a quo omne datum optimum provenit sancte unionis desiderio corporaliter hoc in loco conveniunt.
Nostrum autem et totius ecclesie munus est et esse intelligimus viribus omnibus eniti ut hec felicia cepta iugi
solicitudine felicem progressum exitum que consequantur ut cooperatores dei et esse et dici mereamur.
Denique carissimus filius noster Iohannes Paleologus Romeorum imperator una cum venerabili fratre Ioseph
Constantinopolitano patriarcha et aliarum patriarchalium sedium apocrisiariis magna que cum archiepiscoporum
et ecclesiasticorum nobilium que multitudine octava februarii mensis proxime preteriti Venetias ad ultimum
scilicet applicuit portum ubi sicut antea sepius fecerat Basileam iustis ex causis ratione ycumenici seu universalis
concilii celebrandi se ire non posse patenter expressit id que Basilee congregatis per litteras intimavit exhortans
ac requirens omnes uti Ferrariam ad huiusmodi concilium celebrandum electam pro peragendo tam pio
sanctissime huius unionis opere sese transferrent.
Nos itaque quibus hec sacratissima unio cordi semper fuit qui que hanc summo studio perfici cupimus decretum
Basiliensis concilii cum Grecis ipsis conventum electionem que loci pro ycumenico celebrando concilio in
Basiliensi synodo factam ac per nos postea Bononie instantibus etiam ipsorum imperatoris et patriarche nuntiis
confirmatam et queque alia ad ipsum sancte unionis opus spectantia ut est officii et debiti nostri exequi diligenter
intendimus.
Omni igitur modo et forma quibus melius possumus decernimus et declaramus accedente consensu dictorum
imperatoris et patriarche omnium que in presenti existentium synodo sacram esse universalem seu ycumenicam
synodum in hac Ferrariensi civitate omnibus libera et secura sic que dictam synodum ab omnibus reputari et
appellari debere in qua sine ulla rixosa contentione et pertinacia atque cum omni caritate sacrum hoc unionis
negotium tractandum et deo propitio ut speramus felici fine claudendum est una cum sanctis operibus reliquis ad
que peragenda synodus ista noscitur instituta.
Eugenius episcopus servus servorum dei ad perpetuam rei memoriam.
Decet ycumenici concilii locum ad quem viri electi ex toto christiano orbe conveniunt talem esse in quo inter alia
hominibus necessaria hoc potissimum sit aeris salubritas ne ob aeris infecti contagionem pestiferam quam cuncti
naturaliter metuunt et fugiunt hii qui in concilio presentes sunt abire inde re infecta compellantur absentes vero
illuc accedere recusent.
Expedit profecto eos qui ad res arduas in synodis pertractandas confluunt omni alia cura omni que timore vacuos
esse ut rebus publicis quiecius liberius que intendant.
Optavissemus quidem ipsum universale concilium quod in hac inchoavimus civitate apud eandem continuare et
in ea perfectam orientalis et occidentalis ecclesiarum unionem consummare feliciter et ibi finem optatum
imponere ubi inicium dedimus et quamquam cum pestis proximo autumno hanc urbem affligeret a plerisque
instancia fieret ut synodus ipsa ad locum transferretur non infectum quia tamen sicut assolet adveniente hyeme
illam prorsus cessare sperabatur usque ad hunc diem dilatum exstitit.
Cum vero illa in dies perseveret timeatur que verisimiliter proximo vere atque estate vehemencius invalescere
omnes iudicant consulunt que non modo utile sed necessarium fore ut ad alium hoc morbo liberum confestim
migrandum sit locum quocirca ex hac et aliis nonnullis racionabilibus causis consencientibus carissimo filio
nostro Ioanne Paleologo Romeorum imperatore ac venerabili fratre nostro Ioseph patriarcha Constantinopolitano
sacro approbante concilio ipsam ycumenicam seu universalem synodum ab hac civitate Ferrariensi ad civitatem
Florentinam omnibus manifeste liberam securam pacificam et quietam aeris que salubritate letantem et ad quam
inter Tirrenum Adriaticum que mare optime situm ab orientalibus et occidentalibus commode accedi potest
5

