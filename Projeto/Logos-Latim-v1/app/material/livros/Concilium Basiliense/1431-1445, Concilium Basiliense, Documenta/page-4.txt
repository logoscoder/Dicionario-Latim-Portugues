presertim sanctam et optatissimam unionem Grecorum impedire disturbare et penitus tollere videantur ulterius
tolerare adversus prefatos in Basilea existentes hoc sancto approbante concilio in virtute altissimi decernimus
iusticia mediante quantum oporteat procedendum.
Quapropter matura deliberacione cum hac sancta synodo prehabita omnes et singulos Basilee sub pretensi
concilii nomine quod verius conventiculum dici debet contra translacionem et declaracionem predictas
convenientes ac tam scandalosa et nepharia presumentes eciamsi cardinalatu patriarchali archiepiscopali
episcopali abbaciali aut alia quavis dignitate ecclesiastica vel seculari prefulgeant penas excommunicacionis
privationis dignitatum beneficiorum et officiorum inhabilitacionis ad futura in dictis nostris litteris translacionis
contentas hoc sacro approbante concilio incidisse decernimus et declaramus.
Decernentes insuper et declarantes irritum et inane ac nullius roboris vel momenti quicquid per eos tam circa
predicta quam contra curiam nostram sequentes vel in sacro Ferrariensi concilio existentes a die translacionis per
nos facte sub nomine concilii vel alias attemptatum fuerit vel in posterum quomodolibet contigerit attemptari.
Mandantes preterea ipso eciam approbante concilio sub dictis penis et censuris et in virtute prestiti iuramenti quo
sancte sedi apostolice tenentur astricti omnibus et singulis cardinalibus patriarchis archiepiscopis episcopis
electis et abbatibus et ceteris cuiuscunque condicionis status et gradus existant in dicta civitate Basiliensi sub
prefato pretextu concilii convenientibus quatinus infra triginta dies a die dati huius decreti debeant realiter et
cum effectu ab ipsa civitate recessisse precipientes quoque magistro civium consulibus scabinis civitatem
Basiliensem regentibus et gubernatoribus ceteris que officialibus quocunque nomine censeantur quatinus infra
predictum triginta dierum terminum predictos non recedentes a civitate prefata expellant et a se realiter et cum
effectu abiciant.
Quod si infra predictum terminum facere omiserint omnes et singulos regentes et officiales predictos
excommunicacionis populum vero et civitatem prefatos ecclesiastici interdicti sententias incurrere decernimus
ipso facto quorum absolucionem nisi in mortis articulo interdicti vero relaxacionem nobis specialiter reservamus.
Omnibus et singulis ad quorum noticiam hec pervenerint in virtute sancte obediencie et sub excommunicacionis
pena precipimus et mandamus ut si predicti in Basilea convenientes cives que ipsi nobis non obedientes fuerint
contumaces nullus post dictum terminum ad dictam civitatem Basiliensem accedat sed ipsis denegent
mercimonia et cuncta ad usum hominum necessaria.
Mercatores quoque qui causa dicti olim concilii ibi convenerunt cuiuscunque condicionis existant sub eadem
excommunicacionis pena inde omnino discedant.
Si qui vero hec nostra mandata contempserint elapso dicto termino Basiliensibus in contumacia persistentibus
aliqua forsan portare presumentes cum scriptum sit: iusti tulerunt spolia impiorum possint tales huiusmodi bonis
a quibuscunque christifidelibus impune spoliari bona que ipsa prius capiencium dominio cedant.
Verumtamen quia redeuntibus gremium suum nunquam claudit ecclesia si predicti in Basilea convenientes vel
ipsorum aliqui infra predictum terminum triginta dierum a die date presencium ut premittitur ad cor redierint et a
dicta civitate recesserint predictas penas quoad obedientes predicto sacro concilio approbante remittimus et
plenarie relaxamus eas que pro infectis ab earum data et quecumque inde secuta haberi volumus decernimus et
mandamus supplentes prefato approbante concilio omnes defectus si qui forsan ex solennitate iuris in premissis
vel ex omissione aliqua intervenissent.
Nulli ergo ....
Si quis autem ....
Eugenius episcopus servus servorum dei ad perpetuam rei memoriam.
Magnas omnipotenti deo gratias referre nos convenit qui antique miserationis sue non immemor ecclesiam suam
fecundioribus semper cumulat incrementis et licet hanc iactari interdum temptationum ac pressurarum fluctibus
4

