Primo etenim Greci et hi qui subsunt quatuor patriarchalibus sedibus multas gentes nationes que et ydiomata
continentibus deinde Armeni multorum populorum gens hodie vero Iacobini magni etiam per Egiptum populi
sancte sedi apostolice uniti sunt.
Et cum nichil salvatori nostro domino Ihesu christo gratius sit quam mutua inter homines caritas nichil que
nomini suo gloriosius atque ecclesie utilius esse possit quam ut christiani omni inter se sublato dissidio in eadem
simul fidei puritate conveniant merito nos omnes et cantare pre gaudio et iubilare in domino debemus quos ut
tantam christiane fidei magnificentiam diebus nostris videremus divina miseratio dignos effecit.
Summa igitur cum alacritate annuntiamus magnalia hec in universa christianorum terra ut sicut nos pro gloria dei
et exaltatione ecclesie gaudio inenarrabili repleti sumus ita et alios tante letitie participes faciamus ut omnes uno
ore magnificemus et glorificemus deum et sue maiestati prout dignum est magnas quotidianas que gratias
agamus pro tot tantis que mirabilibus beneficiis hac etate ecclesie sue sancte collatis.
Et quoniam qui opus dei diligenter exercet non modo meritum ac retributionem in celis expectat sed et apud
homines amplam gloriam laudem que meretur venerabilem fratrem nostrum Iohannem Iacobinorum patriarcham
huius sancte unionis cupidissimum a nobis et tota ecclesia merito laudandum et extollendum ac communi
omnium christianorum favore cum tota sua gente dignum iudicamus.
Is enim a nobis per nostrum oratorem ac litteras excitatus ut ad nos et hanc sanctam synodum legationem
mitteret et se ac suam gentem in eadem cum ecclesia Romana fide uniret dilectum filium Andream natione
Egiptium abbatem monasterii sancti Antonii apud Egiptum in quo et habitasse et mortuus esse sanctus ipse
Antonius perhibetur religione et moribus non mediocriter institutum ad nos et ipsam synodum destinavit cui
devotionis zelo accensus imposuit atque commisit ut fidei doctrinam quam sancta Romana ecclesia tenet et
predicat nomine ipsius patriarche et suorum Iacobinorum reverenter susciperet deferendam postea per eum ad
ipsum patriarcham et Iacobinos ut et ipsi eandem agnoscerent ratam que haberent et in suis regionibus
predicarent.
Nos igitur quibus voce domini commissum est pascere oves christi ipsum Andream abbatem per nonnullos huius
sacri concilii insignes viros super articulis fidei et sacramentis ecclesie et quibusque ad salutem spectantibus
diligenter examinari fecimus et tandem quantum visum est fore necessarium exposita eidem abbati sancte
Romane ecclesie fide catholica et per ipsum humiliter acceptata hanc que sequitur veram necessariam que
doctrinam hodie in hac solenni sessione sacro approbante ycumenico concilio Florentino in nomine domini
tradidimus.
Imprimis igitur sacrosancta Romana ecclesia domini et salvatoris nostri voce fundata firmiter credit profitetur et
predicat unum verum deum omnipotentem incommutabilem et eternum patrem et filium et spiritum sanctum
unum in essentia trinum in personis patrem ingenitum filium ex patre genitum spiritum sanctum ex patre et filio
procedentem patrem non esse filium aut spiritum sanctum filium non esse patrem aut spiritum sanctum spiritum
sanctum non esse patrem aut filium sed pater tantum pater est filius tantum filius est spiritus sanctus tantum
spiritus sanctus est.
Solus pater de substantia sua genuit filium.
Solus filius de solo patre est genitus.
Solus spiritus sanctus simul de patre procedit et filio he tres persone sunt unus deus non tres dii quia trium est
una substantia una essentia una natura una divinitas una immensitas una eternitas omnia que sunt unum ubi non
obviat relationis oppositio.
Propter hanc unitatem pater est totus in filio totus in spiritu sancto filius est totus in patre totus in spiritu sancto
spiritus sanctus est totus in patre totus in filio.
Nullus alium aut precedit eternitate aut excedit magnitudine aut superat potestate.
27

