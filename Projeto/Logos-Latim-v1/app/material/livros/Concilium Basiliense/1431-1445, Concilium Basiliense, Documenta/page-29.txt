Firmiter credit profitetur et predicat dei filium in assumpta humanitate ex virgine vere natum vere passum vere
mortuum et sepultum vere ex mortuis resurrexisse in celum ascendisse sedere que ad dexteram patris et
venturum in fine seculorum ad vivos mortuos que iudicandos.
Anathematizat autem execratur et damnat omnem heresim contraria sapientem.
Et primum damnat Ebionem Cherintum Marcionem Paulum Samosatenum Fotinum omnes que similiter
blasfemantes qui percipere non valentes unionem personalem humanitatis ad verbum Ihesum christum dominum
nostrum verum deum esse negaverunt ipsum purum hominem confitentes qui divine gratie participatione maiore
quam sanctioris vite merito suscepisset divinus homo diceretur.
Anathematizat etiam Maniceum cum sectatoribus suis qui dei filium non verum corpus sed fantasticum
sumpsisse somniantes humanitatis in christo veritatem penitus sustulerunt necnon Valentinum asserentem dei
filium nichil de virgine matre cepisse sed corpus celeste sumpsisse atque ita transisse per uterum virginis sicut
per aqueductum defluens aqua transcurrit.
Arrium etiam qui asserens corpus ex virgine assumptum anima caruisse voluit loco anime fuisse deitatem.
Apollinarem quoque qui intelligens si anima corpus informans negetur in christo humanitatem veram ibidem non
fuisse solam posuit animam sensitivam sed deitatem verbi vicem rationalis anime tenuisse.
Anathematizat etiam Theodorum Mopsuestenum atque Nestorium asserentes humanitatem dei filio unitam esse
per gratiam et ob id duas in christo esse personas sicut duas fatentur esse naturas cum intelligere non valerent
unionem humanitatis ad verbum ypostaticam extitisse et propterea negarent verbi subsistentiam accepisse.
Nam secundum hanc blasfemiam non verbum Caro factum est sed verbum per gratiam habitavit in Carne hoc est
non dei filius homo factus est sed magis dei filius habitavit in homine.
Anathematizat etiam execratur et damnat Euticem archimandritam qui cum intelligeret iuxta Nestorii blasfemiam
veritatem incarnationis excludi et propterea oportere quod ita dei verbo unita esset humanitas ut deitatis et
humanitatis una esset eadem que persona ac etiam capere non posset stante pluralitate naturarum unitatem
persone sicut deitatis et humanitatis in christo unam posuit esse personam ita unam asseruit esse naturam volens
ante unionem dualitatem fuisse naturarum sed in unam naturam in assumptione transisse maxime blasfemia et
impietate concedens aut humanitatem in deitatem aut deitatem in humanitatem esse conversam.
Anathematizat etiam execratur et damnat Macharium Anthiocenum omnes que similia sapientes qui licet vere de
naturarum dualitate et persone unitate sentiret tamen circa christi operationes enormiter oberravit dicens in
christo utriusque nature unam fuisse operationem unam que voluntatem.
Hos omnes cum heresibus suis anathematizat sacrosanta Romana ecclesia affirmans in christo duas esse
voluntates duas que operationes.
Firmiter credit profitetur et docet neminem unquam ex viro femina que conceptum a dyaboli dominatu fuisse
liberatum nisi per fidem mediatoris dei et hominum Ihesu christi domini nostri qui sine peccato conceptus natus
et mortuus humani generis hostem peccata nostra delendo solus sua morte prostravit et regni celestis introitum
quod primus homo peccato proprio cum omni successione perdiderat reseravit quem aliquando venturum omnia
veteris testamenti sacra sacrificia sacramenta ceremonie presignarunt.
Firmiter credit profitetur et docet legalia veteris testamenti seu mosaice legis que dividuntur in ceremonias sacra
sacrificia sacramenta quia significandi alicuius futuri gratia fuerant instituta licet divino cultui illa etate
congruerent significato per illa domino nostro ihesu christo adveniente cessasse et novi testamenti sacramenta
cepisse.

29

