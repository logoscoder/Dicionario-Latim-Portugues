Tenet insuper profitetur et docet unum eumdem que dei et hominis filium dominum nostrum Ihesum christum
esse perfectum in deitate et perfectum in humanitate deum verum et hominem verum ex anima rationali et
corpore consubstantialem patri secundum deitatem et consubstantialem nobis secundum humanitatem per omnia
nobis similem absque peccato ante secula quidem de patre genitum in novissimis autem diebus eumdem propter
nos et propter salutem nostram ex Maria virgine dei genitrice secundum humanitatem natum unum eumdem que
christum verum dei filium unigenitum in duabus naturis inconfuse immutabiliter indivise inseparabiliter
agnoscendum nusquam sublata differentia naturarum propter unitionem magis que salva proprietate utriusque
nature et in unam personam atque subsistentiam concurrente non in duas personas partitum sive divisum sed
unum et eundem dei et hominis filium dominum nostrum Ihesum christum.
Credit insuper profitetur et docet in uno domino Ihesu christo duas naturales operationes indivise
inconvertibiliter inseparabiliter inconfuse secundum sanctorum patrum doctrinam duas etiam naturales
voluntates unam divinam alteram humanam non contrarias sed humanam eius voluntatem subiectam eius divine
atque omnipotenti voluntati.
Et quemadmodum eius Caro animata sanctissima deificata est non perempta sed in proprio sui statu et ratione
permansit ita humana eius voluntas deificata est non perempta sed salvata magis atque perfecta.
Hanc fidem eundem Abdalam archiepiscopum nominibus quibus supra suscipere corde tenere et ore profiteri
debere decernimus.
Ordinamus insuper atque decernimus ut eisdem nominibus recipere et amplecti debeat quecumque per
sacrosanctam Romanam ecclesiam diffinita et sancita diversis temporibus sunt presertim decreta Grecorum
Armenorum atque Iacobitarum in sacro ycumenico concilio Florentino edita que cum in arabico traducta ipse
Abdalam archiepiscopus accurate legisset ac laudasset ad uberiorem et pleniorem omnium eruditionem sibi
nominibus quibus supra recipienti consignari fecimus quoscumque etiam doctores et sanctos patres sacrosancta
approbat et suscipit Romana ecclesia nominibus quibus supra approbare et suscipere debeat et quascumque
personas seu quicquid aliud ipsa damnat et reprobat pro damnatis et reprobatis nominibus quibus supra habere
debeat.
Promittens tanquam verus filius obedientie nominibus quibus supra ipsius apostolice sedis ordinationibus et
iussionibus medio iuramento devote semper et fideliter obedire.
Si quis autem ....
Nulli ergo ....
Eugenius episcopus servus servorum dei ad perpetuam rei memoriam benedictus sit deus et pater domini nostri
Ihesu christi pater misericordiarum et deus totius consolationis qui vota et pia desideria nostra quibus pro debito
nostri pastoralis officii salutem christiani populi anhelamus et continuis quantum ex alto nobis permittitur
operibus confovemus multis magnis que favoribus in dies prosequitur et ultra quam mereamur felicibus
comitatur effectibus.
Sane post celebratam in ycumenico concilio Florentino orientalis ecclesie cum occidentali unionem post
Armenorum Iacobitarum que et Mesopotamie populorum reductionem venerabilem fratrem nostrum Andream
archiepiscopum Colocensem ad partes orientis et Cipri insulam destinavimus ut et Grecos et Armenos et
Iacobitas ibidem degentes predicationibus suis et decretorum pro eorum unione et reductione editorum
exposicionibus et declarationibus in suscepta fide confirmaret et quos ex aliis sectis a vera doctrina alienos tam
Nestorii quam Macharii sectatores inveniret monitionibus et exhortacionibus nostris ad fidei veritatem reducere
conaretur.
Quod pro sua sapientia aliis que virtutibus quibus eum largitor gratiarum dominus insignivit diligentissime
prosecutus post diversas multiplices que disputaciones post varios tractatus eliminata tandem ex eorum cordibus
primum omni Nestorii impuritate qui purum hominem christum esse et beatissimam virginem non dei sed christi
genitricem asseverabat deinde Macharii Antiocheni impiissimi qui quanquam christum verum deum et hominem
esse profitebatur divinam tamen solum in eo voluntatem et operationem humanitati eius parum tribuens esse
36

