sola vivificat sola sanctificat in monte illo sancto in una et immutabili semper maneat confessione veritatis et
dissensiones que adversus ecclesiam de terrenarum opinionum varietate nascuntur et a petre illius soliditate
disiungunt ad montem illum redeuntes exterminentur et eradicentur quo fit ut ad eius gremium confluentes
populi atque nationes in unam cum ipso conveniant fidei veritatem.
Hec autem dei munera tam magna tam excelsa tam insolita non meritis nostris profecto nobis conspicere ipsius
bonitatis immensitas sed sua sola benignitate et dignatione concessit ut post unionem Grecorum in sacro
ycumenico concilio Florentino qui cum Romana ecclesia in quibusdam articulis discrepare videbantur ac post
reductionem Armenorum et Iacobitarum qui variis opinionibus involuti omni tandem dissensione relicta in unam
rectam veritatis semitam convenerunt.
Ecce nunc iterum ipso cooperante domino alie nationes de longinquo convenerunt inter Tygrim et Euphratem
Mesopotamiam habitantes que de processione spiritus sancti et aliis quibusdam articulis non recte sentiebant.
Multa igitur nobis et omnibus christi fidelibus est causa letandi quia iam annuente domino Romane ecclesie
splendidissima de fidei veritate assertio que munda semper fuit ab omni macula falsitatis etiam apud orientem
ultra Euphratis terminos novis corruscationibus micat adeo ut venerabilem fratrem nostrum Abdalam
archiepiscopum Edesse venerabilis fratris nostri Ignatii patriarche Syrorum atque totius nationis sue legatum ad
hanc usque almam Urbem ad presentiam nostram et sacrum hoc Lateranense ycumenicum concilium traxerit et
vocarit humiliter et devote postulantem ut eam fidei regulam quam sacrosancta Romana profitetur ecclesia
eisdem traderemus.
Nos autem qui inter cunctas sancte sedis apostolice sollicitudines hanc primam et precipuam curam gerimus
prout semper gessimus evangelii scilicet defendere veritatem et orthodoxam fidem exterminatis heresibus longe
late que diffundere et propagare quosdam ex venerabilibus fratribus nostris sancte Romane ecclesie cardinalibus
delegimus qui accersitis ex hoc sacro concilio aliquibus in sacra pagina magistris cum predicto archiepiscopo de
difficultatibus dubiis et erroribus illius nationis conferrent illum que ipsum examinarent ac ei catholice veritatis
disciplinam aperirent et tandem de integritate fidei ecclesie Romane plene illum instruerent et docerent.
Quem cum per omnia de fide et moribus recte sentientem invenissent tribus dumtaxat exceptis articulis de
processione scilicet spiritus sancti de duabus in christo Ihesu salvatore nostro naturis ac totidem in illo
voluntatibus et operationibus veritatem illi fidei orthodoxe patefecerunt aperuerunt sacrarum literarum intellectus
attulerunt sanctorum doctorum testimonia et que materie congruebant rationes verissimas induxerunt.
Quorum intellecta doctrina archiepiscopus ipse dubitationibus suis omnibus plene satisfactum esse contestans
tam de spiritus sancti processione quam de duabus naturis et duabus voluntatibus et operationibus in christo
Ihesu domino nostro talia sentire professus est ut veritatem fidei plene intelligere videretur profiteretur que se
nomine prefati patriarche totius que nationis et suo omnem fidem omnem que doctrinam suscepturum quam
eidem hoc sacro approbante concilio traderemus.
Propter que omni in christo exultatione perfusi gratias immensas deo nostro effudimus quia votum nostrum in
salutem nationis illius videmus adimpletum.
Diligenti itaque cum fratribus nostris et sacro concilio tractatu prehabito fidem atque doctrinam quam
sacrosancta Romana tenet mater ecclesia eodem sacro approbante concilio eidem archiepiscopo prefatis
nominibus recipienti tradere et assignare decrevimus.
Hec est igitur fides quam semper sacrosancta Romana tenuit predicavit et docuit mater ecclesia quam que ad
presens tenet predicat profitetur et docet hanc dictum Abdalam archiepiscopum vice et nomine prefati patriarche
Syrorum totius nationis illius atque suo in iis tribus articulis suscipere et perpetuis in futurum temporibus
custodire et observare decernimus.
In primis quod spiritus sanctus ex patre et filio eternaliter est et essentiam suam suum que esse subsistens habet
ex patre simul et filio et ex utroque eternaliter tamquam ab uno principio et unica spiratione procedit.
35

