In quo mira eiusdem salvatoris benignitate atque clemencia plurima clarissima opera ad ipsius laudem et gloriam
catholice fidei augmentum populi christiani unitatem ac sancte sedis apostolice et Romane ecclesie exaltacionem
gesta sunt.
Vidimus enim nostris temporibus Grecos Armenos Iacobitas et alios pene populos innumerabiles quorum nonulli
quingentorum pene quidam vero septingentorum annorum curriculo a ritu et sancta Romane ecclesie doctrina
dissidentes extiterunt in hoc sacro concilio per dei clemenciam sub una divina veritatis lege nobis cum
coniunctos ac nos tanquam verum christi vicarium et Petri successorem ac universalis ecclesie pastorem debita
reverencia fuisse complexos.
Verum cum salvatoris nostri benignitas mensuram non habeat ut continuo hiis potissimum experimur temporibus
qui ad christiani populi et sui corporis mistici unitatem actus moderatur pro qua et ipse oravit: volo pater ut unum
sint quemadmodum et nos unum sumus ex infinita ipsius clemencia nostris eciam temporibus concessum esse
dignoscitur ut carissimi in christo filii nostri Zare Iacob regis Ethiopie quem vulgo presbyterum Iohannem
appellant divina ut confidimus inspiracione excitati cui plurimi reges et innumerabiles pene populi subiecti sunt
oratores plena potestate suffultos ad suscipiendum in hoc sacrosancto concilio orthodoxe fidei doctrinam a qua
in plerisque articulis aberrant ad nos venturos expectemus.
Cum que nos ad confovendum et accelerandum tam sanctum tam que divinum et toti christianitati necessarium
propositum nuncios et oratores nostros misimus quorum fervor in hoc sancto opere maximus sit et auctoritas
apud prefatum potentissimum regem non mediocris plurima que alia opera ad dei laudem et fidei et christiani
populi incrementum nobis proposita sunt in quibus eciam nostram diligenciam neque magnitudine impensarum
neque laborum multitudine territi in illius virtute confisi sumus cuius instinctu permoti sunt accommendaverimus
speremus que quod procedente tempore alii plures optati et salutares fructus in fide catholica et ecclesia christi
provenient presertim si hec sancta synodus in loco maioris auctoritatis et regia et sacerdotali civitate celebrari
contigerit ad almam urbem Romanam peculiarem civitatem nostram quam ut decens est horum salutarium et
divinorum operum participem et adiutricem esse desideramus aciem nostre mentis direximus quam tanquam
bonorum omnium tam spiritualium quam temporalium uberem ad huiusmodi sancta opera perficienda et
religiose ac feliciter consummanda ceteris aliis urbibus sanctiorem et prestanciorem esse arbitramur.
In ea enim salvator noster in beato Petro omnium apostolorum principe eterna eius providencia sedem
apostolicam collocavit cui miranda ipsius salvatoris provisio beatum Paulum apostolum per dexteras societatis
adiunxit.
Isti sunt duo fidei propugnacula per quos evangelium Rome resplenduit isti sunt veri patres veri que pastores isti
sunt qui una die pro merito uno loco pro gratia sub uno persecutore pro parili virtute compassi urbem ipsam
sacerdotalem et regiam per sacram Petri sedem caput orbis effectam glorioso cruore martirii christo domino
consecrarunt.
Omnes enim sive patriarche cuiuslibet apicem sive metropolitani primatus aut episcopatuum cathedras vel
ecclesiarum cuiuscumque ordinis dignitates instituit Romana ecclesia illam vero solus ipse fundavit et supra
petram fidei mox nascentis erexit qui beato Petro eterne vite clavigero celestis simul et terreni imperii iura
commisit.
Cum itaque Urbs ipsa tot tantis que divinis muneribus nobilitata et illustrata sit et tanta auctoritate prefulgeat
eciam plurimum apostolorum martirum atque confessorum reliquiis et sanctimonia fideles undique ad se alliciat
et christiane nationes et populi in ultimis eciam mundi partibus existentes ad dictam urbem confluant qui eciam
plurimum desiderare videantur ut ad nostram sedem Romanis pontificibus divinitus constitutam redeamus ut tam
apud nos ipsius sedis auctoritate quam apud ipsam sedem presencia et auctoritate nostra maior in christiano
populo veneracio et devocio augeatur cum que cerciores eciam effecti sumus quod ob nostram in eadem urbe
residenciam subditi et fideles nostri et Romane ecclesiae ad quorum pacem et tranquillitatem procurandam et
conservandam peculiari quodam studio astricti sumus maxima pacis et unitatis suscipiet incrementa et quod per
hoc deo propicio expediciores et potenciores futuri sumus ad continuanda pacis et concordie opera et prout
ardenter desideramus inter alios catholicos reges et principes et populos quietam pacem et unitatem
componendam ac stabiliendam hoc sacrosanctum ycumenicum concilium Florentinum ad prefatam Urbem
locum ydoneum et securum et omnium rerum ad usum hominum pertinencium tam bonitate et fecunditate soli
33

