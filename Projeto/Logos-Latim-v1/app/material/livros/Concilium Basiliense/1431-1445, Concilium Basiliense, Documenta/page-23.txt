Et sic predictam electionem immo verius prophanationem de se factam que per prius tanto mentis estu et animi
anxietate quesiverat summa et detestabili aviditate amplectens papalia indumenta ornamenta et insignia assumere
et induere ac pro Romano et summo pontifice se gerere tenere et exercere et a quibusdam pro tali venerari se
facere non exhorruit et insuper litteras suas bulla plumbea Romanorum pontificum more bullatas in quibus se
Felicem cum sit omnium mortalium infelicissimus appellat et cum quibus in plebem christi diversa suarum
partium venena conatur effundere ad quamplura et diversa mundi loca scribere et destinare similiter non expavit.
Quid hic primum querar beatissime pater et sacratissima synode aut quid primum accusem aut qua vi vocis qua
gravitate verborum quo dolore animi quo nimbo aut qua orationis procella tantum facinus deplorem.
Que oratio tanta affluentie ubertate decurrens scelus hoc teterrimum nedum satis digne defleverit seu expresserit.
Non potest profecto hec res pro magnitudine facinoris enarrari.
Vincit namque officium lingue tanti sceleris magnitudo.
Sed ut video beatissime pater et reverendissimi reverendi que patres iam tempus est magis remedii quam querele.
Ecce enim sancta mater ecclesia que in persona sanctitatis tue sui indubitati sponsi sincera per prius unitate et
pace gaudebat reseratis lacrimarum fontibus multis cum suspiriis ac singultibus ad te sponsum suum ad vos
reverendissimos et reverendos patres qui estis in parte sollicitudinis et ad hoc sacrum et ycumenicum concilium
evocati clamare et vociferare compellitur: miseremini mei miseremini mei saltem vos amici mei.
Viscera namque mea amaritudine sunt repleta.
Nam vineam dei sabaoth vulpes exterminant et christi inconsutilem tunicam impii lacerant.
Exurgat ergo deus et dissipentur omnes inimici eius.
Et tu beatissime pater cum omnia adeo manifesta sint predicta publica et notoria quod nulla possint
tergiversatione celari nec excusatione defendi in virtute altissimi una cum hoc sacro concilio consurge et iudica
causam sponse tue et memor esto filiorum tuorum.
Accingere gladio tuo super femur tuum potentissime.
Intende prospere procede et regna et dic una cum psalmista: persequar inimicos meos et conteram et non revertar
donec consumam eos.
Consumam et confringam et non consurgent cadent sub pedibus meis.
Nec enim decet tam nefarium facinus abominandum que portentum sub dissimulatione transire ne forte impunita
temeritas atque malitia inveniat successorem sed potius punite transgressionis exemplar retrahat alios ab offensa.
Exemplo itaque ipsius Moysi viri dei sanctitatem vestram et hanc sanctam synodum universe plebi christiane
dicendum est: recedite a tabernaculis hominum impiorum.
Exemplo etiam beatissimi Leonis pape predecessoris tui qui Secundam Ephesinam synodum submovit et
Dioscorum suos que fautores et sequaces in Chalcedonensi quam postea instituit synodo condemnavit aliorum
que summorum pontificum predecessorum tuorum qui semper insurgentes in dei ecclesia hereses et schismata
cum ipsorum auctoribus fautoribus sequacibus a dei ecclesia et communione fidelium sacratissimo christi
corpore eliminarunt et aliis multiplicibus et condignis penis exigente iustitia afflixerunt.

23

