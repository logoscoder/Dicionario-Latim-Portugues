Sanguinis vero: hic est enim calix sanguinis mei novi et eterni testamenti misterium fidei qui pro vobis et pro
multis effundetur in remissionem peccatorum.
Panis vero triticeus in quo sacramentum conficitur an eo die an antea decoctus sit nichil omnino refert dummodo
enim panis substantia maneat nullatenus dubitandum est quin post predicta verba consecrationis corporis a
sacerdote cum intentione conficiendi prolata mox in verum christi corpus transsubstantietur.
Quoniam nonnullos asseritur quartas nuptias tanquam condemnatas respuere ne peccatum ubi non est esse
putetur cum secundum apostolum mortuo viro mulier sit ab eius lege soluta et nubendi cui vult in domino habeat
facultatem nec distinguat mortuo primo Secundo vel tertio declaramus non solum Secundas ac tertias sed et
quartas atque ulteriores si aliquod canonicum impedimentum non obstet licite contrahi posse.
Commendatiores tamen dicimus si ulterius a coniugio abstinentes in castitate permanserint quia sicut
virginitatem viduitati ita nuptiis castam viduitatem laude ac merito preferendam esse censemus.
His omnibus explicatis prefatus Andreas abbas nomine dicti patriarche ac proprio et omnium iacobinorum hoc
saluberrimum synodale decretum cum omnibus suis capitulis declarationibus diffinitionibus traditionibus
preceptis et statutis omnem que doctrinam in ipso descriptam necnon quicquid tenet et docet sancta sedes
apostolica et Romana ecclesia cum omni devotione et reverentia suscipit et acceptat.
Illos quoque doctores et sanctos patres quos ecclesia Romana approbat ipse reverenter suscipit quascunque vero
personas et quicquid ipsa Romana ecclesia reprobat et damnat ipse pro reprobatis et damnatis habet profitens
tanquam vere obedientie filius nomine quo supra ipsius sedis apostolice ordinationibus et iussionibus fideliter et
semper obtemperare.
Eugenius indictio concilii Lateranensis.
Ad perpetuam rei memoriam.
Humani generis redemptoris dei et domini nostri Ihesu christi cuius ineffabili providentia totum ecclesie corpus
sanctificatur et regitur ac per ipsius assistenciam preter merita nostra et ultra quam aut expetere aut efflagitare
dignoscamus dona iam nobis et misericordie sue munera quotidie proveniunt infinita clemencia atque
miseracione ad almam Urbem ad beatissimi Petri sedem ad sancta sanctorum ad Lateranum patriarchium reversi
illa magna cum fiducia amplectimur ac prosequimur desiderio que divino pocius quam humano ingenio aut
adiuta aut illustrata videntur.
Hinc est quod cum ex certis iustis rationabilibus et necessariis causis animam tunc nostram moventibus
sacrosanctum ycumenicum Florentinum concilium cui eo tempore presidebamus ad hanc almam Urbem et
Lateranensem basilicam prima post quintam decimam adventus nostri diem restaurandum continuandum et
prosequendum auctoritate apostolica et de plenitudine potestatis eodem approbante concilio transtulerimus
quemadmodum in literis inde confectis seriosius continetur quarum tenor de verbo ad verbum sequitur et est talis
eugenius episcopus servus servorum dei ad perpetuam rei memoriam.
Miserator et misericors dominus filium suum unigenitum humanam assumere naturam et in unam sibi copulare
personam ideo instituit ut ineffabilis unionis illius virtute non solum collapsa repararetur natura sed per amplexus
sponsi et oscula oris sui sponsa ipsius sancta proveheretur ecclesia membra illius nexu quodam firmissimo inter
se iungerentur amoris christianus que populus in concordia pacem et spiritus unitate salutem in caritatis vinculo
gloriam adipisceretur.
Nos itaque in quantum ex ipsius domini et salvatoris nostri Ihesu christi cuius vices licet immeriti gerimus in
terris nobis misericordia conceditur per eius vestigia incedentes salutem et unitatem et pacem christiani populi
ardenter cupimus et supremis studiis procuramus ad conservacionem huius sacrosancti ycumenici concilii
quadam diligencia non immerito invigilamus.
32

