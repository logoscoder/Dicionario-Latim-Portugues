impia heresis arriana cum suo auctore damnata est et diffinitum est filium dei patri esse consubstantialem et
coeternum.
Amplectitur etiam approbat et suscipit sanctam Constantinopolitanam synodum centum quinquaginta patrum
beatissimi Damasi predecessoris nostri et Theodosii senioris tempore convocatam que impium Macedonii
anathematizavit errorem qui spiritum sanctum non deum sed creaturam asserebat.
Quos damnant damnat quod approbant approbat et per omnia vult ibidem diffinita illesa et inviolata subsistere.
Amplectitur etiam approbat et suscipit sanctam primam Ephesinam synodum ducentorum patrum que tertia est in
ordine universalium synodorum sub beatissimo Celestino predecessore nostro et Theodosio iuniore convocatam
in qua impii Nestorii est damnata blasfemia diffinitum que est domini nostri Ihesu christi veri dei et veri hominis
unam esse personam et beatam Mariam semper virginem non solum christotochon sed etiam theotochum hoc est
non tantum hominis sed dei genitricem ab omni ecclesia predicandam.
Damnat autem anathematizat et respuit impiam Secundam Ephesinam synodum sub beatissimo Leone
predecessore nostro et prefato principe congregatam in qua Dioscorus Alexandrinus antistes Euticis heresiarche
defensor et sancti Flaviani Constantinopolitani pontificis impius persecutor execrandam illam synodum ad
approbationem euticiane impietatis arte et minis attraxit.
Amplectitur etiam approbat et suscipit sanctam Calcedonensem synodum quartam in ordine universalium
synodorum sexcentorum et triginta patrum temporibus prefati beatissimi Leonis predecessoris nostri et Martiani
principis celebratam in qua heresis euticiana cum suo auctore Eutice et Dioscoro defensore damnata est et
diffinitum est dominum nostrum Ihesum christum esse verum deum et verum hominem et in una eadem que
persona divinam humanam que naturas integras inviolatas incorruptas inconfusas distinctas que mansisse
humanitate agente que hominis sunt et deitate que dei.
Quos damnat damnatos habet quos approbat approbatos.
Amplectitur etiam approbat et suscipit sanctam quintam synodum Secundo apud Constantinopolim tempore
beatissimi Vigilii predecessoris nostri et Iustiniani principis celebratam in qua sacri Calcedonensis concilii
diffinitio de duabus naturis et una persona christi renovata est multi que Origenis errores suorum que sequacium
presertim de demonum aliorum que damnatorum penitentia et liberatione reprobati atque damnati sunt.
Amplectitur etiam approbat et suscipit sanctam tertiam Constantinopolitanam synodum centum quinquaginta
patrum que sexta est in ordine universalium synodorum temporibus beatissimi Agathonis predecessoris nostri et
Constantini iv huius nominis principis congregatam in qua Macharii Anthioceni et sectatorum heresis
condemnata est et diffinitum est in domino nostro Ihesu christo duas esse perfectas integras que naturas et duas
operationes duas etiam voluntates licet esset una eadem que persona cui utriusque nature competerent actiones
deitate agente que dei sunt et humanitate que hominis sunt.
Amplectitur etiam approbat et suscipit omnes alias universales synodos auctoritate Romani pontificis legitime
congregatas ac celebratas et confirmatas et presertim hanc sanctam Florentinam in qua inter alia Grecorum atque
Armenorum sanctissima unio consummata est et multe circa utramque unionem saluberrime diffinitiones edite
sunt prout in decretis desuper promulgatis plene continetur quorum tenor in hunc modum sequitur.
Letentur celi ....
Exultate deo ....
Verum quia in suprascripto decreto Armenorum non est explicata forma verborum quibus in consecratione
corporis et sanguinis domini sacrosancta Romana ecclesia apostolorum Petri et Pauli doctrina et auctoritate
firmata semper uti consuevit illam presentibus duximus inserendam.
In consecratione corporis domini hac utitur forma verborum: hoc est enim corpus meum.
31

