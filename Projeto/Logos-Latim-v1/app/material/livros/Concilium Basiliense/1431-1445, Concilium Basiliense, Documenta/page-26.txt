Ne tandem moniti et citati predicti ipsum concilium et curiam Romanam communem omnibus patriam locum
sibi minus tutum et propter premissa alias ve inimicitias vel ex causis aliis imminere periculum in veniendo
stando et redeundo ad excusationis sue velamen forsan allegent ipso tenore presentium securantes universos et
singulos patriarchas archiepiscopos episcopos et alios ecclesiarum monasteriorum prelatos et clericos ac
personas ecclesiasticas necnon duces marchiones principes potestates capitaneos et quoscumque alios officiales
et eorum loca tenentes necnon communitates universitates civitatum castrorum oppidorum villarum et aliorum
locorum tenore presentium requirimus et exhortamur ipsis que patriarchis archiepiscopis episcopis et aliis
prelatis ceteris que subditis nostris districte mandamus quatenus prefatis monitis et bonis aut rebus eorum nullam
inferant nec ab aliis quantum in eis fuerit permittant inferri iniuriam vel offensam.
Nulli ergo ....
Si quis autem ....
Eugenius episcopus servus servorum dei ad perpetuam rei memoriam.
Quoniam iuxta sanctorum patrum sentenciam publice peccantes coram omnibus arguendi sunt ut ceteri timorem
habeant pridem pro publico pestiferi scismatis delicto adversus sanctam sedem apostolicam et sanctam
Romanam ecclesiam omnium christianorum matrem et magistram per Amedeum olim Sabaudie ducem et suos
complices perpetrato ipsos tanti sceleris auctores et eorum sequaces palam et in facie ecclesie una cum hoc sacro
Florentino concilio synodaliter redarguimus et detestati fuimus.
Quamquam iuxta sacros canones in ipsos manifestos ac notorios sacrilegos mox debite severitatis sentencia
proferri potuisset nihilominus ipsorum magis conversionem quam vindictam et salutem pocius quam punicionem
cupientes cum quanta potuimus caritate ac mansuetudine ipsos rogavimus monuimus et requisivimus ut ad cor
redirent et a tanta iniquitate resipiscerent pollicendo eis veniam graciam que et paterne pietatis affectum alias si
huiusmodi piissimis nollent monitis acquiescere penis tanto flagicio dignis ipsos decernebamus esse plectendos
prout in monitorio adversus eos promulgato plenius continetur cuius tenor in hunc sequitur modum.
Eugenius episcopus servus servorum dei ad perpetuam rei memoriam.
Cantate domino quoniam magnifice fecit annuntiate hoc in universa terra.
Exulta et lauda habitatio Syon quoniam magnus in medio tui sanctus israhel.
Cantare profecto et exultare in domino decet ecclesiam dei pro hac grandi magnificentia et gloria nominis sui
quam hodierna die clementissimus deus operari dignatus est.
Toto siquidem corde laudare et benedicere salvatorem nostrum nos convenit qui sanctam ecclesiam suam novis
quotidie accumulat incrementis.
Quanquam autem in populum christianum sua beneficia omni tempore multa ac magna sint que luce clarius
suam erga nos immensam caritatem ostendunt si tamen accurate inspicimus que et quanta his diebus novissimis
divina clementia facere dignatus est iudicare certe poterimus hoc nostro tempore plura ac maiora quam a multis
retroactis etatibus sue caritatis munera extitisse.
Ecce enim nondum exacto triennio in hac sancta ycumenica synodo saluberrimam trium magnarum nationum
unionem dominus noster Ihesus christus sua infatigabili pietate ad commune perenne que totius christianitatis
gaudium tam copiose effecit.
Unde actum est ut totus fere oriens qui gloriosum christi nomen adorat ac non parva septentrionis portio post
longa dissidia cum sancta Romana ecclesia in eodem fidei ac caritatis vinculo iam convenerint.

26

