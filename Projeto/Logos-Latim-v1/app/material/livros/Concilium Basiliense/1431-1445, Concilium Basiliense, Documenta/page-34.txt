quam maritima deductione plurimum habundantem prefatis necessariis et aliis pluribus iustis et rationabilibus
causis animum nostrum moventibus ad omnipotentis dei laudem et gloriam ad heresum errorum que
extirpacionem reformacionem morum pacem salutem et augmentum populi christiani et reliqua sancta opera
duce domino feliciter consummanda pro quibus predictum concilium ab inicio congregatum extitit in nomine
sancte et individue trinitatis patris et filii et spiritus sancti ex approbacione prefati generalis concilii nonas
ianuarii proxime preteriti nobis presidentibus in generali congregacione habita auctoritate apostolica tenore
presentium ex nunc transferimus et eadem auctoritate translatum esse in basilica Lateranensi prima propria que
summi pontificis et vicarii Ihesu christi sede die proxima post quintam decimam introitus nostri ad ipsam almam
Urbem resumendum continuandum prosequendum esse decrevimus et declaramus per presentes.
Irrefragabili insuper constitucione ac decreto sancimus ut omnes et singule securitates et salviconductus quos in
principio huius sacri concilii concessimus quos de novo extendimus et prorogamus proinde presentibus litteris
inscripti esse et illam vim et efficaciam habere censeantur ac si de verbo ad verbum de eisdem in hac nostra
synodali constitucione mencio facta et inserti ac denotati fuissent.
Nulli ergo ....
Si quis autem ....
Nos cum instituta iam dies advenerit et cuncta propter que resumendum tunc esse concilium videbatur nunc
magis quam umquam necessaria esse dignoscantur prefatis necessariis et aliis pluribus iustis et racionabilibus
causis animam nostram moventibus ad omnipotentis dei laudem et gloriam ad heresum errorum que
extirpacionem reformacionem morum pacem salutem et augmentum populi christiani et reliqua sancta opera
duce domino feliciter consummanda pro quibus predictum concilium ab inicio congregatum extitit.
In nomine sancte et individue trinitatis patris et filii et spiritus sancti auctoritate potestate et approbacione
similibus tenore presentium predictum Florentinum concilium ycumenicum translatum ut supra resumimus
continuamus et prosequimur ac in hac sacri patriarchii Lateranensis concilii aula continuacionem resumpcionem
et prosecucionem habere decernimus et declaramus per presentes monentes et requirentes omnes et singulos qui
in generalibus conciliis de iure vel consuetudine interesse tenentur quatenus ad hoc presens sacrosanctum
Lateranense ycumenicum concilium ut premittitur continuatum pro quibus supradictum est exequendis
quamprimum possint se conferre procurent.
Irrefragibili insuper hac constitucione atque decreto iterum sancimus ut omnes et singule securitates ac
salviconductus quos in principio sacri ycumenici concilii Ferrariensis concessimus quos que de novo extendimus
et prorogamus perinde presentibus literis inscripti esse et illam vim et efficaciam habere censeantur ac si de
verbo ad verbum de eisdem in hac nostra synodali constitucione mencio facta et inserti ac denotati fuissent.
Nulli ergo ....
Si quis autem ....
Eugenius episcopus servus servorum dei ad perpetuam rei memoriam.
Multa et admirabilia diebus nostris et longe maiora quam aut ipsi nos expetere aut cogitare possemus ineffabilis
divine miserationis clementia ecclesie sue sancte dona largitur unde et fidem orthodoxam dilatari et novos in dies
ad obedientiam sedis apostolice populos redire ac nobis et omnibus christi fidelibus letitie et exultationis causas
cotidie renovari sentimus ita ut merito cum propheta in iubilatione fidelibus populis sepenumero dicere
provocemur: venite et exultemus domino iubilemus deo salutari nostro quoniam magnus dominus et laudabilis
nimis in civitate dei nostri in monte sancto eius.
Vere cum in ecclesia catholica que est dei civitas in monte sancto apostolice sedis et Petri auctoritate fundata
semper magna et inscrutabilia operatus sit deus cuius omnipotentie et sapientie non est numerus hoc tamen
singulare atque precipuum illi prestitit ineffabilis providentia conditoris ut orthodoxa fides que humanum genus
34

