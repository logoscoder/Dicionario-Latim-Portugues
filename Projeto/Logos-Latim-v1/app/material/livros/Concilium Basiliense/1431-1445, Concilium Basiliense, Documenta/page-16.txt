Effectus vero est mentis sanatio et in quantum anime expedit ipsius etiam corporis.
De hoc sacramento inquit beatus iacobus apostolus: infirmatur quis in vobis inducat presbyteros ecclesie ut orent
super eum ungentes eum oleo in nomine domini et oratio fidei salvabit infirmum et alleviabit eum dominus et si
in peccatis sit dimittentur ei.
Sextum est sacramentum ordinis cuius materia est illud per cuius traditionem confertur ordo.
Sicut presbyteratus traditur per calicis cum vino et patene cum pane porrectionem.
Diaconatus vero per libri evangeliorum dationem.
Subdiaconatus vero per calicis vacui cum patena vacua superposita traditionem.
Et similiter de aliis per rerum ad ministeria sua pertinentium assignationem.
Forma sacerdotii est talis accipe potestatem offerendi sacrificium in ecclesia pro vivis et mortuis in nomine patris
et filii et spiritus sancti.
Et sic de aliorum ordinum formis prout in pontificali Romano late continetur.
Ordinarius minister huius sacramenti est episcopus.
Effectus est augmentum gratie ut quis sit ydoneus christi minister.
Septimum est sacramentum matrimonii quod est signum coniunctionis christi et ecclesie secundum apostolum
dicentem: sacramentum hoc magnum est ego autem dico in christo et in ecclesia.
Causa efficiens matrimonii regulariter est mutuus consensus per verba de presenti expressus.
Assignatur autem triplex bonum matrimonii.
Primum est proles suscipienda et educanda ad cultum dei.
Secundum est fides quam unus coniugum alteri servare debet.
Tertium indivisibilitas matrimonii propter hoc quod significat indivisibilem coniunctionem christi et ecclesie.
Quamvis autem ex causa fornicationis liceat thori separationem facere non tamen aliud matrimonium contrahere
fas est cum matrimonii vinculum legitime contracti perpetuum sit.
Sexto compendiosam illam fidei regulam per beatissimum Athanasium editam ipsis prebemus oratoribus cuius
tenor talis est quicunque vult salvus esse ante omnia opus est ut teneat catholicam fidem quam nisi quisque
integram inviolatam que servaverit absque dubio in eternum peribit.
Fides autem catholica hec est ut unum deum in trinitate et trinitatem in unitate veneremur neque confundentes
personas neque substantiam separantes.

16

