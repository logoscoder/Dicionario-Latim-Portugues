1431-1445- Concilium Basiliense [Basilea - Ferrara - Firenze - Roma] - Documenta
Conc. oecum. et gener. Eccl. Cath. - Conc. Ferrariense - Florentinum - Romanum a. 1438-1445
Nos Nicolaus apostolicae sedis legatus pronunciamus pro sanctissimo domino nostro papa Eugenio iv in hac
sacra synodo de Basilea ad civitatem Ferrariensem translata iam que legitime congregata praesidere et hodie
videlicet octava die mensis ianuarii continuationem ipsius translatae synodi factam esse a dicta que die in antea
continuandam esse et continuari debere ad omnia ad quae Basiliensis synodus congregata fuerit etiam pro
ycumenico concilio in quo de unione occidentalis et orientalis ecclesiae agatur et auctore domino perficiatur.
Ad laudem omnipotentis dei exaltationem catholice fidei pacem que et tranquillitatem et unitatem totius populi
christiani sancta universalis sinodus per ipsius dei gratiam auctorizante beatissimo domino Eugenio papa iv in
hac civitate Ferrarie in spiritu sancto legitime congregata universalem ecclesiam representans presidente vice et
nomine ipsius sanctissimi domini Eugenii reverendissimo in christo patre et domino domino Nicolao tituli sancte
crucis in Iherusalem sancte Romane ecclesie presbytero cardinali apostolice sedis legato illius inherens
firmissimo fundamento qui apostolorum principi dixit: tu es Petrus et super hanc petram edificabo ecclesiam
meam sollicita servare unitatem spiritus in vinculo pacis ut simus unum corpus et unus spiritus sicut vocati
sumus in una spe vocationis nostre attendens que multa superiori tempore acta tam apud olim Basiliense
concilium et post illius translationem per aliquos nulla ibidem auctoritate perseverantes quam per prefatum
beatissimum papam dominum Eugenium presertim circa negocium sanctissime unionis occidentalis et orientalis
ecclesie videlicet decretum decimenone sessionis olim dicti Basiliensis concilii quod incipit sicut pia mater cui
sanctissimus ipse dominus Eugenius assensum per suas literas prebuit item quamdam cedulam conventionalem
super electione loci pro concilii Basiliensis translatione facienda inter patres communi omnium assensu firmatum
et concordatum cuius vigore ad decretum vigesime quinte sessionis olim dicti concilii processum est quod ita
exorditur hec sancta synodus inter sue congregationis exordia et cetera et quod constanter a Graecorum
oratoribus requisitus sanctissimus ipse pontifex per suas literas in generali consistorio Bononie datas oratoribus
presentibus publicatas confirmavit pariter et recepit item literas eiusdem beatissimi Eugenii sub die xiv kalendas
octobris proximi preteriti in generali consistorio Bononie publicatas in exordio que huius continuate sinodi
solemniter lectas quibus Basiliense concilium de consilio et assensu reverendissimorum sancte Romane ecclesie
cardinalium prelatis etiam tunc in curia existentibus et laudantibus ad hanc civitatem Ferrariensem transtulit item
literas declarationis eiusdem iii kalendas ianuarii translationem predictam proxime subsecutas que omnia hec
sancta synodus in actis eiusdem ad perpetuam rei memoriam de verbo ad verbum registrari mandavit prout in
eisdem actibus continetur quibus omnibus et aliis plurimis debita meditatione pensatis ac per diversos tractatus
mature discussis declarat translationem et declarationem predictas fuisse et esse legitimas iustas rationabiles ac
urgentissima necessitate ad tollendum impedimentum sanctissime unionis occidentalis et orientalis ecclesie atque
etiam ad evitandum scissuram in dei ecclesia iam imminentem pro evidenti que utilitate totius reipublice
christiane fuisse et esse factas et consequenter hanc ipsam sanctam synodum ad ea omnia pro quibus dictum
olim Basiliense concilium ab initio fuerat institutum presertim pro futuro ycumenico concilio pro ipsa
sanctissima unione predicta in presenti civitate Ferrarie in spiritu sancto esse legitime congregatam et stabilitam
continuationem que deinceps ac prosecutionem ad predicta omnia debere habere translationem ipsam cum
declaratione ut premittitur subsequuta laudat suscipit et approbat exhortans in domino et requirens omnia et
singula eius sancte sinodi supposita presentia et futura quatenus circa predicta pervigili cura ac sollicito studio
intendant.
Ex quibus ipso largiente qui cepit in nobis opus bonum ad eius gloriam et salutem totius populi christiani cuncta
dirigantur et fiant.
Declarat insuper hec sancta synodus quod cum notoria necessitas supradictarum causarum ipsum sanctissimum
dominum Eugenium ad translationem ipsam exegerit et impulerit sub decreto octave et undecime vel
cuiuscumque alterius sessionis dicti olim Basiliensis concilii ullatenus non includi.
Decernens que congregationem illam Basilee et omnem aliam que ibi vel alibi sub nomine generalis concilii
forsitan convenerit illegitimam potius et reprobam cumulationem et conventiculam esse censendam et censeri
debere nulla que auctoritate generalis concilii posse consistere.

1

