Ecce rursus cum Ieremia propheta multis cum lacrimis dicere compellimur: expectavimus pacem et ecce
turbatio.
Et iterum cum Isaia: expectavimus lucem et ecce tenebre.
Nonnulli siquidem perditionis filii et iniquitatis alumni pauci numero et auctoritate leves Basilee etiam post
translationem concilii quod ibidem aliquandiu viguerat per sanctitatem vestram iustis et evidentibus urgentibus et
necessariis ex causis canonice et legitime factam primo sanctissimam et universo populo christiano
desideratissimam Grecorum et totius orientalis ecclesie unionem totis viribus ac omni dolo astu et fallacia
impedire conati sunt.
Nam cum predicti scandalorum patratores qui Basilee remanserant ipsis Grecis in promissione defecissent et ab
ipsorum Grecorum et orientalis ecclesie oratoribus percepissent serenissimum principem dominum Iohannem
Paleologum Romeorum imperatorem et bone memorie Ioseph Constantinopolitanum patriarcham cum aliis
plurimis prelatis ceteris que orientalis ecclesie viris ad locum pro celebrando ycumenico concilio electum esse
venturos ac sanctitatem vestram plures prelatos et oratores cum nonnullis galeis multis que cum sumptibus et
expensis destinasse ad disturbandum prefatorum imperatoris et Grecorum adventum quoddam detestabile
monitorium contra sanctitatem vestram et reverendissimos dominos meos dominos sancte Romane ecclesie
cardinales decernere ausi sunt et ex post cum predictos imperatorem et patriarcham alios que orientales venire
percepissent quamdam sacrilegam suspensionis ab administratione papatus contra vestram sanctitatem de facto
sententiam protulerunt.
Quibus aliis que eorum nefariis conatibus ausibus que sacrilegis non obstantibus cum vestra huius que sacri
concilii pervigili cura multis que laboribus assumptis variis que disputationibus adhibitis tandem divina
misericordia concessisset ut predictum Grecorum et orientalis ecclesie schisma quod per quingentos ferme annos
maxima cum totius populi iactura christiani duraverat de medio ecclesie tolleretur et optatissima unio que fieri
vix posse credebatur occidentalis et orientalis ecclesie summa cum concordia sequeretur ex tam sanctis vestris et
huius sacri concilii operibus qui potius vehementissime admirari et summis cum laudibus et exultationis iubilo
prout tota reliqua christiana religio fecerat venerari debeant et gratias altissimo de tam admirabili dono referre
crudeliores et obstinatiores effecti volentes potius predicte nequissime bellue eorum iam conceptum incendium
cum totius reipublice christiane ruina ad executionem deducere in reprobum sensum dati fame sue prodigi et
proprii persecutores honoris prefecti temeritate pestifera unitatem sancte Romane et universalis ecclesie ac
inconsutilem domini tunicam quantum in eis est scindere moliti sunt et ipsius pie et sancte matris uterum
viperinis morsibus dilaniare.
Horum dux et princeps ac totius tam nefarii operis architectus extitit primogenitus ille satane infelicissimus
Amedeus olim Sabaudie dux et princeps qui iam diu ista animo suo premeditans et ut a plerisque asseritur
prestigiis sortilegiis ac phantasmatibus nonnullorum infelicium hominum ac muliercularum qui suo salvatore
relicto retro post satanam conversi demonum illusionibus seducuntur qui vulgari nomine stregnes vel stregones
seu waldenses nuncupantur et quorum in patria sua permagna copia esse narratur seductus dudum ante aliquos
annos ut monstruosum se caput in dei ecclesia erigi aliquando faceret eremite habitum vel potius falsissimi
hypocrite assumpsit et sub ovina pelle agni specie lupi feritatem induceret ac demum procedente tempore ipsis
Basilee existentibus confederatus vi fraude pretio pollicitationibus et minis magnam ipsorum Basileensium
partem que sue ditioni seu tyrannidi subdita erat ut se in idolum et Beelzebub ipsorum novorum demoniorum
principem adversus sanctitatem vestram verissimum christi vicarium et Petri successorem indubitatum in dei
ecclesia indixit.
Itaque eumdem infelicissimum Amedeum insatiabilis et inaudite cupiditatis hominem et quem semper avaritia
que secundum apostolum est idolorum servitus excecavit illa sceleratissima synagoga perditissimorum hominum
colluvies et totius christianitatis erubescenda sentina certis ad hoc nefandissimis hominibus vel potius demonibus
sub hominum specie et figura latentibus pro electoribus seu verius prophanatoribus deputatis tandem et idolum et
veluti quandam Nabuchodonosor statuam in dei ecclesia erexit ipse que etiam suorum facinorum furiis agitatus
in profundum malorum omnium descendens more Luciferi ponam inquit sedem meam in aquilone et ero similis
altissimo.

22

