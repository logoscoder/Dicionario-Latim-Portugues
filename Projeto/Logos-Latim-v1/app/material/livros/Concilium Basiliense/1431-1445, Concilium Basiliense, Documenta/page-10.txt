Veritas hec quod papa concilium generale universalem ecclesiam representans actu legitime congregatum super
declaratis in prefata veritate aut aliquo eorum sine eius consensu nullatenus auctoritate potest dissolvere aut ad
aliud tempus prorogare aut de loco ad locum transferre est veritas fidei catholice.
Veritatibus predictis pertinaciter repugnans est censendus hereticus.
In hoc perniciosissimi dum suam malignitatem sub veritatis fidei fuco colorant Constanciense concilium in
malum ac reprobum sensum et a sua doctrina penitus alienum pertrahunt ceterorum schismaticorum et
hereticorum doctrinam sequentes qui confictos errores et impia dogmata ex divinis scripturis et sanctis patribus
perverse intellectis semper sibi astruere moliuntur.
Denique avertentes penitus sensum suum et declinantes oculos suos ne viderent celum neque recordarentur
iudiciorum iustorum more Dioscori et damnate Ephesine synodi ad quandam venenatam execrabilem que asserte
declarationis seu privationis sententiam a dignitate et officio summi apostolatus inexpiabili quodam scelere
processerunt cuius tenorem omni pie menti horribilem haberi hic volumus pro sufficienter expresso nichil
omittentes quantum in eis fuit quin hoc incomparabile unionis bonum in totum everterent.
O miseros et degeneres filios.
O pravam et adulteram generationem.
Quid hac impietate et iniquitate crudelius.
Quid detestabilius horribilius atque insanius excogitari poterat.
Dixerant olim nichil melius nichil gloriosius atque fructuosius hac sanctissima unione ab exordio nascentis
ecclesie in populo christiano visum vel auditum fuisse neque expedire in re illa de loco contendendum fore sed
pro ea consequenda nedum huius mundi substantiam sed et corpus atque animam exponi debere pro hoc toto
orbe clamantes et ad id commoventes populum christianum velut in suis decretis et epistolis plene continetur
nunc vero tam furiose tam impie quantum in eis est ittidem persequuntur ut ad illud Basiliense latrocinium tocius
orbis demonia confluisse videantur.
Et licet illorum iniquitatem sibi semper mentitam omnipotens deus hucusque prevalere non permiserit cum
tamen ad eam complendam usque ad abhominationem desolationis in dei ecclesia viribus omnibus studeant nos
qui sine gravissima dei offensa et imminenti periculo confusionis et abhominationis in dei ecclesia talia
dissimulare nullo modo valemus iuxta pastoralis officii nostri debitum multis etiam zelo dei succensis nos ad hoc
ipsum impellentibus tantis malis obviare volentes ac quantum in nobis est oportune et salubriter providere
execrabilem que impietatem ac pestem pernitiosissimam a dei ecclesia eliminare predecessorum nostrorum
sequentes vestigia qui ut scribit sancte memorie Nicolaus papa soliti sunt concilia etiam universorum pontificum
nequiter celebrata cassare sicut in universali contigit synodo Ephesina secunda quam beatissimus Leo papa
summovit et Chalcedonensem instituit solenne et salubre declarationis decretum contra sacrilegos illos
auctoritate apostolica in sacro Ferrariensi generali concilio quinto decimo kal(endas) marcii per nos editum hoc
sacro Florentino concilio approbante innovamus per quod quidem inter alia omnes et singulos Basilee sub
pretensi concilii nomine quod verius conventiculum esse diximus contra translationem et declarationem nostras
contravenientes et illa scandalosa et nefaria presumentes etiamsi cardinalatus patriarchali archiepiscopali
episcopali abbatiali aut aliqua quavis dignitate ecclesiastica vel seculari prefulgerent excommunicationis
privationis dignitatum beneficiorum et officiorum ac inhabilitationis ad futura penas in dictis nostris litteris
translationis contentas ipso sacro Ferrariensi approbante concilio incidisse declaravimus decernentes etiam nunc
ac declarantes quecumque per dictos impios homines Basilee existentes facta et attemptata de quibus in prefato
nostro Ferrariensi decreto fit mentio similiter omnia et singula per predictos ex post facta gesta et attemptata
specialiter in duabus pretensis sessionibus seu verius conspirationibus ultimo nominatis ac quidquid ex eis vel ab
ea forsan secutum sit et in futurum sequi posset tanquam ab impiis hominibus et nullam potestatem habentibus
sed a deo eiectis et reprobatis fuisse et esse nulla cassa et irrita ut de facto presumpta ac nullis penitus effectus
roboris vel momenti ipsas que propositiones superius descriptas iuxta pravum ipsorum basiliensium intellectum
quem facto demonstrant veluti sano sacre scripture et sanctorum patrum et ipsius Constanciensis concilii sensui
10

