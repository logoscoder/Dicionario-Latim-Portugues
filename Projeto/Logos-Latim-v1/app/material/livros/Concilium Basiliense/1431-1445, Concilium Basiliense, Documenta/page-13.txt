Illa enim non causabant gratiam sed eam solum per passionem christi dandam esse figurabant.
Hec vero nostra et continent gratiam et ipsam digne suscipientibus conferunt.
Horum quinque prima ad spiritualem uniuscuiusque hominis in se ipso perfectionem duo ultima ad totius
ecclesie regimen multiplicationem que ordinata sunt.
Per baptismum enim spiritualiter renascimur per confirmationem augemur in gratia et roboramur in fide.
Renati autem et roborati nutrimur divine eucaristie alimonia.
Quod si per peccatum egritudinem incurrimus anime per penitentiam spiritualiter sanamur.
Spiritualiter etiam et corporaliter prout anime expedit per extremam unctionem.
Per ordinem vero ecclesia gubernatur et multiplicatur spiritualiter per matrimonium corporaliter augetur.
Hec omnia sacramenta tribus perficiuntur videlicet rebus tanquam materia verbis tanquam forma et persona
ministri conferentis sacramentum cum intentione faciendi quod facit ecclesia.
Quorum si aliquod desit non perficitur sacramentum.
Inter hec sacramenta tria sunt baptismus confirmatio et ordo que caracterem id est spirituale quoddam signum a
ceteris distinctivum imprimunt in anima indelebile.
Unde in eadem persona non reiterantur.
Reliqua vero quatuor caracterem non imprimunt et reiterationem admittunt.
Primum omnium sacramentorum locum tenet sanctum baptismum quod vite spiritualis ianua est per ipsum
membra christi ac de corpore efficimur ecclesie.
Et cum per primum hominem mors introierit in universos nisi ex aqua et spiritu renascamur non possumus ut
inquit veritas in regnum celorum introire.
Materia huius sacramenti est aqua vera et naturalis nec refert frigida sit an calida.
Forma autem est ego te baptizo in nomine patris et filii et spiritus sancti.
Non tamen negamus quin et per illa verba baptizetur talis servus christi in nomine patris et filii et spiritus sancti
vel baptizatur manibus meis talis in nomine patris et filii et spiritus sancti verum perficiatur baptisma.
Quoniam cum principalis causa ex qua baptisma virtutem habet sit sancta trinitas instrumentalis autem sit
minister qui tradit exterius sacramentum si exprimitur actus qui per ipsum exercetur ministrum cum sancte
trinitatis invocatione perficitur sacramentum.
Minister huius sacramenti est sacerdos cui ex officio competit baptizare in casu autem necessitatis non solum
sacerdos vel diaconus sed etiam laicus vel mulier immo paganus et hereticus baptizare potest dummodo formam
servet ecclesie et facere intendat quod facit ecclesia.

13

