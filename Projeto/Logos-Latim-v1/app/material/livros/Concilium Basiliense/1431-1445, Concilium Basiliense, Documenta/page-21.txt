beatissime pater vos que alii reverendissimi reverendi que patres in hoc sacro generali et ycumenico concilio in
spiritu sancto legitime congregato unam sanctam catholicam et apostolicam Romanam ecclesiam spiritus sanctus
ex persona domini nostri Ihesu christi in cantico canticorum designet dicens: una est columba mea perfecta mea
et una est matris sue electa genetricis et vas electionis apostolus paulus hanc ecclesie unitatem ipsius que unitatis
sacramentum ostendat inquiens: unum corpus et unus spiritus una spes vocationis unus dominus et una fides
unum baptisma et unus deus et ut beatus Cyprianus ait: unum caput est et una origo et una nostre fecunditatis
causa adulterari non potest christi sponsa incorrupta et pudica est unam domum novit cuius cubilis sanctitatem
casto pudore custodit.
Et alio loco idem Cyprianus: non habet ecclesiasticam ordinationem qui ecclesie non tenet unitatem.
Et ut Pelagius papa ex verbis preclarissimis doctoris ecclesie beati Augustini asserit quoniam ecclesia nulla esse
non potest restat ut ea sit que est in apostolice sedis per successorem episcoporum radice constituta nihilominus
ab ipsis ut ita dixerim ecclesie incunabilis quorumdam pestiferorum hominum effrenata libido hanc sanctam
unitatem ecclesie scindere et lacerare tentat adversus quos divina ultio et sanctorum patrum postea auctoritas
insurrexit.
Quisquis ergo hanc sanctam et immaculatam ecclesie unitatem ausu sacrilego et diabolica persuasione temerare
presumpserit hic ut sacri canones edocent alienus est prophanus est hostis est.
Habere non potest deum patrem qui universalis ecclesie non tenet unitatem non potest cum aliquo convenire qui
cum corpore ipsius ecclesie et cum universa fraternitate non convenit.
Si autem cum propter ecclesiam christus passus sit et ecclesia sit corpus christi non est dubium quod qui
ecclesiam dividit christi corpus lacerare convincitur.
Hinc in schismaticos illa vindicta domini voluntate profecta ut Chore Dathan et Abiron contra virum dei Moysen
schisma facientes hiatu terre una absorpti sunt ceteris celesti igne consumptis idololatria vero gladio punita est et
exustio libri bellica cede et peregrina captivitate vindicata.
Denique quam sit inseparabile unitatis sacramentum et quam sine spe sint perditionem que sibi maximam de
indignatione dei acquirant qui schisma faciunt et relicto vero ecclesie sponso sibi pseudoepiscopum constituunt
in libris regum scriptura divina declarat ubi cum a tribu Iuda et Beniamin decem tribus scisse fuissent et relicto
suo rege alterum sibi foras constituissent indignatus est inquit dominus omni semini Israel et dedit eos in
direptionem donec abiiceret eos a facie sua.
Indignatum dominum esse dixit et eos in perditionem dedisse qui ab unitate dissipati alterum sibi regem
constituissent et tanta indignatio domini extitit adversus illos qui schisma fecerant ut etiam cum homo dei ad
Ieroboam missus esset qui ea peccata sua exprobraret atque ultionem futuram prediceret panem apud illos edere
et aquam bibere vetaretur quod cum non custodisset et contra preceptum domini prandisset statim divina censura
percussus est ut inde regrediens impetu ac morsu Leonis in itinere necaretur.
Ex quibus ut beatus Hieronymus asserit nullus iam dubitaverit facinus schismatis sceleratius esse commissum
cum sit gravius vindicatum.
Sane cum olim in sacro generali concilio Constantiensi veteranum illud ac perniciosissimum schisma quod
ecclesiam dei et christianam religionem magno cum animarum interitu et non solum hominum sed multarum
quoque urbium et provinciarum strage crudeli et diuturno morbo afflixerat atque vexaverat fuisset per
omnipotentis dei ineffabilem misericordiam multorum que regum et principum tam ecclesiasticorum quam
secularium multarum insuper universitatum aliorum que christi fidelium infinitis laboribus et angustiis
expensarum que profluviis tandem aliquando sedatum et universalis ecclesia tam per electionem felicis
recordationis domini Martini quam post eius obitum per indubitatam sinceram unanimem atque canonicam
sanctitatis vestre ad apostolatus apicem assumptionem crederetur optata cunctis pace gaudere.

21

