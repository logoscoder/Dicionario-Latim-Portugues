convertatur et vivat omni qua possumus pietate uti decrevimus et quantum in nobis est agere ut proposita
mansuetudinis via ad cor revertatur et a predictis resipiscatur excessibus ut ipsos tandem sicut filium illum
prodigum ad gremium ecclesie revertentes benigne suscipiamus et paterna caritate amplectamur.
Ipsum igitur Amedeum antichristum et prefatos electores seu verius prophanatores et quoscumque eidem
Amedeo credentes adherentes receptatores et quoquomodo faventes per viscera misericordie dei nostri et per
aspersionem pretiosi sanguinis domini nostri Ihesu christi in quo et per quem humani generis redemptio et sancte
matris ecclesie edificatio facta est ex toto corde hortamur precamur et obsecramus ut ipsius ecclesie unitatem pro
qua ipse salvator tam instanter oravit ad patrem violare amodo desistant fraternam quoque dilectionem ac pacem
quam totiens et tam accurate idem redemptor transiturus ex hoc mundo discipulis commendavit et sine qua nec
orationes nec ieiunia nec eleemosine deo accepte sunt scindere et lacerare expavescant et a predictis quantocius
tam perniciosis et scandalosis prorsus desistant excessibus inventuri profecto apud nos et hoc sacrum concilium
si effectualiter paruerint prout tenentur paterne in omnibus caritatis affectum et ut ipsos si forte iustitie et virtutis
amor a peccato non retrahat penarum terror et rigor coerceat discipline prefatos Amedeum antichristum electores
immo prophanatores credentes adherentes receptatores et quomodolibet faventes eodem sacro approbante
concilio requirimus et monemus et in virtute sancte obedientie ac sub anathematizationis et criminum heresis ac
schismatis et lese maiestatis in quibuscumque contra tales ab homine vel a iure inflictis penis districte
precipiendo mandamus quatenus infra quinquaginta dies ab affixione presentium immediate sequentes ipse
Amedeus antichristus pro Romano pontifice ulterius se gerere ac nominare desistat nec per alios quantum in ipso
est haberi ac nominari pro tali se patiatur insigniis que papalibus ac aliis ad Romanum pontificem quoquomodo
spectantibus nullatenus uti de cetero presumat memorati vero electores immo prophanatores adherentes
receptatores ac faventes ulterius ipsi Amedeo in hoc schismatis crimine non assistant nec credant adhereant vel
faveant quoquo modo per se vel per alios directe vel indirecte nec quovis quesito colore.
Sed tam ipse Amedeus quam predicti electores credentes adherentes receptatores et fautores nos in verum
Romanum pontificem ac christi vicarium et Petri legitimum successorem habeant recognoscant et venerentur
nobis que tamquam patri et pastori animarum suarum reverenter pareant et intendant ac de iis infra predictum
terminum nos et hoc sacrum concilium legitime certificare studeant ita ut de eorum vera obedientia nullus
dubitationis scrupulus valeat remanere.
Si Amedeus eligentes credentes adherentes receptatores ac faventes predicti secus quod absit egerint seu
premissa omnia et singula infra terminum predictum cum effectu non adimpleverint ex tunc prout ex nunc
huiusmodi penas incurrere ipso facto volumus ac decernimus.
Et nihilominus faventes predicti coniunctim seu divisim quinta decima die prefatum terminum sequente si non
fuerit feriata alias proxime sequente non feriata compareant personaliter coram nobis et prefato concilio ubi tunc
erimus ad videndum et audiendum se et quemlibet eorum etiam nominatim quos et sic citamus ad diem eumdem
declarari schismaticos blasphemos et tamquam hereticos et reos crimine lese maiestatis fore puniendos ac
censuras et penas predictas incurrisse et alias infligi prout visum fuerit et iustitia suadebit certificantes eosdem et
eorum quemlibet quod sive venerint sive non et se paruisse non ostenderint ad declarationem predictarum
penarum iustitia mediante procedemus eorum contumacia vel absentia non obstante progressuri ulterius ad
aggravationem et reaggravationem prout iustitie rigor postulaverit et eorum demerita exegerint.
Ut autem huiusmodi nostra monitio ac citatio ad eorumdem monitorium ac citatorium aliorum que quorum
interest notitiam deducantur cartas sive membranas eam continentes ecclesie beate Marie Novelle de Florentia et
palatii nostri apud eamdem ecclesiam siti et ecclesie cathedralis Florentine portis sive ianuis affigi faciemus que
monitionem eamdem suo quasi sonoro preconio ac patulo indicio publicabunt ut iidem moniti quod ad ipsos non
pervenerit et eamdem monitionem ignoraverint nullam possint pretendere excusationem vel ignorantiam allegare
cum non sit verosimile quod ad eos remaneret incognitum vel occultum quod tam patenter omnibus publicatur.
Volumus autem et apostolica auctoritate decernimus quod huiusmodi nostra monitio in eisdem valvis seu portis
intimata perinde valeat et plenum robur obtineat firmitatis dictos que monitos perarctet quacumque constitutione
contraria non obstante ac si eisdem monitis et eorum singulis intimata ac insinuata personaliter et presentialiter
extitisset.

25

