vicesima quarta iunii nativitatem salvatoris nostri secundum Carnem vicesima quinta decembris circuncisionis
eiusdem prima ianuarii epiphanie sexta eiusdem ianuarii presentationis domini in templo seu purificationis beate
Marie Secunda februarii.
Nos igitur oratores nomine nostro nostri que reverendi patriarche et omnium Armenorum sicut et vestra sanctitas
in ipso decreto attestatur hoc saluberrimum synodale decretum cum omnibus suis capitulis declarationibus
diffinitionibus traditionibus preceptis et statutis omnem que doctrinam in ipso descriptam necnon quicquid tenet
et docet sancta sedes apostolica et Romana ecclesia cum omni devotione et obedientia acceptamus suscipimus et
amplectimur.
Illos quoque doctores et sanctos patres quos ecclesia Romana approbat reverenter suscipimus.
Quascunque vero personas et quicquid ipsa ecclesia Romana reprobat ac damnat nos pro reprobatis ac damnatis
habemus profitentes tanquam veri obedientie filii nomine quo supra ipsius sedis apostolice ordinationibus et
iussionibus fideliter obtemperare.
Eugenius episcopus servus servorum dei ad perpetuam rei memoriam.
Multa sanctorum patrum veteris et novi testamenti exempla nos admonent ut crimina presertim gravia et que in
scandalum ac divisionem publicam tendunt populi nobis commissi neque pretereamus silentio neque ullatenus
impunita relinquamus.
Si ea enim quibus vehementer deus offenditur insequi vel ulcisci differimus ad irascendum itaque divinitatis
patientiam provocamus.
Nam et culpe nonnulle sunt in quibus culpa est relaxare vindictam.
Iustum quidem est ac rationi consonum iuxta sanctorum patrum sententiam ut qui divina contemnunt mandata et
inobedientes paternis existunt sanctionibus severioribus corrigantur vindictis quatenus et ceteri talia committere
vereantur et omnes gaudeant fraterna concordia cuncti que sumant severitatis et honestatis exemplum.
Nam si quod absit ecclesiasticam sollicitudinem vigorem que negligimus perdit desidia disciplinam et animabus
fidelium per maxime nocebitur.
Resecande sunt ergo putride Carnes et scabiosa ovis a grege repellenda est ne tota domus massa corpus et pecora
ardeant corrumpantur et pereant.
Nam et Arrius teste beato Hieronymo in Alexandria una scintilla fuit sed quia non est statim oppressus totum
orbem eius flamma depopulata est.
Propterea in persona beati Petri Romano pontifici a salvatore nostro ligandi atque solvendi date sunt claves ut a
via veritatis et iustitie tramite delirantes debitis ligentur ac coerceantur poenis apostolice quippe auctoritatis
exemplo didicimus errantes et alios in errorem mittentes per censuras ecclesiasticas Satane esse tradendos ut
spiritus eorum salvus fiat ut et tam ipsi quam reliqui blasphemare dediscant et ut beatus inquit papa Sixtus
memores simus sub illius nomine presidere ecclesie cuius confessio a domino Ihesu glorificata est et cuius fides
nullam heresim numquam fovet sed omnes quidem hereses destruit.
Intelligimus autem nobis aliter non licere quam ut omnes conatus nostros ei cause impendamus in qua
universalis ecclesie salus infestatur.
Sane proximis diebus in generali huius sacri concilii congregatione in ea nobis presidentibus dilectus filius
magister Iustinus de Planta legum doctor et fisci nostri advocatus nomine dilectorum filiorum magistri Iohannis
de Prato legum doctoris ipsius sacri concilii promotoris et magistri Veitini de Castello fisci camere apostolice
procuratoris in legibus licentiati publice lamentabilem quandam sub his verbis querelam exposuit quamquam
20

