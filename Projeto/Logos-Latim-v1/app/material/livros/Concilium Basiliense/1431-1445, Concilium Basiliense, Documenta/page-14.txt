Huius sacramenti effectus est remissio omnis culpe originalis et actualis omnis quoque pene que pro ipsa culpa
debetur propterea baptizatis nulla pro peccatis preteritis iniungenda est satisfactio sed morientes antequam
culpam aliquam committant statim ad regnum celorum et dei visionem perveniunt.
Secundum sacramentum est confirmatio cuius materia est crisma confectum ex oleo quod nitorem significat
conscientie et balsamo qui odorem significat bone fame per episcopum benedicto.
Forma autem est signo te signo crucis et confirmo te crismate salutis in nomine patris et filii et spiritus sancti.
Ordinarius minister est episcopus.
Et cum ceteras unctiones simplex sacerdos valeat exhibere hanc nonnisi episcopus debet conferre quia de solis
apostolis legitur quorum vicem tenent episcopi quod per manus impositionem spiritum sanctum dabant
quemadmodum actuum apostolorum lectio manifestat.
Cum enim audissent inquit apostoli qui erant Iherosolimis quia recepisset Samaria verbum dei miserunt ad eos
Petrum et Iohannem qui cum venissent oraverunt pro eis ut acciperent spiritum sanctum nondum enim in
quenquam illorum venerat sed baptizati tantum erant in nomine domini Ihesu tunc imponebant manum super
illos et accipiebant spiritum sanctum.
Loco autem illius manus impositionis in ecclesia datur confirmatio.
Legitur tamen aliquando per apostolice sedis dispensationem ex rationabili et urgenti admodum causa simplicem
sacerdotem crismate per episcopum confecto hoc administrasse confirmationis sacramentum.
Effectus autem huius sacramenti est quia in eo datur spiritus sanctus ad robur sicut datus est apostolis die
penthecostes ut videlicet christianus audacter christi confiteatur nomen.
Ideo que in fronte ubi verecundie sedes est confirmandus inungitur ne christi nomen confiteri erubescat et
precipue crucem eius que iudeis est scandalum gentibus autem stultitia secundum apostolum propter quod signo
crucis signatur.
Tertium est eucaristie sacramentum cuius materia est panis triticeus et vinum de vite cui ante consecrationem
aqua modicissima admisceri debet.
Aqua autem ideo admiscetur quoniam iuxta testimonia sanctorum patrum ac doctorum ecclesie pridem in
disputatione exhibita creditur ipsum dominum in vino aqua permixto hoc instituisse sacramentum deinde quia
hoc convenit dominice passionis representationi.
Inquit enim beatus Alexander papa v a beato Petro: in sacramentorum oblationibus que intra missarum solemnia
domino offeruntur panis tantum et vinum aqua permixtum in sacrificium offerantur.
Non enim debet in calice domini aut vinum solum aut aqua sola offerri sed utrunque permixtum quia utrunque id
est sanguis et aqua ex latere christi profluxisse legitur tum etiam quod convenit ad significandum huius
sacramenti effectum qui est unio populi christiani ad christum.
Aqua enim populum significat secundum illud apochalipsis aque multe populi multi.
Et Iulius papa ii post beatum Silvestrum ait Calix dominicus iuxta canonum preceptum vino et aqua permixtus
debet offerri quia videmus in aqua populum intelligi in vino vero ostendi sanguinem christi ergo cum in calice
vinum et aqua miscetur christo populus adunatur et fidelium plebs in quem credit copulatur et iungitur.

14

