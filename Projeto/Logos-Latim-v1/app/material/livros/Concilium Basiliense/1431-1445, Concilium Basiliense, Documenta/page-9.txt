iam magna spes redditur ut ipse sol iusticie in oriente oriens ad aliarum multarum gentium etiam infidelium
tenebras radios sue lucis extendat fiat que salus domini usque ad extremum terre.
Cuius quidem rei iam optimas arras deo disponente tenemus dum ipse omnipotens deus per operam nostram
Armenorum oratores ex longissimis septentrionis partibus ad nos et apostolicam sedem et sacrum hoc concilium
hiis diebus cum pleno mandato pervenire concessit qui nos non aliter quam beatum Petrum apostolorum
principem intuentes ac venerantes ipsam que sanctam sedem veluti matrem omnium fidelium et magistram
recognoscentes ad eam et prefatum concilium pro spirituali cibo et sane doctrine veritate se venisse professi sunt.
Ob quam rem deo nostro iterum gratias multas retulimus.
Sed quas in prefato divino opere molestias quas impugnationes quas denique persecutiones non quidem a
Teuchris aut Sarracenis sed a vocatis christianis hucusque passi fuerimus horret animus commemorare.
Refert beatus Hieronymus quod ab Hadriani temporibus usque ad imperium Constantini in loco resurrectionis
dominice simulacrum Iovis et in crucis rupe statua Veneris ex marmore a gentibus posita colebatur
existimantibus persecutionis auctoribus tollere nobis fidem resurrectionis et crucis si sancta loca per ydola
polluissent.
Non dissimile a Basiliensibus illis hominibus perditissimis nobis et ecclesie dei hiis diebus fieri contigit nisi
quod illud a paganis et verum deum ignorantibus factum est hoc ab hiis qui cognoverunt et oderunt et idcirco
superbia eorum iuxta prophetam ascendit semper in eo periculosius quod sub reformationis specie quam in se
semper horruerunt venena diffundunt.
Primum quidem postquam hii qui omnis scandali patratores Basilee fuerunt Grecis in promissione defecerant
cum per ipsorum Grecorum et ecclesie orientalis oratores plane intelligerent carissimum in christo filium
nostrum Iohannem Paleologum Romeorum imperatorem illustrem et bone memorie Ioseph
Constantinopolitanum patriarcham reliquos que tam prelatos quam alios orientalis ecclesie ad locum pro
ycumenico celebrando concilio per nostros legatos et presidentes alios que ex prestantioribus ibidem existentibus
ad quos ius eligendi locum iuxta conventionem communi eiusdem concilii consensu firmatam post graves
suppositorum eius dissensiones devolutum erat legitime electum accedere velle cum que etiam nos hanc ipsam
loci electionem ad supplicationem et instantiam maximam dictorum oratorum in generali consistorio Bononie
confirmasse ac galeas et alia necessaria pro huius sanctissime unionis opere multis laboribus et impensis versus
Constantinopolim destinare percepissent quoddam detestabile monitorium seu citatorium quo sanctum hoc opus
interciperent contra nos et prefatos cardinales decernere ausi sunt [illud que ad prefatos imperatorem et
patriarcham Constantinopolim mittere ut ipsos et omnes alios] omnino a veniendo diverterent.
Sciebant enim illos ad alium locum quam electum ut premittitur nullo pacto venturos.
Deinde cum predictos imperatorem et patriarcham ac reliquos pro ipso sanctissime unionis opere ad nos iam
venire percepissent alium impietatis laqueum huic tam divine rei iniicere sunt conati dum quandam sacrilegam
suspensionis ab administratione papatus assertam sententiam contra nos protulerunt.
Postremo memorati scandalorum duces numero quidem paucissimi quorum plerique conditionis infime et
nominis vere pacis odiosissimi iniquitatem super iniquitatem apponentes ut non intrarent in iusticiam domini
dum spiritus sancti gratiam pro ipsorum Grecorum unione iam in nobis operari conspicerent a recta linea per
anfractus erroris exhorbitantes pretensam quandam decimoseptimo kal(endas) iunii proxime preteriti sessionem
fecerunt in quibusdam decretis licet per unam tantum ex tribus obedientiis post recessum Iohannis xxiii sic in
eadem obedientia nuncupati Constancie schismate tunc vigente editis inherere se dicentes tres propositiones quas
fidei veritates vocant quasi nos et omnes principes ac prelatos et alios fideles et devotos apostolice sedis
hereticos facerent protulerunt quarum tenor sequitur in haec verba: veritas de potestate concilii generalis
universalem ecclesiam representantis supra papam et quemlibet alterum declarata per Constanciense et hoc
Basiliense generalia concilia est veritas fidei catholice.

9

