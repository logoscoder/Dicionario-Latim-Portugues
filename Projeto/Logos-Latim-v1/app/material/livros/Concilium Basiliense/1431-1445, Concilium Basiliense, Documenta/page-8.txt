ac gubernandi universalem ecclesiam a domino nostro Iesu christo plenam potestatem traditam esse
quemadmodum etiam in gestis ycumenicorum conciliorum et in sacris canonibus continetur.
Renovantes insuper ordinem traditum in canonibus ceterorum venerabilium patriarcharum ut patriarcha
Constantinopolitanus Secundus sit post sanctissimum Romanum pontificem tertius vero Alexandrinus quartus
autem Antiochenus et quintus Hierosolymitanus salvis videlicet privilegiis omnibus et iuribus eorum.
Eugenius episcopus servus servorum dei ad perpetuam rei memoriam.
Moyses vir dei populi sibi commissi salutem zelans timens que ne ob seditiosum schisma Chore Dathan et
Abiron ira dei in ipsam populum si illos sequeretur insurgeret iussu domini dixit ad plebem universam: recedite a
tabernaculis hominum impiorum et nolite tangere que ad eos pertinent ne involvamini in peccatis eorum senserat
enim ipso domino inspirante seditiosos et schismaticos illos ultionem gravissimam excepturos sicut postmodum
rei monstravit eventus dum nec ipsa terra eos potuit sustinere sed iusto dei iudicio illos absorbuit ut descenderent
in infernum viventes.
Sic et nos quibus licet immeritis dominus Ihesus christus populum suum committere dignatus est audientes illud
execrabile scelus quod quidam perditi homines Basilee commorantes ad scindendam sancte ecclesie unitatem
proximis diebus machinati sunt metuentes que ne quos incautos seducant fraudibus et venenis inficiant ad ipsum
domini nostri Ihesu christi populum nobis creditum clamare pari voce compellimur: recedite a tabernaculis
hominum impiorum maxime cum longe amplior sit plebs christiana quam illa tunc iudeorum ecclesia sanctior
quam synagoga et christi vicarius ipso Moyse auctoritate et dignitate superior.
Quam Basiliensium impietatem dudum previdere cepimus quandoquidem illud tunc Basiliense concilium
intuebamur iam in tyrannidem prolabi dum multi etiam inferioris gradus ad illud tunc veniendum standum que
pro libito factionis auctorum cogerentur dum nonnullorum vota et iudicia diversis artibus extorquerentur alii
mendaciis et fraudibus seducerentur dum conspirationibus coniurationibus monopoliis et conventiculis pene
omnia cederent et pro ambitione papatus diuturna protractio eius concilii querebatur ubi denique innumere
novitates inordinationes deformitates et quasi infinita patrabantur mala ad que etiam clerici infra sacros ordines
constituti ignorantes inexperti vagi discoli profugi apostate de criminibus condemnati et de carceribus fugientes
nobis et suis superioribus rebelles et reliqua istiusmodi hominum monstra concurrerent qui ab ipsis scelerum
magistris omnem corruptionis labem trahebant.
Advertimus etiam ad illud sanctissimum opus unionis orientalis ecclesie quod per quorundam factiosorum
fraudem omnino periclitari videbamus et idcirco tantis malis quantum in nobis erat providere cupientes ex
predictis et aliis rationabilibus et necessariis causis de quibus in decreto translationis plene continetur prefatum
tunc Basiliense concilium de venerabilium fratrum nostrorum sancte Romane ecclesie cardinalium consilio
plurimis venerabilibus fratribus et dilectis filiis archiepiscopis episcopis electis abbatibus et aliis ecclesiarum
prelatis ac magistris et doctoribus id laudantibus ad civitatem Ferrariensem transtulimus ubi etiam cum
occidentali et orientali ecclesia concilium ycumenicum domino disponente fundavimus.
Deinde morbo pestis superveniente et continuante ad hanc civitatem Florentinam eius gratia annuente eodem
sacro concilio approbante transtulimus in quo ipse piissimus et clementissimus deus ostendit mirabilia sua ut
scilicet schisma illud pernitiosissimum quod in dei ecclesia per quingentos fere annos cum maximo tocius
christianitatis detrimento duraverat et ad illud extirpandum plurimi sancti Romani pontifices predecessores nostri
multi que reges et principes et alii christiani magnis olim laboribus et impensis durissime insudarunt post multas
tandem in utroque loco disputationes publicas et privatas diversos tractatus et labores multiplices sublatum fuerit
et sanctissima Latinorum et Grecorum unio feliciter consummata prout in decreto superinde confecto et
solemniter promulgato plenius continetur.
Ex qua re ipsi eterno deo inexhaustas gratias referentes omni que fideli populo congratulantes obtulimus illi
hostiam iubilationis et laudis.
Vidimus enim non gentem unam veluti hebreorum populum ad terram promissionis evocari sed multarum
gentium populos nationes et linguas ad unum divine veritatis eloquium meritum que concurrere per quod etiam
8

