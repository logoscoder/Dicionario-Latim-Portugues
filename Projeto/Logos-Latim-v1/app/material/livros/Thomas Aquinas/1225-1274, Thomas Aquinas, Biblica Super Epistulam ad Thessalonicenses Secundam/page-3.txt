quae est Deus; homo enim participat secundum magis et minus, scilicet secundum quod ardentius, vel minus
ardenter amat Deum. Sed secundum secundam, omnimoda aequalitas erit, quia ita est gloria Petri ad gratiam sibi
datam et meritum suum, sicut gloria Lini ad suam.
Hoc, inquam, erit in revelatione, etc.. Io. V, 22: pater omne iudicium dedit filio suo, et hoc inquantum filio
hominis; unde sequitur et potestatem dedit ei iudicium facere, quia in forma humana omnibus apparebit, sed
modo non apparet, quia humanitas eius latet in gloria Dei, sed tunc apparebit.
Is. XL, 5: et revelabitur gloria Domini, etc..
Et hoc cum Angelis virtutis eius, ministris suis. Matth. XXV, 31: cum venerit filius hominis in maiestate sua, et
omnes Angeli eius cum eo, etc..
Deinde cum dicit in flamma ignis, agit de utraque, scilicet punitione malorum, et praemiatione bonorum; sed in
punitione malorum ostendit acerbam, iustam et diuturnam.
Dicit ergo dantis vindictam, id est, iudicantis puniendos in flamma ignis, faciem orbis comburentis, et
involventis reprobos, et detrudentis in perpetuum. Ps. Xcvi, 3: ignis ante ipsum praecedet, etc..
Item erit iusta propter duplicem culpam, scilicet infidelitatis, et malae vitae.
Quantum ad primum dicit qui non noverunt, id est, noluerunt cognoscere, Deum. Iob XXI, 14: scientiam viarum
tuarum nolumus.
I Cor. XIV, 38: ignorans ignorabitur, etc..
Quantum ad secundum dicit qui non obediunt evangelio Domini nostri Iesu Christi.
Rom. X, 16: non omnes obediunt evangelio.
Inobedientia est tantum peccatum, quod per eam mors venit in hunc mundum, ut dicitur Rom. V, 19.
Item est diuturna, quia poenas dabunt in interitu aeternas. Et potest legi dupliciter, secundum quod duplex est
poena, scilicet sensus et damni.
De poena sensus potest intelligi sic: dabunt, id est, sustinebunt poenas aeternas non finiendas, et hoc in interitu,
quia semper morientur. Aliter enim est de poenis huius vitae et illis. Nam hic quanto plus acerbiores, tanto sunt
breviores, quia extinguuntur, sed illae sunt gravissimae, quia sunt poenae mortis, et sunt interminabiles. Unde
dicitur quod semper erunt quasi in morte. Ps. XLVIII, 15: mors depascet eos. Is. Cap. Ult.: vermis eorum non
morietur.
Poena autem damni est duplex, quia separabuntur a visione Dei. Unde dicit a facie Domini, scilicet remoti. Iob
XIII, 16: non veniet in conspectu eius omnis hypocrita.
Alia est privatio visionis gloriae sanctorum.
Is. Cap. Ult.: tollatur impius ne videat gloriam sanctorum, etc..
Vel aliter, a facie Domini, etc.. In hoc ostenditur causa acerbitatis poenae sensus.
Sensus enim alicuius evacuatur, vel propter superiorem iudicem, vel propter superioris potentiam; sed hoc non
erit, quia hoc iudicium procedet a facie Domini. Ps. XVI, 2: de vultu tuo iudicium meum prodeat, etc.. Et ideo
dicit dabunt poenas, id est sustinebunt, a facie Domini.
Deinde cum dicit cum venerit, agit de praemiatione sanctorum. Et primo ponit praemium; secundo meritum, ibi
qui crediderunt.
Gloriam sanctorum commendat, et quantum ad essentiam, per participationem gloriae Dei, cum dicit glorificari,
etc., et quantum ad eius excessum, ibi et admirabilis.
Dicit ergo cum venerit: Christus certe gloriosus est. Phil. II, 11: omnis lingua confiteatur, quia Dominus Iesus
Christus in gloria est Dei patris. Glorificari in sanctis eius, quia bonum sui est communicativum; vel glorificari
in sanctis eius, qui sunt membra sua, in quibus habitat, et in quibus glorificatur, quando sua gloria, scilicet
capitis, derivatur usque ad sua membra. Is. XLIX, 3: servus meus es tu, Israel, quia in te gloriabor.
Et hoc excedet omnem admirationem. Unde dicit admirabilis, etc.. Siquidem admiratio est stupor procedens ex
magna phantasia.
Tanta vero sanctorum gloria non potest cadere in opinionem hominum. Et ideo dicit admirabilis. Sap. V, 2:
mirabuntur in subitatione insperatae salutis, etc..
Deinde ponit meritum, ibi qui crediderunt, etc.. Et ponit primo meritum fidei, secundo suffragium orationis, ibi
in quo.
Dicit ergo: haec erit gloria, quia creditum est nostrum testimonium super vos, quod credidimus de Christo, in illo
die, id est, propter illum diem, quia bona quae agimus, sunt propter illum diem.
Et dicit hoc testimonium est super vos, id est, super sensum humanum. Eccli. IX: plurima super sensum hominis,
etc..
Fides enim non habet meritum, ubi humana ratio praebet experimentum. Nisi enim esset supra vos, non esset
magni meriti credere.
Vel dicit super vos, id est, dominatur vobis subiicientibus intellectum vestrum humiliter ad credendum. II Cor.
X, 5: in captivitatem redigentes omnem intellectum in obsequium Christi. Sic exponit Glossa.
Vel aliter et magis secundum litteram: dico, quod glorificabitur Christus in vobis, qui credidistis, in die iudicii,
quando apostoli iudicabunt; et tunc testimonium, quod est super vos, id est, de promptitudine fidei vestrae, erit
certum et creditum, id est credibile.
3

