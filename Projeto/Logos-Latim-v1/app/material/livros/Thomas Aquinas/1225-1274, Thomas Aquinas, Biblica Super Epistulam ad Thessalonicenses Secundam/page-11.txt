comede, etc.. Ex praecepto ergo tenetur homo corpus suum nutrire, et similiter ad omnia, sine quibus corpus non
potest vivere, tenemur. Unde quicumque non habet alias, unde corpus sustentet licite, vel possessione, vel licito
negotio, tenetur laborare, ne furetur. Eph. IV, 28: qui furabatur, iam non furetur, magis autem laboret operando
manibus suis, etc.. Est ergo praeceptum, quando aliter non potest licite vivere. Unde dicit si quis non vult
operari, nec manducet.
Est ergo alterum duorum necessarium, ut homo possit manducare, scilicet vel quod habeat possessionem, vel
quod licite procuret.
Ps. Cxxvii, 2: labores manuum tuarum quia manducabis, etc.. I Thess. IV, 11: operamini manibus vestris, sicut
praecepimus vobis, etc..
Deinde cum dicit audivimus, etc., ponit necessitatem huius praecepti, quia apostolus dicit hoc non tam ex officio
docentis, quam propter vitium gentis. Ideo primo ponit culpam quae inducit necessitatem praecepti; secundo
adhibet remedium, ibi his autem qui, etc..
Dicit ergo audivimus, etc.; quasi dicat: ideo non occulto hoc praeceptum, quia audivimus quosdam, etc.. Anima
enim hominis semper oportet quod circa aliquid occupetur, et ideo necesse est quod otiosi inquietudinem
patiantur circa illicita. I thess. IV, 11: operam detis ut quieti sitis, etc..
Et addit sed curiose agentes, scilicet de negotiis aliorum. Prov. XXI, 25: desideria occidunt pigrum.
Deinde adhibet remedium, cum dicit his autem qui, etc.. Et primo ex parte peccantium, secundo ex parte aliorum,
ibi vos autem, etc..
Dicit ergo his qui sunt eiusmodi denuntiamus severe, ut praelatus, et obsecramus charitative, ut pater eorum, ut
panem suum, non alienum sed debitum sibi, scilicet licite acquisitum, cum silentio, id est, sine inquietudine, non
discurrendo, manducet.
Is. XXX: cultus iustitiae, silentium. Ez. Multam malitiam docuit otiositas.
Deinde cum dicit vos autem, etc.
Ex parte aliorum non peccantium duplex adhibet remedium.
Primo scilicet quod non cessent benefaciendo, secundo quod illos corripiant, ibi quod si quis, etc..
Dicit ergo vos autem, etc., quasi dicat: nolite deficere benefaciendo, licet otiosi abutantur. Gal. V: bonum
facientes, non deficiamus, etc.. Et hoc necessarium est, etiam si operentur manibus, et non deesset illis aliquid,
quia necessaria est aliis subventio.
Deinde cum dicit quod si quis, etc., innuit quod corrigantur, et primo ostendit quo ordine puniantur; secundo
ostendit effectum poenae, ibi ut confundantur; tertio finem, ibi et nolite, etc..
In ordine vero, primo, ponit culpam, secundo eius manifestationem, tertio eius punitionem.
Culpa est inobedientia; et ideo dicit quod si quis non obedierit. I Reg. XV, 23: quasi peccatum ariolandi est
repugnare, et quasi scelus idololatriae nolle acquiescere.
Manifestatio et convictio ponitur, cum dicit hunc per epistolam notate, id est, manifestate, sed per veritatis
inquisitionem. Iob XXIX, 16: causam quam nesciebam, diligentissime investigabam.
Poena eorum est sententia excommunicationis; unde dicit et non commisceamini cum illo, etc.. I Cor. V, 11: cum
huiusmodi nec cibum sumere. II Io. V, 10: nolite recipere eum in domum, nec ave ei dixeritis.
Hic nota quod excommunicatio infligitur pro inobedientia; debet tamen esse convictus.
Unde dicit si quis non obedierit, per epistolam vestram, hunc notate, id est, significate nobis, ut puniatur: et
tamen vos interim ne commisceamini cum illo.
Sed effectus poenae est, ut confundatur, et ex hoc resipiscat. Eccli. IV, 25: est confusio adducens peccatum, et
est confusio adducens gloriam.
Finis autem et intentio debet esse eius correctio, quam intendit charitas; unde dicit et nolite invicem existimare,
quia non debet fieri ex livore odii, sed ex studio charitatis; quasi dicat: quod ipsum vitatis, non fiat ex odio
inimicitiae. Matth. V, 44: diligite inimicos vestros, benefacite his qui oderunt vos. Et ideo dicit sed corripite ut
fratrem.
In quo ostenditur charitas. Ps. Cxxxii, 1: ecce quam bonum, et quam iucundum habitare fratres in unum, etc..
Deinde cum dicit ipse autem, etc., concludit epistolam. Et primo ponitur conclusio; secundo salutatio, quae est
quasi epistolae sigillum, ibi salutatio, etc..
Iterum prima in duas, quia eis primo optat dona Dei, secundo ipsum Deum, ibi Dominus sit, etc..
Quantum ad primum dicit ipse, etc.. Deus dicitur esse pacis quantum ad duo.
Pax enim consistit in duobus, ut scilicet homo concordet ad seipsum, et ad alios. Et neutrum potest haberi
sufficienter nisi in Deo: quia sibi non concordat sufficienter nisi in Deo et minus aliis quia tunc affectus hominis
concordat in seipso quando quod appetitur secundum unum, sufficit quantum ad omnes, quod nihil potest esse
praeter Deum. Ps. Cii, 5: qui replet in bonis desiderium tuum. Quaecumque enim alia, praeter Deum, non
sufficiunt ad omnes, sed Deus sufficit. Io. XVI, 33: in me pacem habebitis, etc.. Item homines non uniuntur inter
se, nisi in eo quod est commune inter eos, et hoc est maxime Deus.
Et ideo dicit Deus pacis det, non pacem temporalem, sed sempiternam, id est, spiritualem, quae hic incipit, et ibi
perficitur.
Ps. Cxlvii, 3: qui posuit fines tuos pacem, etc.. Et hoc in omni loco, et in toto mundo apud fideles.
11

