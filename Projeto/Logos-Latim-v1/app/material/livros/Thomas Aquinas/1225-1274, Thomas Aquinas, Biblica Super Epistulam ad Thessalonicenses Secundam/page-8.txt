I Cor. XIII, 2: si habuero fidem, ita ut montes transferam, charitatem autem non habuero, nihil sum, etc.. Gal.
Cap. Ult.: in Christo Iesu neque circumcisio, neque praeputium aliquid valet, sed nova creatura.
Et subdit utilitatem veritatis, dicens ut salvi fierent. Rom. V, 1: iustificati ex fide, pacem habeamus ad Deum per
Dominum, etc..
Sed culpa et poena est eorum seductio; unde dicit mittet, id est, permittet illis venire, operationem erroris. Is.
XIX, 14: miscuit Dominus in medio eius spiritum vertiginis.
III Reg. Cap. Ult.: ero spiritus mendax in ore omnium prophetarum eius.
Et ideo dicit ut credant mendacio, id est, falsae doctrinae Antichristi. Rom. II: propter quod tradidit illos Deus in
reprobum sensum, ut faciant ea quae non conveniunt.
Sed poena tantum est aeterna damnatio; unde subdit ut iudicentur, scilicet iudicio damnationis. Io. V, 29: et
procedent qui mala fecerunt in resurrectionem iudicii, etc.. Omnes qui non crediderunt veritati.
Io. III, 18: qui non credit, iam iudicatus est.
Deinde cum dicit nos autem, ostendit quare fideles Christi liberentur. Et primo agit gratias pro eis; secundo
commemorat divina beneficia, quibus a talibus liberantur.
Dicit ergo sic: illi decipientur, sed nos debemus gratias agere. Rom. I, 8: primum quidem gratias ago Deo meo
semper pro vobis per Dominum, etc..
Duplex autem ponit Dei beneficium, scilicet electionem Dei, quae est aeterna, et vocationem, quae est
temporalis, ibi in qua et vocavit vos.
Dicit ergo quod, pro quia, elegit nos, scilicet apostolos, et vos, scilicet fideles.
Eph. I, 4: elegit nos in ipso ante mundi constitutionem, ut essemus sancti, etc..
Io. XV, 16: non vos me elegistis, sed ego elegi vos.
Circa electionem tria tangit, scilicet ordinem electorum, finem electionis, et medium consequendi finem.
Electi sunt omnes sancti a principio mundi.
Deut. XXXIII, 3: dilexit populos, omnes sancti in manu illius sunt. Sed apostoli specialiter sunt primitiae. Rom.
VIII, 23: nos ipsi primitias spiritus habentes, etc.. Et ideo dicit primitias fidei.
Finis item electionis est salus aeterna; et ideo dicit in salutem. I Tim. II, 4: omnes homines vult salvos fieri, etc..
Hoc autem fit, primo, ex parte Dei per gratiam sanctificantem; unde dicit in sanctificatione spiritus; secundo, ex
parte nostra, est consensus liberi arbitrii per fidem; ideo subdit et in fide veritatis.
Deinde cum dicit in qua et vos vocavit, etc., ponit secundum beneficium, quod est vocatio temporalis Christi,
quae sequitur electionem. Rom. VIII, 30: quos vocavit, hos et iustificavit, etc.. Et de hac vocatione nota
parabolam, Lc. XIV, 16 de eo, qui fecit coenam magnam, etc..
Et addit per evangelium nostrum, id est, a me praedicatum. Sed ad quam coenam? in acquisitione gloriae, id est,
ut acquiramus Christi gloriam.
Deinde cum dicit itaque, etc., monet tenere veritatem, et primo ponit monitionem; secundo orationem, ibi ipse
autem Dominus, etc.. Et facit primum, quia opus nostrum dependet a libero arbitrio; secundum vero, quia indiget
auxilio gratiae.
Et primo monet ad standum, cum dicit state in veritate. Gal. V, 1: state, et nolite iterum iugo servitutis contineri.
Secundo docet modum standi, ibi et tenete traditiones, id est, documenta, quae a maioribus traduntur. Nam
documenta quae traduntur a minoribus, quandoque non sunt servanda, quando scilicet contrariantur documentis
fidei. Matth. XV, 6: irritum fecistis mandatum Dei, propter traditionem vestram.
Sed servanda sunt quae ordinantur ad mandata Dei. Quas didicistis. Act. XVI, 4: Paulus docebat, ut tenerent
traditiones et documenta quae erant decreta ab apostolis et senioribus, qui erant ierosolymis, etc..
Et has traditiones dupliciter ediderunt, quasdam verbis unde dicit per sermonem, quasdam in Scripturis ideo
addit sive per epistolam.
Unde patet, quod multa in ecclesia non scripta, sunt ab apostolis docta, et ideo servanda. Nam multa, secundum
iudicium apostolorum, melius erat ut occultarentur, ut dicit Dionysius. Unde apostolus I Cor. X dicit caetera cum
venero disponam.
Deinde ponit orationem, ibi ipse autem Dominus noster Iesus Christus, etc.; quasi dicat: sic moneo, sed nihil
valet nisi adsit divinum auxilium. Et ideo ponit primo duplex Dei beneficium.
Primum est amor eius ad nos, quo alia nobis impendit; ideo dicit dilexit nos.
Secundum est spiritualis consolatio, ibi et dedit consolationem aeternam. II Cor. I, 4: qui consolatur nos in omni
tribulatione nostra. Is. XL, 1: consolamini, consolamini, popule meus, dicit Dominus Deus vester, etc..
Et dicit consolationem aeternam, scilicet contra omnia mala imminentia et futura. Et ideo expectamus spem
bonam, id est, bonorum aeternorum infallibilitatem. I Petr. I, 3: qui secundum magnam misericordiam suam
regeneravit nos in spem vivam. Et hoc in gratia, scilicet per quam speramus consequi vitam aeternam. Rom. VI,
23: gratia Dei vita aeterna.
Petit autem pro eis exhortationem, quae est monitio ducens animum ad volendum.
Et hanc potest facere homo exterius; sed non esset efficax, nisi esset interius spiritus Dei. Unde dicit exhortetur
corda vestra, id est, instiget. Os. II, 14: ducam eam in solitudinem, et loquar ad cor eius. Item petit
confirmationem, unde dicit et confirmet.
8

