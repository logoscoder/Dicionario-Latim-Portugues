Tertio per auctoritatem inductam in malo intellectu. II Petr. Cap. Ult.: sicut charissimus frater noster Paulus,
secundum sibi datam sapientiam scripsit vobis, sicut in omnibus epistolis, loquens in eis de his, in quibus sunt
quaedam difficilia intellectu, quae indocti et instabiles depravant, sicut et caeteras Scripturas, etc..
Sed de quo seducebantur? quasi instet dies Domini.
Et dicit neque per epistolam tamquam per nos Missam. Quia in prima epistola nisi bene intelligatur, videtur
dicere instare Domini adventum, ut illud: deinde nos qui vivimus, etc..
Deinde cum dicit ne quis, etc., facit idem in generali. Lc. XXI, 8: videte ne seducamini, etc.. I Cor. XV, 33:
nolite seduci.
Ratio autem quare haec removet apostolus, scilicet de adventu Domini, est, quia praelatus nullo modo debet velle
quod per mendacium aliqua bona procurentur. I Cor. XV, 15: invenimur autem et falsi testes, etc.. Item quia res
credita erat periculosa, quod scilicet instaret dies Domini. Primo quia daretur occasio maioris seductionis, quia
futuri erant post tempora apostolorum aliqui, qui dicerent se esse Christum. Lc. XXI, 8: multi dicent: ego sum,
etc.. Et ideo apostolus noluit. Item Daemon frequenter praetendit se esse Christum, sicut patet de beato martino.
Et ideo ne seducantur, noluit.
Augustinus autem ponit aliam rationem, quia immineret periculum fidei. Unde diceret aliquis: tarde veniet
Dominus, et tunc praeparabo me ad eum. Aliud diceret: veniet cito, et ideo nunc me praeparabo. Alius diceret:
nescio. Et hic melius dicit, quia concordat Christo. Sed ille plus errat, qui dicit: cito; quia, elapso termino,
homines desperarent, et crederent falsa esse quae scripta sunt.
Deinde cum dicit quoniam nisi venerit discessio, etc., astruit veritatem; et primo ostendit quae ventura sunt ad
Antichristi adventum. Et sunt duo, quorum unum praecedit adventum Antichristi; aliud est ipse adventus eius.
Primum est discessio, quod multipliciter exponitur in Glossa. Et primo a fide, quia futurum erat, ut fides a toto
mundo reciperetur. Matth. XXIV, 14: et praedicabitur hoc evangelium regni in universo orbe.
Istud ergo praecedit quod secundum Augustinum nondum est impletum, et post multi discedent a fide, etc.. I
Tim. IV, 1: in novissimis temporibus discedent quidam a fide, etc.. Matth. XXIV, 12: refrigescet charitas
multorum.
Vel discessio a Romano imperio, cui totus mundus erat subditus. Dicit autem Augustinus, quod hoc figuratur
Dan. II, 31 in statua, ubi nominantur quatuor regna; et post illa adventus Christi, et quod hoc erat conveniens
signum, quia Romanum imperium firmatum fuit ad hoc, quod sub eius potestate praedicaretur fides per totum
mundum.
Sed quomodo est hoc, quia iamdiu gentes recesserunt a Romano imperio, et tamen necdum venit Antichristus?
dicendum est, quod nondum cessavit, sed est commutatum de temporali in spirituale, ut dicit leo Papa in
sermone de apostolis.
Et ideo dicendum est, quod discessio a Romano imperio debet intelligi, non solum a temporali, sed a spirituali,
scilicet a fide catholica Romanae ecclesiae. Est autem hoc conveniens signum, quod sicut Christus venit quando
Romanum imperium omnibus dominabatur, ita e converso signum Antichristi est discessio ab eo.
Secundo praedicit secundum futurum, scilicet Antichristum. Et primo quantum ad eius culpam et poenam;
secundo quantum ad eius potestatem, ibi eum cuius adventus.
Item primo communiter et implicite tangit culpam eius et poenam; secundo explicat utrumque, ibi qui adversatur.
Dicit ergo: discessio primo veniet, et tunc revelabitur. Dicitur autem esse homo peccati et filius perditionis,
secundum Glossam, quia sicut in Christo abundavit plenitudo virtutis, ita in Antichristo multitudo omnium
peccatorum. Et sicut Christus est melior omnibus sanctis, sic ille peior omnibus malis. Et propter hoc homo
peccati dicitur, quod totaliter erit peccatis deditus. Sed non dicitur sic homo peccati, quin posset esse peior, quia
numquam malum corrumpit totum bonum, licet quantum ad actum non poterit esse peior. Christo autem nullus
homo potuit esse magis bonus.
Dicitur autem filius perditionis, id est, deputatus extremae perditioni. Iob XXI, 30: in diem perditionis servabitur
malus, et ad diem furoris ducetur. Vel perditionis, id est, diaboli, non per naturam, sed per suae malitiae
complementum, quae in eo complebitur.
Et dicit revelabitur, quia sicut omnia bona et virtutes sanctorum, qui praecesserunt Christum, fuerunt figura
Christi, ita in omnibus persecutionibus ecclesiae tyranni fuerunt quasi figura Antichristi, et latuit ibi Antichristus:
et ita tota illa malitia, quae latet in eis, revelabitur in tempore illo.
Deinde cum dicit qui adversatur, explicat quae dixerat. Et primo ostendit quomodo sit homo peccati; secundo
quomodo filius perditionis, ibi et tunc revelabitur.
Item primo praenuntiat eius futuram culpam; secundo assignat eius causam, ibi et tunc.
Item primo describit culpam, secundo dicit se non annuntiare doctrinam novam, ibi non retinetis.
Item primo ostendit culpam, secundo eius signum, ibi ita ut, etc..
Duplex est autem eius culpa, scilicet contrarietas ad Deum; unde dicit qui adversatur omnibus spiritibus bonis.
Iob XV, 26: cucurrit adversus Deum erecto collo, et pingui cervice, armatus est, sicut et membra eius. Is. III, 8:
lingua eorum et adinventiones eorum contra Dominum, ut provocarent oculos maiestatis eius.
Secunda est, quia praefert se Christo; ideo dicit extollitur, etc..
Dicitur autem Deus tripliciter. Primo naturaliter.
5

