Gratias agere debemus, etc.. Haec est epistolaris narratio. Et primo instruit eos de futuris in novissimis diebus;
secundo admonet eos familiariter de quibusdam, in tertio capite, ibi de caetero, fratres, etc..
Item primo monet, sicut dictum est, quantum ad praemia bonorum, et poenas malorum; secundo quantum ad
pericula tempore Antichristi, cap. II, ibi rogamus autem vos, etc..
Item primo agit gratias de praeparatione ad futurum iudicium; secundo describit ipsum iudicium, ibi si tamen
iustum.
Item primo gratias agit de profectu; secundo ostendit fructum profectus; tertio signum.
Dicit ergo gratias agere debemus, etc.. Nam quia in prima epistola commendavit eos de fide et charitate et aliis
bonis in quibus abundabant, ideo dicit gratias agere debemus semper pro vobis, quia bonum, quod habetis,
reputo meum. III Io. 4: maiorem horum non habeo gratiam, quam ut audiam filios meos in veritate ambulare. Et
hoc Deo, sine quo nihil boni potest fieri.
Et hoc dignum est, quia de magnis bonis agimus gratias. II Mac. I, 11: de magnis periculis a Deo liberati
magnifice gratias agamus.
Quare? quia supercrescunt bona spiritualia.
Periculose enim custodiuntur, nisi proficiat in eis homo. In his donis autem Dei, primum est fides, per quam
Deus habitat in nobis, et in hac proficimus secundum intellectum.
Eph. III, 17: habitare Christum per fidem in cordibus vestris. Et sic proficit homo per cognitionem, devotionem
et inhaesionem.
Secundum est charitas, per quam Deus est in nobis secundum effectum. I Io. IV, 16: Deus charitas est, et qui
manet in charitate, in Deo manet, et Deus in eo. Et ideo dicit et abundat. Prov. XV, 5: in abundanti iustitia, virtus
est maxima, etc.. I Thess. IV, 9: de charitate autem fraternitatis non necesse habuimus scribere vobis, ipsi enim a
Deo didicistis, ut diligatis invicem, etc..
Et tunc ponitur profectus, cum dicit: ita quod ego glorior inde apud alios, quia vestra reputo mea. Bonum enim
discipulorum est gloria praelatorum. Prov. X, 1: filius sapiens laetificat patrem, etc..
Prov. XVII, 6: corona senum, filii filiorum, etc.. II Cor. IX, 2: pro quo de vobis glorior.
Et tunc ponit signum profectus, scilicet patientiam, quae ostenditur maxime in tribulationibus. Iac. I, 12: beatus
vir qui suffert tentationem, etc..
In tribulationibus sunt duo servanda, scilicet patientia, ne discedat a fide. Iac.: patientia opus perfectum habet. Et
fides in persecutionibus. I Cor. IV, 12: persecutionem patimur et sustinemus. Unde dicit in fide, in omnibus
persecutionibus vestris et tribulationibus.
Quae quidem tribulationes dicuntur a tribulis, quibus interius per afflictiones pungimur. Gen. III, 18: spinas et
tribulos germinabit tibi. Ps. XXIV, 17: tribulationes cordis mei multiplicatae sunt.
Et haec sancti sustinent propter duo, scilicet propter terrorem malorum. Si enim Deus non parcit bonis in hoc
mundo, quomodo parcet malis in futuro? I Petr. II: si autem primum a nobis, quis finis eorum, qui non credunt
Dei evangelio, etc..
Hier. XLIX, 12: ecce quibus non erat iudicium, ut biberent calicem, etc.. Secundo ad augendum meritum. Unde
dicit ut digni, etc.. Nam, ut dicitur Matth. XI, 12, regnum caelorum vim patitur, et violenti rapiunt illud.
Et Lc. Cap. Ult.: nonne haec oportuit Christum pati, et ita intrare in gloriam suam? Rom. VIII, 17: si tamen
compatimur, ut et conglorificemur. Unde dicit pro quo et patimini. Tribulatio enim quae fertur pro Deo, facit
dignum regno Dei. Matth. V, 10: beati qui persecutionem patiuntur, etc..
I Petr. IV, 15: nemo vestrum patiatur quasi homicida, aut fur, aut maledicus, aut alienorum appetitor.
|#2 Lectio 2
Supra egit de eorum idoneitate ad futurum iudicium, hic agit de forma iudicii. Et primo ponit iudicium quantum
ad punitionem malorum et praemia bonorum; secundo de utraque parte sigillatim, ibi in flamma.
Item primo ponit iudicium quantum ad punitionem malorum; secundo quantum ad praemia bonorum, ibi cum
venerit.
Quantum ad primum dicit supra sustinetis in exemplum, etc., hic subinfert, si tamen iustum est; si, pro quia.
Unde alia littera habet si quidem.
Vel si tamen, referatur in exemplum iusti iudicii; quasi dicat: iustum est, quod haec patiamini, si tamen ex hoc
mereamini. Sed prima littera et expositio est melior.
Iustum est retribuere. Ps. Xciii, 2: exaltare, qui iudicas terram, redde retributionem superbis. Is. XXXIII, 1: vae
qui praedaris, nonne et tu praedaberis? tribulationem, scilicet aeternae damnationis. Rom. VIII, 35: tribulatio, an
angustia, etc..
Et vobis qui tribulamini requiem.
Lc. XVI, 25: recepisti bona in vita tua, et Lazarus similiter mala. Nunc autem hic consolatur, tu vero cruciaris.
Apoc. XIV, 13: amodo enim iam dicit spiritus, ut requiescant a laboribus suis. Nobiscum, id est, aequalem
gloriam.
Sed numquid hoc est verum? respondeo. Duplex est aequalitas, scilicet absoluta quantitatis, et proportionis. Et
prima non est aequalis quantum ad participationem hominis, sed aequalis quantum ad beatitudinem participatam,
2

