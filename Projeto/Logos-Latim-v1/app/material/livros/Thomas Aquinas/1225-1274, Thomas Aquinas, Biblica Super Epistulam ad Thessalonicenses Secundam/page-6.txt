Deut. VI, 4: audi, Israel, Dominus Deus tuus, Deus unus est. Secundo opinative.
Ps. Xcv, 5: omnes dii gentium Daemonia.
Tertio participative. Ps. Lxxxi, 6: ego dixi: dii estis. Omnibus autem his se praeferet Antichristus. Dan. XI, 36:
elevabitur et magnificabitur adversus omnem Deum, et adversus Deum deorum loquetur magnifica.
Signum autem culpae est, cum dicit ita ut in templo, etc.. Superbia enim Antichristi maior est superbia omnium
praecedentium.
Unde sicut de caio caesare legitur, quod cum in vita adhuc esset, coli voluit, statuam suam ponens in quolibet
templo, et Ez. XXVIII, 2 de rege tyri dicitur: dixisti, quia Deus ego sum, etc.: ita credibile est, quod sic eis faciet
Antichristus, dicens se Deum esse et hominem. Et in huius signum sedebit in templo.
Sed in quo templo? nonne est destructum a Romanis? et ideo dicunt quidam, quod Antichristus est de tribu Dan,
cuius tribus inter alias duodecim non nominatur apoc. VII, 5. Et ideo Iudaei primo eum recipient, et
reaedificabunt templum in ierusalem, et sic implebitur illud Dan. IX, 27: erit in templo abominatio et idolum;
Matth. XXIV, 15: cum vero videritis abominationem desolationis, quae dicta est a Daniele propheta, stantem in
loco sancto, qui legit intelligat.
Quidam vero dicunt, quod numquam ierusalem, nec templum reaedificabitur, sed usque ad consummationem et
finem perseverabit desolatio. Et hoc etiam aliqui Iudaei credunt. Ideo exponitur in templo Dei, id est, in ecclesia,
quia multi de ecclesia eum recipient. Vel secundum Augustinum, in templo Dei sedeat, id est, principetur et
dominetur, tamquam ipse cum suis nuntiis sit templum Dei, sicut Christus est cum suis.
Deinde cum dicit non retinetis, ostendit quod nihil novi scribet; quasi dicat: olim cum essem apud vos, dixi hoc.
II Io., 5: non mandatum novum scribo vobis, sed mandatum vetus, quod habuistis ab initio. II Cor. X, 11: quales
fuimus verbo per epistolas absentes, tales et praesentes in facto, etc..
|#2 Lectio 2
Superius apostolus praenuntians narravit adventum et culpam Antichristi, hic ostendit causam dilationis. Et
primo ostendit eos habere huius scientiae causam; secundo causam illam obscure proponit, ibi nam mysterium.
Dicit ergo: dico quod oportet revelari hominem peccati. Et quid nunc detineat, id est, quae sit causa, quod tardet,
scitis, quia ego dixi vobis, ita quod sic ad praesens detinet, ut suo tempore, id est, congruo tempore, reveletur.
Eccle. VIII, 6: omni negotio tempus et opportunitas est. Et ibidem III, 11: omnia fecit Deus bona in tempore,
etc..
Deinde cum dicit nam mysterium, etc., causam eius ponit. Et haec littera multipliciter exponitur, quia hoc
mysterium potest esse nominativi casu, vel accusativi.
Si primo modo, est sensus: dico ut suo tempore, quia etiam iam mysterium, id est, figuraliter occultatum,
operatur in fictis, qui videntur boni, et tamen sunt mali. Et hi operantur officium Antichristi. II Tim. III, 5:
habentes speciem pietatis, virtutem autem eius abnegantes.
Sed secundo modo est sensus: nam diabolus, in cuius potestate veniet Antichristus, iam incipit operari occulte
iniquitatem suam, per tyrannos et seductores, quia persecutiones ecclesiae huius temporis sunt figurae illius
ultimae persecutionis contra omnes bonos, et sunt sicut imperfectae comparando ad illam.
Tantum ut qui tenet, etc.. Hoc exponitur multipliciter. Uno modo, secundum Glossam, et Augustinum, qui
dicunt, quod quidam opinati sunt Neronem, qui primo persecutus est christianos, esse Antichristum, et quod non
fuerat occisus, sed subtractus, et quandoque restituendus.
Unde apostolus hoc evacuans, dicit tantum ut qui tenet nunc, Romanum imperium, teneat, donec de medio fiat,
id est, donec moriatur. Sed hoc modo non est conveniens; quia multi anni sunt, quod Nero mortuus est, illo
scilicet anno quo apostolus.
Sed melius est quod referatur ad Neronem, prout est persona publica Romani imperii, donec de medio fiat, id est,
tollatur Romanum imperium de hoc mundo. Is. XXIII, 9: Dominus exercituum cogitavit hoc, ut detraheret
superbiam omnis gloriae, et ad ignominiam, etc..
Vel aliter tantum ut qui tenet, id est, detinet modo adventum Antichristi, teneat, ne veniat; quasi sit necessarium,
quod adhuc aliqui veniant ad fidem, et aliqui recedant. Quasi dicat: ut discessus et accessus qui nunc tenet donec
veniat, teneat donec tollatur ille obscoenus. Vel sic: tantum qui nunc tenet fidem, teneat, id est, firmus sit in ea.
Ap. II: tene quod habes, ut nemo accipiat coronam tuam, donec de medio fiat, id est, congregatio malorum
permixta, separetur, et fiat seorsum, quod erit in persecutione Antichristi.
Vel tantum, etc., id est, ut mysterium iniquitatis, id est, iniquitas mystica, quae detinet, detineat donec fiat de
medio, id est, donec iniquitas reducatur in publicum: et fiat quasi aliquid existens in publico de medio.
Multi enim modo occulte peccant, sed tamen quandoque fiet in aperto: quia Deus sustinet peccatores quamdiu
sunt occulti, donec publice peccent, et tunc non sustinebit, ut patet de sodomitis Gen. XIX, 24.
Sed tamen Augustinus confitetur se nescire quid apostolus illis loquitur, qui iam sciebant.
Unde dicit quid nunc detineat, scitis.
Et praeterea hoc non erat multum necessarium ad sciendum.
Deinde cum dicit et tunc, etc., ponitur adventus iniqui, et poena eius. Primo manifestatio; secundo eius poena.

6

