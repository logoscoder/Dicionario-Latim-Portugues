modicum fermentum totam massam corrumpit. Item ad sanationem peccantis, ut confusio cedat ei in salutem.
Eccli. IV, 25: est confusio adducens peccatum, et est confusio adducens gloriam. Nec hoc debet fieri passim, sed
cum deliberatione et maturitate.
I Cor. V, 4: congregatis vobis et meo spiritu cum virtute Domini Iesu tradere huiusmodi hominem Satanae in
interitum, etc.. Et sic hic dicitur ut subtrahatis, etc..
Nec debet fieri excommunicatio, nisi pro aliquo peccato, quia hic dicitur inordinate, etc.. Et hoc est quando
aliquid est secundum se malum, et contra ordinem iuris naturalis, ut Glossa exponit. I Cor. XIV, 40: ut omnia
honeste et secundum ordinem fiant in vobis.
Rom. XIII, 1: omnia quae sunt, a Deo ordinata sunt. Vel quia est prohibitum, et contra doctrinam ecclesiae. Unde
dicit et non secundum traditionem, etc.. Supra secundo huius: tenete traditiones quas didicistis sive per
sermonem, sive per epistolam nostram.
Deinde cum dicit ipsi enim, etc., exponit quantum ad ultimum quod dixerat, scilicet secundum traditiones,
ostendens quae sit traditio haec, et quomodo acceperunt ab ipso. Est autem haec traditio ut non essent otiosi, vel
curiosi. Et primo ostendit quomodo acceperunt exemplo; secundo quomodo verbo.
Item primo ostendit quod vitavit inquietudinem; secundo quomodo; tertio assignat causam.
Dicit ergo traditionem quam acceperunt, scitis, etc., quia praelati sunt imitandi non in omnibus, sed in his, quae
sunt secundum regulam Christi. I Cor. IV, 16 et XI, 1: imitatores mei estote, sicut et ego Christi. Et in quo?
quoniam non inquieti fuimus inter vos. Erant enim thessalonicenses valde liberales. I Thess. IV, 9: de charitate
fraternitatis non necesse habemus scribere vobis, ipsi enim didicistis, etc.. Et hac ratione pauperes otiose
vivebant, et ex otio dabant se operibus indebitis, nec pertinentibus ad eos. Et hoc erat inquietudo. Et ideo dicit
quoniam non inquieti, etc.. I Thess. IV, 11: operam detis, ut quieti sitis, etc..
Item neque gratis panem manducavimus, etc., quia operibus manuum operabatur.
Act. XX, 34 dicitur: ipsi scitis quoniam ad ea quae mihi opus erant, et his qui mecum sunt, ministraverunt manus
istae. Et Prov. Cap. Ult.: panem otiosa non comedit.
Num. XVI, 15: tu scis, quia nec asellum quidem unquam acceperim ab eis, etc..
Sed in labore et fatigatione. Non parum, sed nocte et die, id est, continue, quia aliquando oportebat eum
praedicare et docere, et residuum ponebat in labore, ne quem vestrum gravaremus. II Cor. XII, 13: quid est quod
prae caeteris minus habuistis, nisi quod non gravavi vos? deinde cum dicit non quasi, etc., assignat causam sui
operis manualis. Ubi excludit primo causam falsam, secundo ponit veram.
Falsa quidem causa esset si quis diceret quod ei non liceret accipere ab eis sumptus.
Et ideo dicit non quasi non habuerimus, immo habuimus potestatem vivendi de sumptibus fidelium. I Cor. IX,
13: qui altari deserviunt, cum altari participant. Matth. X, 10: dignus est operarius cibo suo. I Cor. IX, 14: sic et
Dominus ordinavit his qui evangelium annuntiant, de evangelio vivere.
Et sic ex evangelio sunt duo genera hominum potestatem habentium vivere ex aliorum sumptibus, qui scilicet
altari deserviunt, et praedicatores.
Deinde cum dicit sed ut vos, etc., ponit veram causam. Nam duplicem causam invenimus, quare apostolus
manibus laboravit: una apud Corinthios; alia hic. Illi enim erant avari, et graviter tulissent, sicut ibi dicitur.
Causa autem quare laboravit hic fuit horum otium. Et ideo dicit ut nos formam daremus, etc., scilicet laborandi.
I Tim. IV, 12: exemplum esto fidelium in verbo, in conversatione, in charitate, in fide, in castitate. I Petr. V, 3:
forma facti gregis.
Alia causa ponitur in Glossa, I Cor. IV, scilicet quando non invenimus qui det nobis, et tunc laborabat.
Quarta causa erat, ut sicut monachi Aegypti non essent otiosi. Eccli. XXXIII, 29: multam malitiam docuit
otiositas. Unde qui non habent exercitium officii, vel studii, vel lectionis, periculose vivunt otiosi.
|#2 Lectio 2
Supra ostendit apostolus quid eis suo exemplo tradidit, ut scilicet non essent inquieti, sed ut operarentur, hic
ostendit quomodo hoc praesens verbis et factis tradidit. Unde dicit cum essemus, quasi dicat: ut formam daremus
vobis, fecimus quod docuimus, quia hoc denuntiabamus, quoniam, etc.. Haec verba, sicut dicit Glossa et
Augustinus in libro de operibus monachorum, quidam pervertebant quod non sit licitum servis Dei manibus
operari, propter hoc quod dicitur Matth. VI, 34: nolite solliciti esse, etc.. Nam dicunt hanc operationem pertinere
ad sollicitudinem victus. Et propter hoc istud referebant ad spiritualia opera; quasi dicat: si quis non vult facere
opera meritoria et spiritualia, non est dignus manducare.
Sed hoc est contra intentionem apostoli, qui dicit denuntiabamus nos sic fecisse, scilicet in labore et fatigatione.
Sed quid est quoniam si quis non vult, etc.? estne hoc consilium vel praeceptum? et videtur esse praeceptum,
quia infra dicitur: si quis non obedierit verbo nostro, etc.. Ergo omnes tenentur manibus operari. Qui igitur non
operatur manibus, sed stat otiosus, peccat mortaliter.
Respondeo. Dicendum est quod est praeceptum, sed aliquid praecipitur dupliciter: simpliciter, vel sub
conditione. Simpliciter praecipitur quod per se est necessarium ad salutem: et haec sunt opera virtutum. Sub
conditione vero, ut quando talis est casus, quod sine opere manuali praeceptum servari non potest. Praecipitur
autem homini quod corpus suum sustentet, alias enim est homicida sui ipsius. Gen. II, 16: de omni ligno Paradisi
10

