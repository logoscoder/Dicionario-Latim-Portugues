Deinde cum dicit in quo oramus etc., subiungit suffragium orationis, et primo proponit quod petit; secundo quo
fine, ibi ut clarificetur; tertio per quod posset assequi petitum, ibi secundum gratiam.
Petit autem unum ex parte Dei, et duo ex parte nostra.
Dicit ergo in quo, id est, propter quem diem, etiam nos oramus semper. Rom. I, 9: sine intermissione memoriam
vestri facio semper in orationibus meis. I Reg. XIII, 23: absit autem hoc peccatum a me in Domino, ut cessem
orare pro vobis. Sed ad quid? ut dignetur vos vocatione sua Deus, id est, faciat vos in mundo digne conversari
suae vocationi. Eph. IV, 1: digne ambuletis vocatione qua vocati estis.
Item ex parte nostra duo petit: ex parte voluntatis, ut plene fruantur omni bonitate; unde dicit ut impleat omnem
voluntatem bonitatis, id est, impleat in vobis voluntatem omnis boni. Phil. I: qui operatur in nobis velle et
perficere pro bona voluntate.
Item ex parte intellectus, ut perfecte credant; ideo dicit et opus fidei. Rom. X, 10: corde enim creditur ad
iustitiam, ore autem confessio fit ad salutem. Et hoc operemini in virtute, id est, in constantia et fortitudine, ut
nullo timore cessetis a confessione eius.
Vel sic in quo, id est, propter quem diem oramus, ut Deus dignetur vobis dare illud ad quod vocavit vos. I Petr.
III, 9: in hoc vocati estis, ut benedictionem haereditate possideatis.
Et impleat omne bonum, quod desideratis, quod est in vita aeterna, quando habebimus Deum. Ps. Cii, 5: qui
replet in bonis desiderium tuum. Item impleat opus fidei, quod erit quando id quod hic per speculum et in
aenigmate videmus, videbimus tunc facie ad faciem.
Sed quo fine? ut clarificetur nomen Domini nostri Iesu Christi, etc., id est, ad gloriam Christi sit; et per vos, tam
in praesenti quam in futuro, nomen Christi glorificetur in bonis vestris. Matth. V, 16: videant opera vestra bona,
et glorificent patrem vestrum qui in caelis est. E converso de malis dicitur Is. LII, 5, et Rom. II, 24: nomen Dei
per vos blasphematur.
Sed per quid poterimus illud consequi? secundum gratiam Dei nostri, quae est radix omnium bonorum
nostrorum. I Cor. XV, 10: gratia Dei sum id quod sum, etc..
|+2 Capitulus 2
|#1 Lectio 1
Superius apostolus ostendit futura, quantum ad poenas malorum, et praemia bonorum, hic annuntiat futura
quantum ad pericula ecclesiae, quae erunt tempore Antichristi. Et primo nuntiat veritatem de futuris periculis;
secundo monet, ut in veritate permaneant, ibi itaque, fratres.
Circa primum duo facit, quia primo excludit falsitatem; secundo instruit de veritate, ibi quoniam nisi.
Iterum prima in tres, quia primo commemorat illud ex quo debent induci; secundo ostendit ad quid debent
induci, ibi ut non cito; tertio removet illud quod eos movere posset, ibi neque per spiritum.
Inducit autem ex tribus, scilicet propriis precibus, ibi rogamus, non praeceptis.
Philem. V, 8: multam fiduciam habens in Christo Iesu imperandi tibi, quod ad rem pertinet, propter charitatem
magis obsecro.
Secundo ex adventu Christi, desiderabili bonis, licet terribili malis. Amos V, 18: vae desiderantibus diem
Domini, etc.. II Tim. IV, 8: non solum autem mihi, sed et his qui diligunt adventum eius, etc.. Apoc. Cap. Ult.:
veni, Domine Iesu, etc..
Tertio ex desiderio et amore totius congregationis sanctorum, in idipsum, scilicet ubi Christus est, quia Matth.
XXIV, 28: ubi erit corpus, ibi congregabuntur et aquilae.
Vel in idipsum, id est, in idem, quia omnes sancti loco et gloria erunt in eodem. Ps. XLIX, 5: congregate illi
sanctos eius.
Sed ad quid inducit? ut non cito moveamini a vestro sensu. Est autem aliud moveri, aliud terreri. Movetur autem
a suo sensu, qui praetermittit quod tenebat; quasi dicat: non cito dimittatis doctrinam meam.
Eccli. XIX, 4: qui cito credit, levis est corde.
Terror autem est quaedam trepidatio, cum formidine contrarii. Et ideo dicit ne terreamini.
Iob XV, 21: sonitus terroris semper in auribus eius. Item si pax, illi semper insidias suspicantur. Sap. XVII, 10:
cum enim sit timida nequitia, dat testimonium condemnationi, etc..
Deinde cum dicit neque per spiritum, removet quod eos movere posset, primo in speciali, secundo in generali, ibi
ne quis.
Seducitur autem quis per falsam revelationem; unde dicit neque per spiritum, id est: si quis dicat sibi revelatum
per spiritum sanctum, vel a spiritu sancto aliquid quod est contra doctrinam meam, non terreamini.
I Io. IV, 1: nolite omni spiritui credere. Ez. XIII, 3: vae prophetis insipientibus, qui sequuntur spiritum suum, et
nihil vident. Aliquando etiam Satanas transfigurat se in Angelum lucis, ut dicitur II Cor. XI, 14; et III Reg. Cap.
Ult.: egrediar, et ero spiritus mendax in ore omnium prophetarum eius.
Secundo per ratiocinationem, vel falsam expositionem Scripturae; ideo dicit neque per sermonem. II Tim. II, 17:
sermo eorum ut cancer serpit. Eph. V, 6: nemo vos seducat inanibus verbis.

4

