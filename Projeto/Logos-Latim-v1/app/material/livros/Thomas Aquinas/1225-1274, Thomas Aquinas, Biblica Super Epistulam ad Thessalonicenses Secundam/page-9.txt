Ps. Lxvii, 29: confirma hoc, Deus, quod operatus es in nobis. Quasi dicat: exhortetur per gratiam, ut velimus, et
confirmet ut efficaciter velimus. Et hoc in omni opere bono et sermone. Praecedit opus sermonem, quia coepit
Iesus facere et docere Act. I, 1.
|+3 Capitulus 3
|#1 Lectio 1
Supra instruxit eos de futuris in novissimis, hic instruit eos de quibusdam, quae particulariter eis agenda erant,
ubi primo ponitur instructio; secundo epistolae conclusio, ibi ipse autem Deus pacis.
Item primo monet qualiter se habeant ad ipsum; secundo ostendit quid de eis confidat ipse, ibi fidelis autem
Deus; tertio quomodo se habeant ad alios, qui inordinate ambulant, ibi denuntiamus autem vobis.
Circa primum primo ponit orationem; secundo quid in oratione est petendum, ibi ut sermo.
Dicit ergo de caetero, scilicet quia estis sufficienter instructi, orate pro nobis.
Rom. XV, 30: obsecro igitur vos, fratres, per Dominum nostrum Iesum Christum et per charitatem spiritus
sancti, ut adiuvetis me in orationibus vestris pro me ad Deum.
Et hoc est debitum, quia curati habent curam utilitatis gregis. Hebr. XIII, 7: mementote praepositorum
vestrorum, qui vobis locuti sunt verbum Dei, etc..
Secundo ostendit quid petendum est, ut scilicet tollantur impedimenta praedicationis; et ideo dicit ut sermo Dei
currat, quia non potest totaliter impediri, sed retardari.
Ideo dicit currat. Col. IV, 3: orantes simul etiam pro nobis, ut Dominus aperiat nobis Ostium sermonis ad
loquendum mysterium Christi.
Item ut clarificetur, scilicet per claram et lucidam expositionem, apud rudes et sapientes, sicut et apud vos. Rom.
I, 14: sapientibus et insipientibus debitor sum. Prov. XIV, 6: doctrina prudentium facilis. Item per miracula, quae
sunt demonstrationes fidei.
Est enim omnis scientia clara per demonstrationes, et hoc est orandum. Act. IV, 29: da servis tuis cum omni
fiducia loqui verbum tuum, etc..
Item, secundo, orandum est pro praedicatoribus, ut liberentur ab importunis et malis hominibus, scilicet
pseudoapostolis, qui sunt importuni in disputando, mali in seducendo.
Vel a persecutoribus qui cogitaverunt iniquitatem in corde. Et ratio petitionis est, quia omnium non est fides,
quia licet videantur habere eam, non tamen habent veram. Is. LIII, 1: Domine, quis credidit auditui nostro? Rom.
X, 16: non omnes obediunt evangelio.
Deinde cum dicit fidelis, etc., ponit fiduciam quam habet de eis. Et primo facit hoc; secundo orat pro eis, ibi
Dominus autem, etc..
Fiducia autem pendet ex eo qui gratiam dat, et ex hominibus qui sunt liberi arbitrii, ut dirigantur in gratia.
Dicit, primo, ex parte Dei: confido quod orabitis, et exaudiemini, quia fidelis est Dominus, qui confirmabit in
bonis quae in vobis est operatus. I Petr. Cap. Ult.: perficiet, confirmabit, consolidabitque, etc.. Et custodiet a
malo, culpae et poenae. Si tamen in mala poenae incidant, est eis in bonum, quia diligentibus Deum omnia
cooperantur in bonum, ut dicitur Rom. VIII, 28.
Secundo, ex parte eorum dicit confidimus autem de vobis, fratres, scilicet ex gratia quam accepistis, sed in
Domino, non in virtute vestra. Hebr. VI, 9: confidimus autem de vobis, dilectissimi, meliora et viciniora salutis,
etc.. Quoniam quaecumque praecipimus, etc., id est, quoniam perseverabitis.
Ex. XXIV, 7: omnia verba, quae locutus est Dominus, faciemus.
Deinde cum dicit Dominus, etc., pro eis orat, dicens Dominus autem dirigat, scilicet ut perveniatis. Est autem
hominis animam praeparare, et Domini linguam gubernare, ut dicitur Prov. XVI, 1. Et Paulo post: cor hominis
disponit viam suam, sed Domini est dirigere gressus eius, scilicet ad destinatum bravium. Et ideo dicit dirigat
corda nostra, non solum exteriora opera; et hoc in charitate Dei.
Duo autem sunt, per quae in via salutis incedimus, scilicet bona quae facimus, et mala quae sustinemus. Sed
opera non sunt bona, nisi directa in finem charitatis. I tim. I, 5: finis praecepti est charitas, etc.. Item nec
patientia, nisi per Christum. Lc. XXI, 19: in patientia vestra possidebitis animas vestras.
Matth. V, 11: beati eritis, cum maledixerint vobis homines. Et ideo dicit et patientia Christi, id est, tolerantia
malorum propter Christum, vel ad exemplum eius.
I Petr. II, 21: Christus passus est pro nobis, vobis relinquens exemplum, etc..
Deinde cum dicit denuntiamus, etc., ostendit quomodo se habeant ad homines inordinatos. Et primo proponit
edictum; secundo exponit, ibi ipsi enim, etc.; tertio ostendit necessitatem edicti proponendi, ibi audivimus.
Dicit ergo: sic vos vivitis, et sic confido; sed quia sunt quidam mali inter vos, denuntiamus, etc., scilicet
perfectis, in nomine, etc.. Hoc enim ad praelatum pertinet.
Is. LVIII, 1: annuntia populo meo scelera eorum, et domui Iacob peccata eorum, etc.. Ez. III, 18: sanguinem
illius de manu tua requiram.
Et sequitur edictum, dicens ut subtrahatis, etc.. Ex hoc introductum est in ecclesia, quod mali vitentur, et hoc ne
infirmiores ex eorum consortio maculentur. Eccli. XIII, 1: qui tetigerit picem inquinabitur ab ea. I Cor. V, 6:
9

