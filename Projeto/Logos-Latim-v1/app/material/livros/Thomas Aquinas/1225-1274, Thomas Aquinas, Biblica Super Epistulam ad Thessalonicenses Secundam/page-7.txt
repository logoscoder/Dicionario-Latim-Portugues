Quantum ad primum dicit ille, singulariter, iniquus revelabitur, quia manifesta erit eius culpa, quem Dominus
Iesus interficiet spiritu oris sui. Is. XI: zelus Domini exercituum faciet hoc, id est, zelus iustitiae, qui est amor.
Spiritus enim Christi est amor Christi, et hic zelus est spiritus sancti, quem habet ad ecclesiam. Vel spiritu oris
sui, id est, mandato suo; quia michael interfecturus est eum in monte oliveti, unde Christus ascendit; sic et
Iulianus manu divina extinctus est.
Et haec est poena praesens, licet futura etiam aeternaliter punietur, quia destruet illustratione, etc., id est, in
adventu suo omnia illustrante. I Cor. IV, 5: illuminabit abscondita tenebrarum, etc.. Et destruet, inquam, aeterna,
scilicet damnatione. Ps. XXVII, 5: destruet illos, etc.. Et dicit, illustratione, quia ipse visus est ecclesiam
obtenebrare, et tenebrae expelluntur illustratione, quia quicquid Antichristus ostenderit, ostendetur fuisse
mendacium.
Deinde cum dicit eum cuius est adventus, praedicit potestatem Antichristi. Et circa hoc duo facit, quia primo
ponit potestatem eius ad seducendum; secundo huius causam ex Domini iustitia, ibi eo quod charitatem.
Iterum prima in tres, quia primo ponit actorem huius potestatis; secundo modum seducendi; tertio ostendit
seducendos.
Actor huius potestatis est diabolus, et ideo destruet eum Christus. I Io. III, 8: in hoc apparuit filius Dei, ut
dissolvat opera diaboli. Et ideo dicit, quod adventus Antichristi erit secundum operationem Satanae, id est ex
instinctu eius. Ap. XX, 7: solvetur Satanas de carcere suo, et exibit, et seducet gentes, etc..
Operatur enim aliquid secundum operationem Satanae, sicut arreptitius, in quo non solum instigat voluntatem,
sed etiam impedit usum rationis: quod tamen non imputatur ad culpam eius, quia non habet usum liberi arbitrii.
Antichristus autem non sic; sed habebit usum liberi arbitrii, in quo est diabolus suggerens, sicut dicitur de Iuda
io. III: introivit in eum Satanas, scilicet instigando.
Decipiet autem hoc modo: primo per potentiam saecularem; secundo per virtutem miraculorum.
Quantum ad primum dicit in omni virtute, scilicet saeculari. Dan. XI, 43: dominabitur thesaurorum auri et
argenti, et in omnibus pretiosis Aegypti. Vel virtute, scilicet simulata.
Quantum autem ad secundum dicit in signis, etc.. Signa sunt quaedam mira etiam parva. Prodigia vero magna,
quae aliquem prodigiosum ostendunt, quasi procul a digito.
Ap. XIII, 13: fecit signa magna, ita ut et ignem faceret descendere de caelo, etc..
Matth. XXIV, 24: dabunt signa magna et prodigia, ita ut in errorem inducantur, si fieri potest, etiam electi.
Et dicit mendacibus. Miraculum mendax dicitur, vel quia deficit a vera ratione facti, vel a vera ratione miraculi,
vel a debito fine miraculi. Primum fit in praestigiis, quando per Daemones illuduntur aspectus, ut aliud videatur,
quam est: sicut simon magus fecit decollari arietem, et postea ostensus est vivus; et homo decollatus est, et
postea homo, qui credebatur decollatus, ostensus est vivus, et creditus est resuscitatus.
Et hoc faciunt homines commutando phantasmata et decipiendo.
Secundo modo illa dicuntur miracula improprie, quae plena sunt admiratione, quando effectus videtur, et
ignoratur causa. Quae ergo habent causam occultam alicui, et non simpliciter, dicuntur quidem mira, et non
miracula simpliciter. Sed quae simpliciter causam occultam habent, sunt proprie miracula, quorum causa est ipse
Deus gloriosus, quia totum ordinem naturae creatae transcendunt. Aliquando vero fiunt aliqua mira, sed non
praeter ordinem naturae, sed occultas causas habent: et haec multo magis faciunt Daemones, qui virtutes naturae
sciunt, et qui habent determinatas efficacias ad speciales effectus, et haec faciet Antichristus; sed non quae
habent veram rationem miraculi, quia non possunt in illa quae sunt supra naturam.
Tertio modo dicuntur miracula, secundum quod sunt ordinata ad attestandum veritati fidei, ad reducendum
fideles in Deum. Mc. Cap. Ult.: Domino cooperante, et sermonem confirmante sequentibus signis. Sed si alicui
adest gloria miraculorum et non utatur eis ad hoc, miracula quidem sunt vera quo ad rationem rei factae, et quo
ad rationem miraculi, sed sunt falsa quantum ad finem debitum, et intentionem Dei. Sed tamen hoc non erit in
Antichristo, quia nullus contra fidem facit vera miracula, quia Deus non est testis falsitatis. Unde aliquis
praedicans falsam doctrinam non potest facere miracula, licet aliquis habens malam vitam posset.
Deinde ostendit seducendos, cum dicit his qui pereunt, id est, in praescitis ad perditionem. Io. XVII, 12: nemo ex
eis periit, nisi filius perditionis. Et hoc ideo, quia Io. X, 27: oves meae vocem meam audiunt.
|#3 Lectio 3
Postquam ostendit in quibus habet locum deceptio Antichristi, scilicet in praescitis ad damnationem, hic assignat
causam praedictorum. Et primo ostendit causam huius, et quomodo decipientur; secundo quomodo fideles ab eo
liberentur, ibi nos autem.
Item primo ponit eorum culpam tantum; secundo poenam cum culpa; tertio poenam tantum.
Et est hic processus peccati: primo enim quis ex demerito primi peccati deseritur a gratia, et cadit in aliud
peccatum, et post in aeternum punitur.
Dicit ergo, quod causa quare decipientur est quia noluerunt recipere charitatis veritatem, id est, veritatem
evangelii. Io. VIII, 46: si veritatem dico, quare non creditis mihi? iob XXIV, 13: ipsi fuerunt rebelles lumini.
Et dicit charitatem veritatis, quia nisi sit formata fides per charitatem, nihil est.

7

