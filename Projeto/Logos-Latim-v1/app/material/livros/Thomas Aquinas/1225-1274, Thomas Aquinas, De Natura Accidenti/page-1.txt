OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*DE_NATURA_ACCIDENTIS
(Dubiae authenticitatis)
|+PR Prologus
Quoniam omnis cognitio humana a sensu incipit, sensus autem propria obiecta sunt accidentia, ideo et accidentia
magnam partem conferunt ad cognoscendum quod quid est, ut dicitur primo de anima. De accidente igitur et eius
origine aliquid breviter dicemus, quo facilius intellectus in quidditatem rei ducatur.
Sciendum igitur est quod accidens dicitur dupliciter, naturaliter scilicet et logice: naturaliter sicut accidens
dividitur contra substantiam, et hoc continet novem genera accidentium; logice vero dicitur accidens unum de
quinque universalibus, de quibus loquitur Porphyrius. Ideo primo modo dictum sequitur naturam rei; accidens
vero secundo modo dictum sequitur operationem intellectus, qui facit universalitatem in rebus, ut dicit
Commentator super secundo de anima. Cum autem natura rei praecedat actum intellectus, ideo primo est de
accidente primo modo dicto agendum.
|+1 Capitulus 1: De accidente naturali.
Sciendum est igitur quod ens non dicitur de accidente hoc nisi mediante substantia, de qua per prius dicitur. Haec
enim est natura omnis analogi, quod illud de quo primo dicitur, erit in ratione omnium quae sunt post: sicut
sanum, quod prius dicitur de animali quam de urina vel medicina, et ideo sanitas animalis cadit in definitione
utriusque sanitatis: urina enim dicitur sana inquantum est signum sanitatis in animali; et similiter medicina quia
est causa sanitatis animalis. Per quem modum cum ens dicatur per prius de substantia quam de accidente, ideo
ratio entis in substantia necessario cadit in definitione entis in accidente. Dicitur enim quantitas ens, quia est
mensura per se entis, idest substantiae; et qualitas quia est dispositio per se entis, dicitur ens, et sic universaliter
de aliis.
Et quia esse est actus entis, hoc autem verbum inesse est designans inhaerentiam accidentis, ideo inesse rei
perfectae est esse accidentis, quod extraneum a rei natura esse necesse est. Non enim significatur per hoc inesse,
quod accidentis esse sit in ipso esse substantiae, cum esse sit formalissimum omni rei, et ideo esse solum per se
existentibus convenit; sed natura accidentis est inesse, sive inhaerere ipsi rei.
Et hoc quidem manifestum est, quia quaedam accidentia sunt quibus tantum hoc convenit, scilicet inesse rei,
secundum suum esse quod in hoc solum consistit; verumtamen eorum subiectum proprium non est esse
substantiale ipsius rei, sed accidens aliquod, sicut quantitas est subiectum qualitatis. Constat igitur quod esse
qualitatis est inesse quantitati; hoc etiam reperitur sine subiecto substantiae, ut in sacramento altaris.
Quantitas autem in rebus naturae est primum et proximum accidens substantiae naturalis, cum tamen sit
extraneum ab ipsa natura rei cum non sit de constitutione ipsius substantiae sicut sunt sua naturalia principia,
licet non sit mensura extranea sicut sunt locus et tempus, sed intranea, et tantum una eiusdem rei: quod non est
verum de loco, cum una res multa loca mutet.
Nec erit ut in subiecto in ipso esse rei quod est maxime intimum rei, sed in ipsa re cuius esse est actus: hoc enim
esse est substantiale, non accidentale, cuiusmodi est esse quo designatur ens esse secundo modo, et non primo, ut
dicitur quinto metaph..
Et ideo hoc esse formalius se habet ad rem constituendam in genere entis, quam ipsa forma rei quae hoc ipsum
esse dat, vel materia cui datur, ex quibus compositum resultat cuius est hoc esse ut entis.
Intimius ergo ad rem ipsam, quae est ens inter omnia, est ipsum esse eius; et post ipsum ipsa forma rei qua res
habet ipsum esse; et ultimo ipsa materia: quae licet sit fundamentum in re, inter omnia ab ipso tamen esse rei
magis distat.
1

