Accidentia autem quae sequuntur materiam in ordine ad formam specialem, cuiusmodi est figura (in qualibet
enim specie est certa figura. Et ideo inter omnia alia accidentia sola figura speciem rei cuiuslibet demonstrat: alia
est enim figura hominis, et alia equi), destructa specie rei, non possunt manere, nisi aequivoce. Manet tamen
eadem figura individui hominis, sicut et quantitas in qua est: est enim figura qualitas in quantitate. Omnia enim
accidentia individui sunt communia accidentia, sed speciei accidentia non: et ideo sequuntur materiam in ordine
ad formam generalem, cum materia sit principium individuationis sub dimensionibus certis, quae sunt quaedam
accidentia communia.
Si qua autem accidentia sunt quae sequuntur formam, sicut qualitates quaedam quae sunt principia actionum et
passionum, non manent forma destructa nisi aequivoce, cum non possint in easdem actiones amplius. Alia autem
accidentia sunt sequentia formam, quae nec etiam similitudinem aliquam post se relinquunt, ut risibile, et alia
huiusmodi.
|+2 Capitulus 2: De accidente logico.
Nunc restat de accidente secundo modo dicto agere.
Sciendum est igitur quod omnia accidentia universalia quaedam sunt sequentia res secundum esse quod habet in
anima; quia intellectus est qui facit universalitatem in rebus, ut dicit Commentator secundo de anima, et non
solum operatur circa substantias sed etiam circa accidentia ipsa in rerum natura; utrisque enim intentionem
tribuere potest.
Et inde est quod illa universalia quae fiunt per actionem animae circa substantias, specialia nomina habent, ut
genus, species et differentia: et haec omnia sunt designativa ipsarum accidentalium intentionum.
Sed haec non sic circa substantias fieri dicuntur quasi in accidentibus locum non habeant, cum et in eis sint
genus, differentia et species: sed quia non subest res in natura, cui ratio generis conveniat in accidentibus per
modum aptum generi et speciei ut sic, cum nihil sit in accidentibus per se subsistens. Similiter intellectus facit
accidens ut per se subsistens, cum eum nominat nomine abstracto; et sic sibi rationem generis et speciei tribuit.
Cum autem circa accidentia operatur specialiter non eis tribuendo quod substantiis tribuit, sed alias intentiones
quae substantiis non conveniunt, nomina specialia non ponit, sed per nomina rerum rationem universalis
exprimit.
Et ideo duo universalia, proprium scilicet et accidens, quorum utrumque verum accidens est in rerum natura,
nomina propria propter intentionem universalis non mutant: sicut homo est nomen rei naturae humanae, et
nomen speciei, sed aequivoce: ita proprium et accidens sunt nomina generalia quorumdam accidentium, et
praeter hoc sunt universalium nomina. Et hoc certum est aequivoce contingere: non enim si proprium est
universale, et risibile est proprium, risibile erit universale. Variatur enim medium secundum aequivocationem,
sicut cum arguitur: socrates est species, quia est homo, et de homine species praedicatur.
Et haec de natura accidentis sufficiant.

3

