Cui propinquissimum est ipsa res, ut cuius est, cum per rem insit et formae et materiae, nisi in homine, ubi esse
formae communicatur toti, et illud esse est formae ut a qua est, quia ipsa est principium ipsius esse, et ultimo est
ipsius materiae, ut eius in quo recipitur. Materia igitur rei cuius est esse, plus a re distat quam ipsa forma a qua
est esse: et ideo materia non est ens de sua natura, sed per ipsum compositum, vel per ipsam formam.
Cum igitur esse accidentis et omne accidens a principiis rei extraneum sit et alterius naturae; primum inter omnia
accidentia, scilicet quantitas, materiam quae a re maxime distat, sequetur, et reliqua ipsa mediate: licet quaedam
aliorum naturam formae magis sequi videantur, sicut sunt qualitates in quantum sunt media ad aliquas actiones:
omnis enim actio rei formam sequitur, cum idem sit principium essendi et operandi, vel agendi.
Quomodo igitur quantitas sequatur materiam, considerandum est a parte formarum quae natae sunt materiam
informare, cum materia non sit scibilis nisi per analogiam ad formas, ut dicitur primo physic..
Ad huius igitur evidentiam sciendum est quod in una et eadem materia natae sunt inesse quaedam formae
generales et quaedam speciales, quarum natura est in materia facere quidquid formae generales natae sunt facere,
et adhuc amplius, ut dicit boetius. Forma autem nihil est nata facere, nisi id quod ad actum pertinet.
Et ideo si quid fuerit sequens esse materiae in ordine ad aliquam formam distinctam in essentia sua ab alia
forma, si hoc non pertineat ad esse actu ipsius materiae per ipsam formam, non fit id nisi per aliam formam
certam; ut puta in materia est potentia ad formam aliquam generalem; sicut ad formam corporeitatis quae dat
esse corpus, cum introducta fuerit materia ad illam transmutata, hoc idem facit forma perfectior, et adhuc
amplius: hoc enim ad actum pertinet.
Quod autem ad materiam refertur, non fiet ab utraque forma indifferenter: hoc enim actualitatis non est, nec ad
esse pertinens, sed ad ipsam suam essentiam. In materia namque est potentia ad formam corporis, ut dictum est,
et hoc facit in illa cum ei infuerit; hoc etiam facit forma perfectior: ut dictum est. Sed forma perfectior, licet
faciat idem quod facit forma generalis, non tamen eamdem perficit potentiam quam perficeret forma generalior
si inesset.
Et hoc manifestum est. Nam materia sub forma perfecta existens, est in potentia ad talem formam: quod non
contingeret si eius potentia ad illam formam esset perfecta per aliam formam. Id igitur quod potest fieri in
materia per diversas formas, indifferenter se habet ad plures, et ad unam perfectam: hoc enim spectat ad ipsum
constitutum ex materia et forma, cuius est esse actu. In quo, cum non possint esse plura esse substantialia sub
una forma quam sub aliqua alia forma, per unam formam sequuntur omnia quae in diversis per diversas formas
contingunt.
Proportiones vero quae pertinent ad istam materiam, ordinant eam ad diversas essentias formarum determinate,
ita quod potentia sua quae est ad unam formam, non perficitur per aliam, licet alia fuerit abundans in virtute et
perfectione ad faciendum quidquid aliae formae facere consueverunt, et amplius.
Si qua igitur accidentia sunt consequentia materiam in ordine ad formam generalem, necessario consequuntur
eam, vel secundum esse actu quod ab illa recipitur, vel secundum perfectionem potentiae suae per illam formam
solum quae non potest per aliam formam perfici. Quando igitur talis forma sola perficit materiam, et facit esse
actu in ea, tunc accidens, quod materiam consequitur in ordine ad illam formam quae perficit potentiam materiae
secundum certum respectum in essentia, aderit essentiae materiae perfectae, non nudae, sed secundum actum
illius compositi. Et haec est materia in qua accidens habet esse: est enim aliquod subiectum accidentis, secundum
quod est actu.
Ex quo facile est scire quid sit accidens sequi materiam in ordine ad formam generalem, vel in ordine ad formam
specialem: hoc enim non respicit esse actu accidentis, cum hoc indifferenter sit in materia ab una forma et a
multis; sed respicit essentiam eius respectu potentiae materiae, quae non potest perfici indifferenter, sed per
certam formam essentiae illius materiae proportionatam.
Si enim referendum esset ad esse actu accidentis, nunquam distingueretur inter accidentia quae sequuntur
materiam in ordine ad unam formam vel ad aliam formam, cum esse actu, et quidquid ad ipsum pertinet,
indifferenter sit a quacumque forma perfectiore, ut dictum est. Unde cum aliqua forma perfecta in materia
recipiatur, quae facit quidquid aliae formae facere solent de his quae ad actum pertinent, omnia accidentia
secundum esse quod habent sequuntur esse actu illius compositi, quod habet ab illa forma perfecta; esse vero
accidentis ipsius non sequitur esse actu, sed sequitur materiam in ordine ad formam cuius solum est illam
essentiam perficere secundum potentiam ad eam ordinatam.
Et tale accidens est quantitas, et ea quae sunt secundum diversas proportiones in mistis, ut albedo et nigredo. Et
ideo talia accidentia, forma perfecta ablata et destructa specie, manent in essentiis suis, aliud et aliud esse actu
habentia. Non enim re perfecta pereunte perit ordo materiae ad formam generalem, sed potius per eam perficitur
in esse actu. Et ideo in vivo et mortuo quantitas dimensiva manet, et similiter albedo et nigredo et vestigia
vulnerum quae in quantitate recepta sunt.
Nec est accidentium transitus propter hoc: manet enim origo et radix accidentis, eadem materia in ordine ad
formam generalem remanente, licet sit transitus in esse actu. Inde est quod diversimode mutatur color in vivo et
mortuo: quod non contingeret, nisi aliud et aliud esse actu haberet: quod est ratione diversorum actuum
existentium, quorum tamen alterum in esse non est mutatum, et illud sequebantur praedicta accidentia.

2

