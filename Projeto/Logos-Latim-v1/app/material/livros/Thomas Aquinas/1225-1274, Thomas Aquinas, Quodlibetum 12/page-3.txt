effectibus necessariis. Et sic voluntas Dei semper impletur; non tamen omnia necessario eveniunt, sed eo modo
quod Deus vult ea esse: et vult quod sint contingenter. Providentia non, quia non tollit contingentiam.
RA2
Ad secundum dicendum, quod bona est distinctio. Sed ad obiectum de formis dicendum, quod aliter est de
formis realibus, et aliter de praedicatis quae important aliquid pertinens ad actum rationis: quia in primis, scilicet
realibus, si in eis debeat habere locum talis distinctio, oportet inesse separationem in re et in consideratione: in
secundis non requiritur, sed oportet quod res illa cadat sub alia consideratione. Et sic dico, quod iste
praedestinatus potest considerari vel ut in se, vel ut divinae cognitioni relatus; et sic uno modo attribuitur ei quod
possit damnari, alio modo non.
|+4 Quaestio 4
PR
Deinde quaesitum est de fato.
TTA
Utrum omnia subsint fato.
CO
Respondeo. Dicendum, quod primo oportet scire quid sit fatum; et sic postea faciliter patebit ad propositum.
Videmus autem multa contingenter evenire; et ideo olim fuit dubium, utrum ista quae variabiliter et inordinate
contingunt, reducantur in aliquam causam ordinantem. Et qui dicunt non, dicunt fatum nihil esse, ut tullius dicit.
Quidam dicunt quod in aliquam causam superiorem ordinantur; et isti nominaverunt fatum a for faris, quasi hic
omnia sint praefata a quadam superiore causa.
Sed horum est triplex opinio.
Quidam enim reduxerunt hoc in quamdam seriem causarum quam dicunt fatum: sicut stoici, qui dicunt quod
nihil est quod non habeat causam, et posita causa necesse est ponere effectum. Si ergo evenit vel est talis vel talis
effectus, habuit causam, et haec causa aliam causam, et sic deinceps: sicut aliquis est occisus de nocte, quia
exivit domum; quare exivit domum, quia sitivit; quare hoc, quia salsa comedit; et sic quia comedit salsa, ex
necessitate moritur.
Aristoteles respondet negans duo prima.
Primo, quod non quidquid fit, habet causam, sed tantum quod fit per se. Quod autem ego occidar me exeunte, est
per accidens. Secundo dicit, quod non, posita causa, ponetur effectus; quia potest impediri; et ideo non sequitur,
vel non stat series causarum.
Alii reducunt haec in aliam causam, scilicet in corpora caelestia, ex quorum necessitate dicunt omnia accidere:
unde dicunt quod fatum nihil aliud est quam vis positionis siderum.
Haec autem opinio dupliciter est falsa.
Primo quantum ad res humanas, quae proveniunt ab intellectu, qui cum sit virtus incorporea, non subiacet actioni
alicuius corporis; et ponere animam subiacere virtuti corporum caelestium, nihil aliud est quam ponere
intellectum non differre a sensu, ut dicit Philosophus in I de anima in fine.
Tamen per accidens et occasionaliter subditur anima caelo, in quantum intellectus afficitur per passionem
corporis, non tamen ex necessitate movetur ab eo.
Secundo, quia multa in rebus naturalibus contingunt quae non accidunt ex necessitate caeli, sed per accidens, et
non habent causam.
Alii reducunt omnia haec in causam supra caelestem, scilicet in providentiam Dei, a qua omnia sunt
praedeterminata et ordinata. Et secundum istos fatum erit quidam effectus providentiae: quia providentia nihil
aliud est quam ratio ordinis rerum prout est in mente divina; fatum vero est explicatio illius ordinis prout est in
rebus. Unde boetius: fatum est immobilis dispositio rebus mobilibus inhaerens.
Sic ergo accipiendo fatum, potest dici quod omnia subiiciuntur fato; unde dicitur Osee II, V. 16, super illud: non
vocaberis ultra baalim, sed vir meus, quod idem est utrumque; sed Deus noluit hoc quia baalim nomen erat
cuiusdam gentium: et ideo sunt vitanda nomina gentilium, cum quibus nec nomina convenit habere communia.
Et ideo Augustinus dicit: si quis hoc modo intelligat fatum, sententiam teneat, linguam corrigat; ut non dicat
fatum, sed providentiam Dei.
|+5 Quaestio 5
PR
Deinde quaesitum est de Angelis. Et circa hoc quaesita sunt duo.
|#1 Articulus 1: Primo utrum esse Angeli sit accidens eius.
TTB
Et videtur quod non.
AG
Quia accidens intelligitur inesse alicui praeexistenti.
3

