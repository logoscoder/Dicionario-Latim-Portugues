Sed quaerens Philosophus si separatus est intellectus, et cognoscit quae sunt in materia; dicit, quod oportet quod
hoc cognoscat et alia, sicut formas separatas cognoscit intellectu, et coniunctas materiae per imaginationem; aut
alio modo, scilicet per extensionem, in quantum coniungitur phantasiae, quae repraesentat sibi phantasma. Et sic
indirecte cognoscit.
|+9 Quaestio 9
PR
Deinde quaesitum est de effectu cognitionis.
|#1 Articulus 1: Primo utrum habitus scientiae acquisitae remaneant post hanc vitam.
CO
Respondeo. Dicendum, quod circa hoc est duplex opinio.
Quidam dicunt quod non, sequentes Avicennam in VI natur., quod species acquisitae non remanent in intellectu
possibili nisi quamdiu actu intelligit; quod est falsum. Nam intellectus possibilis recipit species et retinet
secundum modum suum; unde, cum ipse sit immobilis, utpote immaterialis et incorruptibilis, recipit species
intelligibiliter secundum modum suum, et numquam inde recedunt.
Et quod sint ibi etiam dum actu non intelligit, patet III de anima, ubi dicitur, quod sunt in anima aliter quam dum
actu intelligit, scilicet habitu.
Et sic dico, quod remanent sive in damnatis sive in beatis. Tamen destruuntur ibi habitus scientiarum quantum ad
modum scientiae: quia hic semper intelligit convertendo se ad phantasmata propter corpus; et non solum propter
hoc phantasmatibus indigemus, sed ad utendum huiusmodi speciebus: et iste modus non erit tunc, quia non
convertet se ad phantasmata.
|#2 Articulus 2: Secundo quaesitum est utrum verba humana habeant vim ad movendum bruta, puta serpentes.
CO
Respondeo. Dicendum, quod aliquid potest habere virtutem aliquam et secundum propriam naturam et secundum
virtutem superioris causae; verbi gratia, commixtum ex elementis habet virtutem unam ex natura elementorum
secundum motum praedominantis elementi; aliam habet ex corpore caelesti, sicut quod adamas attrahit ferrum;
quod non reducitur ad virtutem elementorum.
Aliqui ergo dicunt quod non solum naturalia corpora, sed artificialia, sortiuntur virtutes aliquas ex impressione
corporum caelestium, puta imagines vel figurae sub certa constellatione factae; et sic hoc verum est, scilicet
quod super artificialia sit huiusmodi virtus impressa. Potest etiam dici quod verba prolata in certo tempore
habeant efficaciam movendi. Sed hoc non est verum.
Nam in rebus naturalibus omnia quae habent aliquam virtutem ex corpore caelesti, habent illam consequentem
aliquam formam; unde nihil agit ad speciem nisi ex virtute corporis caelestis; et sic forma est prius in unoquoque
quam virtus ad talia. Remota ergo priori removetur posterior.
Si ergo huiusmodi virtutes attribuuntur aliquibus, oportet quod radicentur super formam aliquam. Formae autem
artificiales non sunt nisi figurae quaedam: et ideo falsum est quod verba et huiusmodi, virtutem aliquam habeant
ex corpore caelesti; sed si habent aliquam, hoc habent ex spiritu immundo, qui immiscet se verbis hominum, ut
decipiat, secundum Augustinum; unde aliquando utuntur verbis fabulosis, falsis et vanis, quibus ad illudendum
homines se immiscent.
Unde omnia ista frivola et superstitiosa sunt, et imagines astronomicae, in quibus etsi non adsit aliqua expressa
invocatio Daemonum, tamen est ibi quidam tacitus consensus.
Tamen si aliquis dicat verba Dei et sacra sine immutatione et fraude, sed bona et divina intentione, non est
incantatio, sed oratio.
Chrysostomus tamen super Matth. Ibi: dilatant phylacteria, etc., reprehendit illos qui collo verba evangelii
suspendunt, cum virtus evangelii non sit in figuris litterarum, sed in fide.
Non tamen damno illos qui super se gerunt evangelium ex devotione, quia b. Caecilia evangelium Christi semper
gerebat in pectore sine tamen aliqua additione vel verborum vel characterum vel ceterorum suspectorum.
|+10 Quaestio 10
|+PR Prologus
Deinde quaesitum est de homine quantum ad gratiam. Et circa hoc quaeruntur tria:- primo de sacramentis.
Secundo de virtutibus.
Tertio de officiis.
PR1
De primo tria quaesita sunt:- primo de sacramentis gratiae. Secundo de effectu sacramentorum.
Tertio de unitate ecclesiae.
6

