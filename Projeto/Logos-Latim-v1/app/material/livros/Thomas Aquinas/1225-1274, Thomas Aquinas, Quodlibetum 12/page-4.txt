Angelus autem non praeexistit ipsi esse.
SC
Contra, Hilarius dicit, etc..
CO
Respondeo. Dicendum, quod opinio Avicennae fuit, quod unum et ens semper praedicant accidens. Hoc autem
non est verum, quia unum prout convertitur cum ente, signat substantiam rei, et similiter ipsum ens; sed unum
prout est principium numeri, signat accidens.
Sciendum ergo, quod unumquodque quod est in potentia et in actu, fit actu per hoc quod participat actum
superiorem. Per hoc autem aliquid maxime fit actu quod participat per similitudinem primum et purum actum.
Primus autem actus est esse subsistens per se; unde completionem unumquodque recipit per hoc quod participat
esse; unde esse est complementum omnis formae, quia per hoc completur quod habet esse, et habet esse cum est
actu: et sic nulla forma est nisi per esse.
Et sic dico quod esse substantiale rei non est accidens, sed actualitas cuiuslibet formae existentis, sive sine
materia sive cum materia.
Et quia esse est complementum omnium, inde est quod proprius effectus Dei est esse, et nulla causa dat esse nisi
in quantum participat operationem divinam; et sic proprie loquendo, non est accidens. Et quod Hilarius dicit,
dico quod accidens dicitur large omne quod non est pars essentiae; et sic est esse in rebus creatis, quia in solo
Deo esse est eius essentia.
|#2 Articulus 2: Secundo quaesitum est utrum diabolus cognoscat cogitationes hominum.
CO
Respondeo. Dicendum, quod cognoscere cogitationes cordis potest contingere dupliciter: in se et per se; et in
aliquo effectu.
Primum solius Dei est; Ierem. XVII, V. 9: pravum est cor hominis et inscrutabile; unde nec Angeli sic eas
cognoscunt.
Cuius ratio est triplex.
Una, propter debilitatem esse quod habet; eo quod supra gradum quo aliquid est ens in potentia, est gradus quo
res sunt in anima.
Alia ratio est, quia quod est in veritate causae alicuius, non potest cognosci nisi a causa quae nata est movere
illam; voluntatem autem movet solus Deus. Cum ergo omnes cogitationes dependeant a voluntate sicut a sua
causa, solus Deus eas cognoscit.
Alia ratio est, quia Angeli illa quae cognoscunt naturaliter, cognoscunt per species naturaliter inditas: et hae sunt
species rerum naturalium, non autem cogitationum: quia haec non reducuntur ad causam naturalem, vel non
pertinent ad cognitionem naturalium.
Tamen per effectus cogitationum cognoscunt cogitationes, sicut et homo facit, cum ipsi subtilius cognoscant
effectus qui causantur ex cogitationibus. Nam secundum cogitationes homo afficitur aliqua passione, et per eas
movetur cor; et hos motus subtilius ipsi cognoscunt quam nos; et sic aliquid cognoscunt de cogitationibus cordis.
Et hoc Augustinus dicit in Lib. De divinat. Daemonum; licet alibi dicat, quod determinare in eis talem
cognitionem sit praesumptuosum.
|+6 Quaestio 6
|+PR Prologus
Deinde quaesitum est de caelo. Et circa hoc quaesitum fuit.
|#1 Articulus 1: Primo utrum caelum vel mundus sit aeternus.
CO
Respondeo. Dicendum, quod non. Sed mundum incepisse est de numero eorum quae cadunt sub fide, non sub
demonstratione.
Nam quae dependent ex simplici voluntate Dei, possunt esse et non esse. Et ad hoc quod non sit, non inducit
aliqua necessitas ex parte Dei: divina autem bonitas, quae est finis rerum, potest ita esse si non sit mundus sicut
si sit mundus.
|#2 Articulus 2: Secundo quaesitum est utrum caelum sit animatum.
CO
Respondeo. Dicendum, quod de hoc diversimode sentiunt doctores ecclesiae.
Hieronymus enim dicit super ecclesiasten, quod sol est animatum; Damascenus hoc negat.
Et haec differentia etiam est apud Philosophos.

4

