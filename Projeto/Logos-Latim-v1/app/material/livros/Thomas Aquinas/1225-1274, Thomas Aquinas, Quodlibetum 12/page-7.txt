De sacramentis gratiae quaerebantur duo.
Primo de baptismo. Secundo de poenitentia.
TTA
Ad primum quaeritur utrum aqua habeat virtutem ad emundationem; idest utrum propria virtute mundet, vel
virtute concomitante.
CO
Respondeo. Dicendum, quod duplex est opinio in huiusmodi, non solum de aqua, sed de omnibus ecclesiae
sacramentis.
Quidam enim dicunt, quod sacramenta non habent virtutem vel vim operandi in anima, sed tantum extra, et
divina virtus concomitans facit illum effectum: et inducunt exemplum bernardi. Sit aliquis episcopus qui
investiat aliquem de praebenda per annulum, annulus non est causa praebendae, sed signum.
Sed hoc non est sane dictum: quia sic non esset aliqua praerogativa sacramentorum novae legis ad vetera: quia
etiam in illis virtus coassistens fidei credentium in Christum venturum iustificabat.
Et ideo dicendum, quod sacramenta habent in se virtutem iustificandi, et alios effectus ad quos ordinantur, et non
solum quod sint signum; unde Augustinus: quae est tanta vis aquae, ut corpus tangat et cor abluat? sciendum
tamen, quod duplex est virtus; scilicet et propria et instrumentalis, sicut patet in serra. Sic sacramenta habent
virtutem instrumentalem ad spiritualem effectum: quia cum sacramentum adhibetur cum invocatione divina,
efficit hunc effectum. Et hoc est conveniens: quia verbum, per quod omnia sacramenta virtutem habent, habuit
carnem, et fuit verbum Dei: et sicut caro Christi habuit virtutem instrumentalem ad faciendum miracula propter
coniunctionem ad verbum, ita sacramenta per coniunctionem ad Christum crucifixum et passum.
|+11 Quaestio 11
PR
Deinde quaesitum est de poenitentia.
|#1 Articulus 1: Primo utrum non habens curam animarum possit absolvere in foro confessionis.
CO
Respondeo. Dicendum, quod aliter est in sacramento poenitentiae, et aliter in quibusdam aliis sacramentis.
Nam in quibusdam qui habet ordinem, potest ex hoc ipso inducere effectum sacramenti in omni casu; scilicet in
illis in quibus quod est effectus sacramentorum, est res existens extra sacramentum. Unde sacerdos degradatus et
excommunicatus licet peccet, tamen consecrat et baptizat; et similiter episcopus consecratus, quia confert
characterem.
In poenitentia autem non imprimitur character, nec effectus, nisi iustificatio poenitentis; quod non potest fieri
nisi per potestatem iudicativam. Non habens autem curam animarum, non habet hanc potestatem.
|#2 Articulus 2: Secundo quaesitum est utrum liceat in aliquo casu revelare confessionem.
CO
Respondeo. Dicendum, quod non, nec verbo nec facto nec nutu, nec aliquo signo licet facere, quia est
sacrilegium. Nam ita est in sacramentis novae legis quod efficiunt quod figurant. Effectus autem poenitentiae est
occultatio peccatorum ab oculis Dei viventis; et haec occultatio significatur per secretum confessionis.
Et ideo, sicut profanaret sacramentum qui conficeret corpus et sanguinem Christi de alio quam de pane et vino,
ita esset revelans sacrilegus.
|#3 Articulus 3: Tertio quaesitum est utrum liceat appetere episcopatum.
CO
Respondeo. Dicendum, quod contingit appetere praelationem dupliciter: aut propter necessitatem urgentem, aut
non urgentem.
Primo modo dupliciter: vel quando imponitur a superiori, vel quando non invenitur aliquis qui velit onus
praelationis subire. Tali necessitate existente meritorium est appetere.
Unde Is., VI, 8: quem mittam, et quis ibit nobis? respondit: ecce ego, mitte me; tamen ante dixit se indignum.
Secundo modo, scilicet quando non urget necessitas, sic non licet: quia non potest carere aut vitio iniustitiae, si
velit se minorem praeferri maioribus; aut vitio praesumptionis, si reputet se sufficientem praeferri aliis; unde
chrysostomus super illud reges gentium, etc.: primatus ecclesiasticos concupiscere nec iustum nec utile.
|+12 Quaestio 12
|+PR Prologus
Deinde quaesitum est de effectu sacramentorum.
TTA
7

