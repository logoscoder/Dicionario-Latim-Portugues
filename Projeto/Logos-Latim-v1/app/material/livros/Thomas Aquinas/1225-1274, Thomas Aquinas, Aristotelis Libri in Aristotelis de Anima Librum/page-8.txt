dixit animam esse moventem. Sed differebat in hoc, quod dixit animam non moveri, cuius contrarium illi
dicebant. Differebat etiam a democrito in acceptione intellectus.
|#9 Et ideo cum dicit ille quidem ponit hanc differentiam. Et primo opinionem democriti: dicens, quod ille
scilicet democritus dixit simpliciter idest ubique et universaliter intellectum et animam esse idem. Cuius ratio
est, quia democritus credebat quod nihil esset in mundo nisi sensibilia: et sicut nihil erat in mundo nisi sensibilia,
ita dicebat, quod nulla vis apprehensiva erat in anima, nisi sensitiva. Unde fuit huius opinionis, quod nulla
veritas determinate haberetur de rebus, et quod nihil determinate cognoscitur, sed quicquid apparet, verum esset;
et non magis illud quod cogitat unus de re aliqua, quam illud quod cogitat alius de eadem re, eodem tempore,
verum esse: et ex hoc sequebatur, quod poneret contradictoria simul esse vera. Cuius ratio est, quia ipse, ut
dictum est, non utebatur intellectu, qui est circa veritatem, idest virtute intellectiva, per quam anima intelligit
intelligibilia, sed solum VI sensitiva; et quod nihil cognosceretur nisi sensibile, cum nihil poneret in rerum natura
nisi sensibile. Unde, cum sensibilia sint in continuo motu et fluxu, opinatus est nullam veritatem determinatam
esse in rebus. Et quia non pervenit ad hoc quod cognosceret intellectum esse potentiam quamdam quae est circa
veritatem idest cuius obiectum est verum, et excedit omnes alias potentias animae, sed accepit tantum potentias
animae sensitivas; ideo communiter et indifferenter idem dicit animam et intellectum, quem quidem intellectum
dicit transmutari secundum hominis transmutationem. Et propter hoc commendat Homerum, qui dixit, quod
Hector iacet aliud sapiens idest quod secundum sui mutationem, mutatus est intellectus eius, dum aliud saperet
victus, et aliud invictus.
|#10 Secundo cum dicit Anaxagoras autem ostendit in quo differebat Anaxagoras a democrito. Et circa hoc duo
facit. Primo ponit opinionem Anaxagorae. Secundo reprobat eam, ibi, non videtur autem etc.. Dicit ergo primo,
quod Anaxagoras loquitur de anima magis dubie, et minus certificat de ipsa.
Nam ipse Anaxagoras multoties dicit in intellectu esse causam eius, quod est bonum operari, idest bonae
operationis. Alibi vero, idest in aliis locis, dicit hunc intellectum, scilicet qui est causa bonae operationis, et
animam esse idem; et hoc apparet, quia constat quod anima inest omnibus animalibus tam vilibus quam
honorabilibus, et tam magnis quam parvis.
Unde, cum in omnibus his dicat intellectum esse, manifestum est, quod idem dicit animam et intellectum.
|#11 Secundo cum dicit non videtur ostendit contrarietatem esse in huiusmodi acceptione intellectus secundum
Anaxagoram, scilicet aliquando hoc, quod dicit intellectum non esse idem cum anima, aliquando vero dicit
ipsum et animam esse idem: quae sunt contradictoria, et non possunt simul stare. Et hoc probat tali ratione.
Constat quod bene operari est proprium intellectus secundum prudentiam perfecti, quia bene operari pertinet ad
prudentiam.
Si ergo idem esset intellectus, qui est causa bonae operationis, cum anima, sequeretur quod intellectus prudens
idem esset cum anima. Sed hoc est falsum, quia anima inest omnibus animalibus. Intellectus autem secundum
prudentiam dictus, non videtur inesse, non solum omnibus animalibus, sed nec omnibus hominibus: ergo non est
idem quod anima.
|#12 Deinde cum dicit quicumque quidem ostendit, quod omnes illi, qui consideraverunt animata secundum
motum, idest secundum id quod est moveri a seipsis, opinati sunt animam esse illud quod maxime est motivum,
sicut patet in opinionibus iam dictis.
|+4 Lectio 4
|#1 Superius ostendit Philosophus quomodo aliqui venerunt in cognitionem animae per motum: hic vero
ostendit quomodo aliqui venerunt in cognitionem animae per sensum, seu cognitionem. Et circa hoc duo facit.
Primo enim ostendit, in quo convenerunt Philosophi, qui consideraverunt animam ex sensu.
Secundo vero in quo differunt, ibi, sicut empedocles quidem, etc.. Dicit ergo primo, quod omnes quicumque
venerunt in cognitionem animae quantum ad cognoscere et sentire, idest per cognitionem et sensum, in hoc
conveniebant, quia dicebant animam esse ex principiis: quae quidem principia alii faciebant, idest ponebant, esse
plura, alii vero unum tantum. Ad ponendum autem animam esse ex principiis constitutam movebantur, quia ipsi
antiqui Philosophi quasi ab ipsa veritate coacti, somniabant quodammodo veritatem.
Veritas autem est, quod cognitio fit per similitudinem rei cognitae in cognoscente: oportet enim quod res cognita
aliquo modo sit in cognoscente.
Antiqui vero Philosophi arbitrati sunt, quod oportet similitudinem rei cognitae esse in cognoscente secundum
esse naturale, hoc est secundum idem esse quod habet in seipsa: dicebant enim quod oportebat simile simili
cognosci; unde si anima cognoscat omnia, oportet, quod habeat similitudinem omnium in se secundum esse
naturale, sicut ipsi ponebant. Nescierunt enim distinguere illum modum, quo res est in intellectu, seu in oculo,
vel imaginatione, et quo res est in seipsa: unde quia illa, quae sunt de essentia rei, sunt principia illius rei, et qui
8

