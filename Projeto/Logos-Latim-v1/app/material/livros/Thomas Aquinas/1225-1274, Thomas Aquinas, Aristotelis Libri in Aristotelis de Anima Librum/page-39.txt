Et hoc est quod dicit, quod ideo oportet iterum aggredi de anima, quia oportet quod ratio definitiva non solum
dicat hoc quod est quia, sicut plures terminorum idest definitionum dicunt; sed oportet etiam quod in definitione
tangatur causa, et quod per definitionem dicentem propter quid, demonstretur definitio quae dicit solum quia.
Inveniuntur autem multae rationes terminorum, idest definitiones, quae sunt sicut conclusiones. Et ponit
exemplum in geometricalibus.
|#4 Ad cuius intelligentiam sciendum est, quod figurarum quadrilaterarum, quaedam habent omnes angulos
rectos, et vocantur orthogonia, idest superficies rectorum angulorum; quaedam autem non habent angulos rectos,
et vocantur rhomboydes. Sciendum est autem, quod orthogoniorum quoddam consistit ex omnibus lateribus
aequalibus, et vocatur quadratum sive tetragonismus; quoddam autem non habet omnia latera aequalia, in quo
tamen quaelibet duo latera sibi opposita sunt aequalia: et vocatur huiusmodi orthogonium altera parte longius,
sicut patet in sequentibus figuris. (figura)p
|#5 Item sciendum est, quod in qualibet superficie rectorum angulorum duae rectae lineae, quae angulum
rectum concludunt, dicuntur totam superficiem continere, quia cum alia duo latera sint aequalia eis,
unumquodque suo opposito, necesse est, quod una praedictarum linearum rectum angulum concludentium
mensuret longitudinem superficiei rectangulae; et alia latitudinem; unde tota superficies rectangula consurgit ex
ductu unius in aliam.
Unde si imaginaremur, quod una earum moveretur per aliam, consurgeret talis superficies.
|#6 Item sciendum est, quod cum in orthogonio quod est altera parte longius, duae lineae continentes ipsum,
sint inaequales, si accipiatur inter eas linea media in proportione, et ducatur in seipsam, fiet quadratum aequale
altera parte longiori. Et quia haec demonstrationibus geometricis diffusum esset ostendere, sufficiat hoc ad
praesens manifestare in numeris.
Sit igitur orthogonium altera parte longius, cuius maius latus sit novem palmorum, minus vero quatuor.
Accipiatur autem linea media in proportione inter ea, quae scilicet sunt sex palmorum. Quia sicut se habent sex
ad novem, ita quatuor ad sex. Quadratum autem huius lineae erit aequale praedicto orthogonio altera parte
longiori. Quod etiam in numeris patet. Nam quater novem sunt triginta sex. Similiter etiam sexies sex sunt
triginta sex.
|#7 Hoc est ergo quod dicit, quod si quaeratur quid est tetragonismus, idest quadratum, quod est aequale altera
parte longiori, assignabitur talis definitio, ut dicatur esse orthogonium, idest superficies rectorum angulorum
aequilaterale, idest habens omnia latera aequalia, et cetera. Talis autem terminus, idest talis definitio est ratio
conclusionis, idest per demonstrationem conclusa.
Si autem aliquis sic definiat, dicens quod quadratum est inventio mediae, scilicet lineae mediae in proportione
inter duo latera inaequalia orthogonii altera parte longioris, idest orthogonium constitutum ex tali linea inventa,
qui inquam sic definit dicit causam rei.
|#8 Attendendum est autem, quod hoc exemplum quod hic inducitur, est simile ei quod intendit circa animam,
quantum ad aliquid, scilicet quantum ad hoc quod demonstretur definitio animae, non autem quantum ad hoc
quod demonstretur demonstratione dicente propter quid.
|#9 Deinde cum dicit dicamus igitur incipit demonstrare definitionem animae superius positam, modo praedicto,
scilicet per effectum. Et utitur tali demonstratione. Illud quod est primum principium vivendi est viventium
corporum actus et forma: sed anima est primum principium vivendi his quae vivunt: ergo est corporis viventis
actus et forma. Manifestum est autem, quod haec demonstratio est ex posteriori. Ex eo enim quod anima est
forma corporis viventis, est principium operum vitae, et non e converso. Circa hoc ergo duo facit. Primo
ostendit, quod anima est principium vivendi. Secundo, quod primum principium vivendi est forma corporis
viventis, ibi, quoniam autem quo vivimus et sentimus.
Circa primum tria facit. Primo distinguit modos viventium. Secundo ostendit, quod anima est vivendi
principium, ibi, unde et vegetabilia omnia, etc.. Tertio manifestat quomodo se habeant partes animae, abinvicem,
secundum quas est principium operum vitae, ibi, utrum autem unumquodque horum.
|#10 Dicit ergo primo, quod ad prosequendum nostram intentionem, qua intendimus demonstrare definitionem
animae, oportet hoc quasi principium accipere, quod animatum distinguitur ab inanimato in vivendo. Animata
enim vivunt, sed inanimata non vivunt. Sed cum multiplex sit modus vivendi, si unus tantum eorum insit alicui,
dicitur illud vivens et animatum.
|#11 Ponit autem quatuor modos vivendi: quorum unus est per intellectum, secundus per sensum, tertius per
motum et statum localem, quartus per motum alimenti, et decrementi et augmenti. Ideo autem quatuor tantum
39

