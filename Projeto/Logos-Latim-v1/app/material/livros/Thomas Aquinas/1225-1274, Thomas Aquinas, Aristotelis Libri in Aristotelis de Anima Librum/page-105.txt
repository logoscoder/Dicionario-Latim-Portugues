quaedam participatio luminis intellectualis a substantiis separatis. Et ideo Philosophus dicit, quod est sicut
habitus, vel lumen; quod non competeret dici de eo, si esset substantia separata. |#13 N.13 Deinde cum dicit
idem autem determinat de intellectu secundum actum. Et circa hoc duo facit. Primo ponit conditiones intellectus
in actu. Secundo ostendit conditiones totius partis intellectivae, secundum quod differt ab aliis partibus animae,
ibi, separatus autem. Circa primum tres ponit conditiones intellectus in actu: quarum prima est, quod scientia in
actu, est idem rei scitae. Quod non est verum de intellectu in potentia. Secunda conditio eius est, quod scientia in
potentia in uno et eodem, tempore est prior quam scientia in actu; sed universaliter non est prior, non solum
natura, sed neque etiam tempore: et hoc est, quod Philosophus dicit in nono metaphysicae, quod actus est prior
potentia natura, tempore vero in uno et eodem potentia prior est actu, quia unum et idem prius est in potentia, et
postea fit actu. Sed universaliter loquendo, etiam tempore actus est prior. Nam quod in potentia est, non reducitur
in actum nisi per aliquod quod est actu. Et sic etiam de potentia sciente, non fit aliquis sciens actu, inveniendo,
neque discendo, nisi per aliquam scientiam praeexistentem in actu; quia omnis doctrina et disciplina intellectiva
fit ex praeexistenti cognitione, ut dicitur in primo posteriorum. |#14 N.14 Tertia conditio intellectus in actu,
per quam differt ab intellectu possibili, et intellectu in habitu, est quia uterque quandoque intelligit, et quandoque
non intelligit. Sed hoc non potest dici de intellectu in actu, qui consistit in ipso intelligere. |#15 N.15 Deinde
cum dicit separatus autem ponit conditiones totius intellectivae partis. Et primo ponit veritatem. Secundo
excludit obiectionem, ibi, non reminiscitur. Dicit ergo primo, quod solus intellectus separatus est hoc, quod vere
est. Quod quidem non potest intelligi neque de intellectu agente neque de intellectu possibili tantum, sed de
utroque, quia de utroque supra dixit quod est separatus. Et patet quod hic loquitur de tota parte intellectiva: quae
quidem dicitur separata, ex hoc quod habet operationem suam sine organo corporali. |#16 N.16 Et quia in
principio huius libri dixit quod si aliqua operatio animae sit propria, contingit animam separari; concludit, quod
haec sola pars animae, scilicet intellectiva, est incorruptibilis et perpetua. Et hoc est quod supra posuit in
secundo, quod hoc genus animae separatur ab aliis, sicut perpetuum a corruptibili. Dicitur autem perpetua, non
quod semper fuerit, sed quod semper erit. Unde Philosophus dicit in duodecimo metaphysicorum, quod forma
numquam est ante materiam, sed posterius remanet anima, non omnis, sed intellectus. |#17 N.17 Deinde cum
dicit reminiscitur excludit quamdam obiectionem. Posset enim aliquis credere, quod quia pars intellectiva animae
est incorruptibilis, remanet post mortem in anima intellectiva scientia rerum eodem modo quo nunc eam habet:
cuius contrarium supra dixit in primo, quod intelligere corrumpitur, quodam interius corrupto; et quod corrupto
corpore non reminiscitur anima, neque amat. |#18 N.18 Et ideo hic dicit, quod non reminiscitur, scilicet post
mortem eorum, quae in vita scivimus, quia hoc quidem impassibile est, id est ista pars animae intellectivae
impassibilis est, unde ipsa non est subiectum passionum animae, sicut sunt amor et odium, reminiscentia et
huiusmodi, quae ex aliqua passione corporali contingunt. Passivus vero intellectus corruptibilis est, idest pars
animae, quae non est sine praedictis passionibus, est corruptibilis; pertinent enim ad partem sensitivam. Tamen
haec pars animae dicitur intellectus, sicut et dicitur rationalis, inquantum aliqualiter participat rationem,
obediendo rationi, et sequendo motum eius, ut dicitur in primo ethicorum. Sine hac autem parte animae
corporalis, intellectus nihil intelligit. Non enim intelligit aliquid sine phantasmate, ut infra dicetur. Et ideo
destructo corpore non remanet in anima separata scientia rerum secundum eundem modum, quo modo intelligit.
Sed quomodo tunc intelligat, non est praesentis intentionis discutere. |+11 Lectio 11 |#1 N.1 Postquam
Philosophus determinavit de intellectu, hic determinat de operatione intellectus. Et dividitur in duas partes. In
prima distinguit duas operationes intellectus. In secunda determinat de utraque earum, ibi, indivisibile autem.
Dicit ergo primo, quod una operationum intellectus est, secundum quod intelligit indivisibilia, puta cum intelligit
hominem aut bovem, aut aliquid huiusmodi incomplexorum. Et haec intelligentia est in his circa quae non est
falsum: tum quia incomplexa non sunt vera neque falsa, tum quia intellectus non decipitur in eo quod quid est, ut
infra dicetur. |#2 N.2 Sed in illis intelligibilibus, in quibus est verum et falsum, est iam quaedam compositio
intellectuum, idest rerum intellectarum: sicut quando ex multis fit aliquid unum. Et ponit exemplum secundum
opinionem empedoclis qui opinabatur, quod omnia generata sunt a casu, non propter aliquem finem, sed
secundum quod contingit ex divisione rerum per litem et coniunctione per amicitiam. Unde dixit quod a
principio germinaverunt multa capita sine cervice, et similiter multae aliae partes animalium separatae ab aliis
partibus. Et dicit germinaverunt quasi ex elementis producta sine semine animalis, sicut terra germinat herbam
virentem. Sed postmodum huiusmodi partes, sic divisae, compositae sunt per concordiam, et ex eis factum est
unum animal habens diversas partes, ut puta caput, manus, pedes et huiusmodi. Et ubi est constitutum animal
habens omnes partes necessarias ad sui conservationem, idem animal salvatum est, et generavit sibi simile. Si
autem defuit alia aliqua aliarum partium, non potuit salvari, nec remansit in sibi simili per generationem. Sicut
ergo empedocles posuit quod amicitia composuit multas partes, et constituit ex eis unum animal, ita et intellectus
multa incomplexa prius separata componit, et facit ex eis unum intellectum: in qua compositione, quandoque est
veritas, quandoque falsitas. |#3 N.3 Veritas quidem, quando componit ea quae in re sunt unum, et composita;
sicut cum componit asymmetrum, hoc est incommensurabile, et diametrum: nam diameter quadrati est
incommensurabilis lateri. Falsa autem compositio est, quando componit ea quae non sunt composita in rebus,
sicut cum componit symmetrum diametro, dicens, quod diameter quadrati est symmeter, id est commensurabilis
lateri. |#4 N.4 Symmetrum et diametrum aliquando separatim et seorsum intellectus intelligit, et tunc sunt duo
105

