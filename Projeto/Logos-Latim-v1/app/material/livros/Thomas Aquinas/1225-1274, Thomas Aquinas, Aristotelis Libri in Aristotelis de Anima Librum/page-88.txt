Sed cum potens audire habet suam operationem, et potens sonare habet sonare, tunc simul fit sonus secundum
actum qui vocatur sonatio, et auditus secundum actum, qui vocatur auditio. Cum igitur visus percipiat sensibile
et actum eius, et videns sit simile sensibili, et actus videntis sit idem subiecto cum actu sensibilis, licet non
ratione, relinquitur quod eiusdem virtutis est, videre colorem et immutationem quae est a colore, et visum in actu
et visionem eius. Potentia ergo illa, qua videmus nos videre, non est extranea a potentia visiva, sed differt ratione
ab ipsa.
|#9 Deinde cum dicit si igitur probat quod supposuerat; scilicet quod unus et idem sit actus sensibilis et
sentientis, sed ratione differant, ex his quae sunt ostensa in tertio physicorum. Ibi enim ostensum est, quod tam
motus quam actio vel passio sunt in eo quod agitur, id est in mobili et patiente. Manifestum est autem, quod
auditus patitur a sono; unde necesse est, quod tam sonus secundum actum, qui dicitur sonatio, quam auditus
secundum actum, qui dicitur auditio, sit in eo quod est secundum potentiam, scilicet in organo auditus. Et hoc
ideo, quia actus activi et motivi fit in patiente, et non in agente et movente. Et ista est ratio, quare non est
necessarium, quod omne movens moveatur. In quocumque enim est motus, illud movetur. Unde, si motus et
actio, quae est quidam motus, esset in movente, sequeretur, quod movens moveretur. Et sicut dictum est in tertio
physicorum, quod actio et passio sunt unus actus subiecto, sed differunt ratione, prout actio signatur ut ab agente,
passio autem ut in patiente, ita supra dixit, quod idem est actu sensibilis et sentientis subiecto, sed non ratione.
Actus igitur sonativi vel soni est sonatio, auditivi autem actus est auditio.
|#10 Dupliciter enim dicitur auditus et sonus: scilicet secundum actum et secundum potentiam. Et quod de
auditu et sono dictum est, eadem ratione se habet in aliis sensibus et sensibilibus. Sicut enim actio et passio est in
patiente et non in agente, ut subiecto, sed solum ut in principio a quo, ita tam actus sensibilis quam actus
sensitivi, est in sensitivo ut in subiecto. Sed in quibusdam sensibilibus et sensitivis, nominatus est uterque actus,
et sensibilis ut sonatio, et sensitivi, ut auditio. In quibusdam autem unum tantum nominatum est, scilicet actus
sensitivi. Visio enim dicitur actus visus, sed actus coloris non est nominatus. Et gustus, id est gustatio, est actus
gustativi, sed actus saporis non est nominatus apud Graecos.
|#11 Deinde cum dicit quoniam autem ex praemissa solutione procedit ad demonstrandum veritatem duarum
quaestionum: quarum prima est utrum sensus et sensibilia simul corrumpantur et salventur. Ad huius ergo
solutionem dicit, quod quia actus sensibilis et sensitivi est unus subiecto, sed differunt ratione, ut dictum est;
necesse est quod auditus dictus secundum actum, et sonus dictus secundum actum, simul salventur et
corrumpantur: et similiter est de sapore et gustu, et aliis sensibilibus et sensibus. Sed si dicantur secundum
potentiam, non necesse est, quod simul corrumpantur et salventur.
|#12 Ex hac autem ratione excludit opinionem antiquorum naturalium, ibi, sed priores.
Dicens, quod priores naturales non bene dicebant in hoc, quia opinabantur nihil esse album, aut nigrum, nisi
quando videtur; neque saporem esse, nisi quando gustatur; et similiter de aliis sensibilibus et sensibus. Et quia
non credebant esse alia entia, nisi sensibilia, neque aliam virtutem cognoscitivam, nisi sensum, credebant quod
totum esse et veritas rerum esset in apparere. Et ex hoc deducebantur ad credendum contradictoria simul esse
vera, propter hoc quod diversi contradictoria opinantur.
|#13 Dicebant autem quodammodo recte, et quodammodo non. Cum enim dupliciter dicatur sensus et sensibile;
scilicet secundum potentiam et secundum actum; de sensu et sensibili secundum actum accidit quod ipsi
dicebant, quod non est sensibile sine sensu.
Non autem hoc verum est de sensu et sensibili secundum potentiam. Sed ipsi loquebantur simpliciter, id est sine
distinctione, de his quae dicuntur multipliciter.
|#14 Deinde cum dicit si autem demonstrat ex praemissis solutionem alterius quaestionis: quare scilicet
quaedam sensibilia corrumpant sensum, et quaedam delectant: et dicit quod cum symphonia, id est vox
consonans et proportionata, sit vox quaedam, et vox quodammodo sit idem quod auditus, et symphonia sit
quaedam proportio, necesse est quod auditus sit quaedam proportio.
Et quia quaelibet proportio corrumpitur per superabundantiam, ideo excellens sensibile corrumpit sensum, sicut
quod est excellenter grave et acutum corrumpit auditum, et excellens saporosum corrumpit gustum, et fortiter
fulgidum vel obscurum corrumpit visum, et fortis odor corrumpit olfactum, quasi sensus sit quaedam proportio.
|#15
Sed si plura sensibilia deducuntur ad proportionatam mistionem, efficiuntur delectabilia: sicut in
saporibus, quando aliquid secundum debitam proportionem est aut acutum, aut dulce, aut salsum; tunc enim sunt
omnino delectabilia. Et omne, quod est mistum, est magis delectabile, quam quod est simplex; sicut symphonia,
quam vox acuta tantum, vel gravis tantum. Et in tactu, quod est compositum ex calefactibili et frigidabili.

88

