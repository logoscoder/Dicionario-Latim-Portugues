|#4 Tertium, in quo sonus horum instrumentorum habet similitudinem vocis, est locutio, idest interpretatio
sonorum ad similitudinem locutionis. Manifestum est enim, quod humana locutio non est continua; unde et in
libro praedicamentorum, oratio, quae in voce profertur ponitur species quantitatis discretae.
Distinguitur enim oratio per dictiones, et dictio per syllabas; et hoc accidit propter diversas percussiones aeris ab
anima. Et similiter sonus praedictorum instrumentorum distinguitur secundum diversas percussiones, utpote
diversarum chordarum, vel diversorum flatuum, aut aliquorum huiusmodi.
|#5 Deinde cum dicit multa autem ostendit quorum animatorum sit habere vocem; et dicit quod etiam multa
animalia sunt quae non habent vocem, sicut omnia carentia sanguine, quorum quatuor sunt genera, ut dicitur in
libro de animalibus: scilicet mollia, quae habent mollem carnem exterius, ut pulpi et sepiae; et animalia mollis
testae ut cancri, et animalia durae testae ut ostreae, et animalia anulosi corporis ut apes, formicae et huiusmodi.
Nullum enim horum habet sanguinem neque vocem.
|#6 Et similiter etiam aliqua animalium habentium sanguinem non habent vocem, scilicet pisces. Et hoc
rationabiliter accidit; quia sonus est quidam motus aeris, ut supra dictum est. Huiusmodi autem animalia non
respirant aerem, et ideo non habent proprium sonum, qui sit vox. Sed quod aliqui pisces dicuntur habere vocem,
sicut qui sunt in Acheloo, quod est proprium nomen fluvii, non habent proprie vocem, sed faciunt quemdam
sonum cum branchiis, quibus expellunt aquam et attrahunt aerem, aut aliquo alio instrumento motus.
|#7 Deinde cum dicit vox autem ostendit quod sit organum vocis. Et circa hoc tria facit. Primo ostendit, quod
idem est organum vocis et respirationis. Secundo ostendit ad quid respiratio sit utilis, ibi, iam enim respiratio.
Tertio ostendit quid sit organum respirationis, ibi, organum autem.
Dicit ergo primo, quod quamvis vox sit sonus animalis, non tamen cuiuscumque partis animalis sonus est vox.
Sed quia ad generationem soni requiritur quod sit percussio alicuius ad aliquid, et in aliquo, quod est aer:
rationabile est, quod illa sola animata vocem habeant, quae aerem respirando suscipiunt, et ex eadem parte, unde
respirant.
|#8 Deinde cum dicit iam enim dicit quod natura utitur aere respirato ad duo opera, sicut etiam utitur lingua ad
gustum et ad locutionem: quorum duorum, gustus est necessarius: est enim discretivus alimenti convenientis,
quo conservatur animal; et propter hoc pluribus animalibus inest. Sed interpretatio quae fit per locutionem, est ad
bene esse. Et similiter aere respirato natura utitur ad mitigationem caloris naturalis, quod est necessarium: et
huius causa dicta est in libro de respiratione et expiratione: et utitur aere respirato ad formationem vocis, quod
est ad bene esse.
|#9
Deinde cum dicit organum autem ostendit quod sit organum respirationis: et dicit quod organum
respirationis est vocalis arteria, quae est ordinata ad pulmonem ut ei deserviat ad aeris attractionem. Aer enim
necesse est ut recipiatur in pulmone, quia animalia gressiva habent in hac parte plus de calore, quam in aliis
partibus. Pulmo enim coniungitur cordi, in quo est principium caloris naturalis: et ideo locus, qui est circa, cor,
indiget respiratione ad refrigerium caloris naturalis.
|#10 Dicit autem locus primus, vel quia est primus post cor, pulmo utpote ei vicinior; vel quia cor est prima pars
animalis, quantum ad generationem, et quantum ad causalitatem motus: et propter hoc necesse est, ut aer
ingrediatur ad pulmonem ad refrigerium caloris naturalis cordis. Vel hoc quod dicit, quia in hac parte animalia
pedibus gradientia habent plus caloris aliis, intelligendum est aliis animalibus. Manifestum est enim, quod
animalia habentia sanguinem habent plus de calore naturali, carentibus sanguine.
Et in genere habentium sanguinem habent pisces minus de calore naturali. Et propter hoc animalia carentia
sanguine et pisces non respirant, ut supra dictum est.
|#11 Deinde cum dicit quare percussio ex praemissis, vocis definitionem concludit.
Et circa hoc duo facit. Primo ponit definitionem vocis. Secundo manifestat eam, ibi, non enim omnis. Dicit ergo
primo, quod quia vox est sonus animati, et ex illa parte, qua aerem respirat: omnis autem sonus est ex aliqua
percussione aeris: sequitur quod vox sit respirati percussio aeris ad arteriam vocalem; quae quidem percussio fit
ab anima, quae est in his partibus, idest principaliter in corde.
Quamvis enim anima sit in toto corpore, ut est forma animalis, tamen vis eius motiva est principaliter in corde.
Datur autem haec definitio per causam: non enim vox est percussio, sed sonus ex percussione causatus.
|#12 Deinde cum dicit non enim manifestat praedictam definitionem. Et primo quantum ad hoc quod dixerat,
quod percussio vocalis est ab anima. Secundo quantum ad hoc quod dixit, quod est aeris respirati, ibi, signum
autem. Posuerat enim tria in definitione vocis. Percutiens, scilicet animam.

71

