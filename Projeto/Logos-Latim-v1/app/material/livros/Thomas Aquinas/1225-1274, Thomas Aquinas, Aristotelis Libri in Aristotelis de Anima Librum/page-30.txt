|#10 Septimam rationem ponit cum dicit omnino autem quae talis est. Si anima est composita ex omnibus
elementis, sequitur quod omnia quae sunt habent animam: omne enim quod est, aut est ex omnibus elementis,
aut ex aliquibus: sed omne quod est compositum ex elementis, aut ex elementis, est corpus: ergo omnia corpora
habent animam et omnia quae sunt, quod falsum est.
|#11 Octavam rationem ponit cum dicit dubitabit autem quae talis est. Elementa sunt plura et contraria.
Ubicumque autem aliqua contraria conveniunt et componuntur, oportet quod sit aliquid aliud quod contineat et
faciat ipsa unum.
Si ergo anima est composita ex omnibus elementis, oportet quod sit aliquid aliud continens illa. Sed hoc est
valde dubium quid sit, quia sic esset nobilius et prius anima, quod est impossibile, et ad minus de intellectu; quia
valde rationabile est quod intellectus sit nobilissimus omnium et divinus secundum naturam.
Item sequeretur quod illud esset prius quam elementa: quod est falsum: quia empedocles et alii dicunt elementa
esse prima inter omnia entia. Non est ergo anima composita ex elementis.
|#12
Nonam rationem ponit cum dicit omnes autem et ostendit defectum et insufficientiam positionis
empedoclis et aliorum omnium qui considerant animam ex motu seu sensu. Quae talis est. Apparet etiam quod
omnes et quicumque dixerunt animam esse aliquid motivum secundum locum, insufficienter dixerint.
Nam multa animata sunt quae non moventur secundum locum, sed manent, sicut plantae et alia huiusmodi.
Similiter autem et illi qui dixerunt animam esse quid intellectivum et sensitivum, insufficienter dixerunt. Nam
multa sunt animata quae neque sentiunt neque intelligunt.
Si vero aliquis hoc segregaverit, scilicet intellectivum, sensitivum, et motivum, et dicat intellectivum unam
partem animae et similiter sensitivum, non tamen propter hoc dicet de omni anima, cum non omnes animae sint
intellectivae.
Neque de tota, cum intellectivum et sensitivum sunt partes animae. Neque de una, quia sic non diceret omnes
proprietates animae cuiuscumque, cum in anima sint aliae proprietates, quam sint intelligere et sentire.
|#13 Et quia quidam Philosophus qui vocatus est Orpheus, defective etiam de anima locutus est quasi in
similem defectum incidit: ideo hic adiungit eius defectum. Sciendum est quod Orpheus iste fuit unus de primis
philosophis qui erant quasi poetae theologi, loquentes metrice de philosophia et de Deo, et fuerunt tantum tres,
Samius, Orpheus, et quidam alius. Et iste Orpheus primo induxit homines ad habitandum simul et fuit
pulcherrimus concionator, ita quod homines bestiales et solitarios reduceret ad civilitatem. Et propter hoc dicitur
de eo, quod fuit optimus cytharaedus, in tantum quod fecit vel faceret lapides saltare, id est, ita fuit pulchre
concionator, quod homines lapideos emollivit. Post hos vero tres, fuerunt septem sapientes, quorum unus fuit
thales. Hic ergo Orpheus volebat quod totus aer animatus esset et anima quaedam; et quod anima corporum
viventium nihil aliud esset, nisi illud quod attrahit animal de aere animato per respirationem; et hoc dicebat
metrice. Et ideo dicit Philosophus quod ratio Orphei quae est in metricis carminibus de anima, sustinuit eumdem
defectum quem sustinuerunt rationes praecedentium, quia, sicut dictum est, ipse voluit quod illud esset anima,
quod attrahitur per respirationem animalium.
Sed hoc insufficienter dictum est: quia multa animalium sunt quae non respirant: hoc autem, scilicet quod
animalia multa non respirant, latuit illos qui fuerunt praedictae opinionis. Et sic patet quod isti reprehenduntur de
insufficientia.
|#14 Decimam rationem ponit cum dicit si vero et arguit eos de superfluitate: quae talis est. Dicunt enim isti
quod ad hoc quod anima cognoscat, oportet quod sit composita ex elementis.
Sed cum nos videamus quod cognitio omnis rei possit haberi per pauciora; ergo etsi concedatur animam componi
ex elementis, non tamen debet dici composita ex elementis omnibus, sed ad plus, ex duobus.
Et quod cognitio habeatur per pauciora, patet; quia cum compositum constet ex aliquo perfecto et imperfecto,
ratio cognoscendi imperfectum, est perfectum; et cum contraria reducantur in privationem et habitum, sufficiens
est altera pars, scilicet illa quae se habet per modum habitus et perfecti, ad cognoscendum seipsam et alteram
partem, quae est per modum privationis et imperfecti. Nam per rectum diiudicamus et cognoscimus ipsum
rectum, et etiam obliquum. Canon enim idest regula est illud per quod habetur iudicium de utroque.
Per obliquum vero nec ipsum cognoscimus, nec rectum. Non ergo fuit necesse animam facere, idest eam
componere ex omnibus elementis, sed ex duobus tantum, scilicet ex igne et terra, et per hoc cognosceret et
seipsam et contraria; sicut per ignem cognosceret calida et frigida, et per terram, sicca et humida.
|+13 Lectio 13
|#1 Postquam Philosophus posuit opiniones ponentium animam esse ex elementis, et rationes ipsorum, et
improbavit eas, hic ex incidenti ponit opinionem quorumdam dicentium animam esse in elementis. Et circa hoc
duo facit. Primo enim ponit opinionem.
30

