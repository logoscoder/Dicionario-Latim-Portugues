contingit materiam dispositam fuisse circa pedes; ita etiam et augmentum viventium non attribuit animae, sed
motui gravium et levium. Videbat enim quod viventia augentur in diversas partes, puta sursum et deorsum; quod
apparet manifeste in plantis, quae radices in deorsum mittunt, et rami in sursum elevantur. Dicebat igitur, quod
augmentum plantarum in deorsum, causatur ex motu terrae, quae est in compositione plantae, et naturaliter
deorsum fertur, propter sui gravitatem. Augmentum autem in sursum causatur ex motu ignis, qui propter sui
levitatem naturaliter sursum fertur.
|#2 Deinde cum dicit neque enim reprobat praedictam opinionem dupliciter.
Et primo quidem per hoc quod non bene accipit sursum et deorsum. Ad cuius evidentiam sciendum est, quod
sursum et deorsum, et aliae positionum differentiae, scilicet ante et retro, dextrum et sinistrum, in quibusdam
quidem distinguuntur secundum naturam, in quibusdam vero solum positione quoad nos. In quibus enim sunt
determinatae partes, quae sunt naturaliter principia aliquorum motuum, in his distinguuntur praedictae
positionum differentiae secundum naturam; sicut in universo, ad cuius medium naturaliter feruntur gravia, ad
circumferentiam feruntur naturaliter levia.
Unde in universo sursum et deorsum naturaliter distinguuntur. Et sursum dicitur locus ad quem feruntur levia: et
deorsum sive medium, ad quem feruntur naturaliter gravia. In viventibus etiam et mortalibus, secundum motum
augmenti et decrementi, determinantur sursum et deorsum. Nam sursum dicitur illa pars, unde viventia
alimentum accipiunt; deorsum autem pars opposita, unde superfluitates emittuntur.
|#3 Ante vero et retro determinatur in quibusdam animalibus vel viventibus secundum sensum: dextrum et
sinistrum secundum motum localem. In his vero in quibus non est aliqua determinata pars, principium aut
terminus alicuius motus, in eis non determinantur positionum differentiae secundum naturam, sed solum
positione quoad nos, sicut in rebus inanimatis. Unde eadem columna dicitur sinistra et dextra, secundum quod
est homini dextra vel sinistra. In quibusdam autem viventium, in quibus determinatur sursum et deorsum
secundum naturam, eodem modo determinantur sicut in universo; ut in homine, cuius superior pars, idest caput,
est versus sursum universi, inferior autem est versus deorsum ipsius. In plantis autem est e converso; nam
radices plantarum sunt proportionabiles capiti; ad eumdem enim actum ordinantur: nam sicut animalia cibum
accipiunt ore, quod est in capite, ita plantae radicibus.
Instrumenta autem dicuntur eadem et altera, sive similia et dissimilia, ex operibus, quae sunt fines eorum; unde
radices plantarum sunt similes capitibus animalium, et tamen sunt versus deorsum. Unde modo contrario se
habet sursum et deorsum in plantis, et in universo.
In brutis autem animalibus non eodem modo se habet; quia eorum capita non se habent versus sursum universi,
neque deorsum ipsius.
Hoc est ergo quod dicit, quod sursum et deorsum non est idem omnibus, scilicet viventibus, et omni, idest
universo.
|#4 Sed empedocles sic accipit sursum et deorsum, ac si eodem modo esset in omnibus viventibus et in
universo. Si enim motus augmenti, secundum quem determinatur sursum et deorsum in viventibus, sit secundum
motum gravium et levium secundum quem determinatur sursum et deorsum in universo, sequetur quod eodem
modo sit sursum et deorsum in omnibus viventibus et in universo.
Et ideo etiam ipse in plantis augmentum radicum dicit esse deorsum.
|#5 Secundo ibi adhuc autem reprobat praedictam positionem alio modo.
Ad cuius evidentiam sciendum est, quod cum elementa non sint actu in mixto, sed in virtute, non habet in eo
quodlibet elementum seorsum proprium motum, sed totum mixtum movetur motu elementi praedominantis in
ipso. Si autem quodlibet elementum haberet proprium motum, ut empedocles ponere videbatur; cum naturalis
motus elementorum sit ad contraria loca, sequeretur, quod totaliter abinvicem separarentur, nisi esset aliquid
continens elementa, quod non sineret totaliter abscedere elementa abinvicem. Illud autem quod continet
elementa, ne totaliter abinvicem segregentur, maxime videtur esse causa augmenti.
Sed augmentum secundum diversas partes contingit ex diversis motibus elementorum.
Non enim posset imaginari, qualiter esset augmentum, elementis in contraria motis, nisi per hoc quod manent
adinvicem coniuncta; quia si totaliter separarentur, esset divisio, non augmentum.
Illud igitur principaliter est causa augmenti, quod continet elementa, ne totaliter abinvicem separentur: hoc
autem est anima in rebus viventibus: anima igitur est principium augmenti.
|#6 Deinde cum dicit videtur autem ponit aliam positionem. Et circa hoc duo facit. Primo ponit eam. Secundo
improbat, ibi, hoc autem concausa, etc.. Sciendum est autem, quod haec opinio differt in hoc a prima, quod
prima attribuebat causam augmenti et alimenti diversis elementis, scilicet igni et terrae: haec autem attribuit
eorum causam igni tantum.

50

