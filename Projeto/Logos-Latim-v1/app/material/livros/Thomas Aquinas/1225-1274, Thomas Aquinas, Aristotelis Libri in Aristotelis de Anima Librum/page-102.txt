cognoscitur quidditas carnis, potentia sensitiva cognoscitur caro: et hoc contingit quando anima per se cognoscit
singulare et per se cognoscit naturam speciei. Alio modo contingit, quod cognoscitur caro, et quod quid est
carnis: non quod sit alia et alia potentia: sed quia una et eadem potentia, alio et alio modo, cognoscit carnem, et
quod quid est eius: et illud oportet esse, cum anima comparat universale ad singulare. Sicut enim supra dictum
est, quia non possemus sentire differentiam dulcis et albi, nisi esset una potentia sensitiva communis quae
cognosceret utrumque, ita etiam non possemus cognoscere comparationem universalis ad particulare, nisi esset
una potentia quae cognosceret utrumque. Intellectus igitur utrumque cognoscit, sed alio et alio modo. |#14
N.14 Cognoscit enim naturam speciei, sive quod quid est, directe extendendo seipsum, ipsum autem singulare
per quamdam reflexionem, inquantum redit super phantasmata, a quibus species intelligibiles abstrahuntur. Et
hoc est quod dicit, quia sensitivo cognoscit carnem alio, idest alia potentia discernit esse carni, idest quod quid
est carnis, aut separata puta cum caro cognoscitur sensu, et esse carnis intellectu, aut eodem aliter se habente,
scilicet sicut circumflexa se habet ad seipsam, anima intellectiva cognoscit carnem; quae cum extensa sit,
discernit esse carni, id est directe apprehendit quidditatem carnis; per reflexionem autem, ipsam carnem. |#15
N.15 Deinde cum dicit iterum autem quod supra dixerat in naturalibus, exponit in mathematicis: dicens, quod
iterum in his quae sunt per abstractionem, idest in mathematicis, quorum ratio abstrahit a materia sensibili,
rectum se habet, sicut simum. Haec enim mathematica habent materiam, sicut et naturalia. Rectum enim
mathematicum est, simum autem naturale. Ratio enim recti est cum continuo, sicut ratio simi cum naso.
Continuum autem est materia intelligibilis, sicut simum materia sensibilis. Unde manifestum est, quod aliud est
in mathematicis res et quod quid erat esse, ut rectum et recto esse; unde oportet quod alio cognoscat quod quid
erat esse horum, et alio ipsa. |#16 N.16 Et supponamus ad praesens, exempli causa cum Platone, quod dualitas
sit quod quid erat esse lineae rectae. Plato enim ponebat, quod numeri erant species et quidditates
mathematicorum; puta unitas lineae, dualitas lineae rectae, et sic de aliis. Oportet igitur, quod anima alio
cognoscat ipsa mathematica et quidditates eorum, aut eodem aliter se habente. Unde sicut per naturalia
ostenditur, quod intellectus, qui cognoscit quidditates naturalium, sit alius a sensu qui cognoscit ipsa naturalia
singularia, ita ex mathematicis ostenditur quod intellectus qui cognoscit quod quid est ipsorum, sit aliud ab
imaginativa virtute, quae apprehendit ipsa mathematica. |#17 N.17 Et quia posset aliquis dicere, quod eodem
modo intelligerentur mathematica et naturalia, subiungit quod sicut res sunt separabiles a materia, ita se habent
ad intellectum. Unde illa quae sunt secundum esse separata a materia sensibili, solo intellectu percipi possunt;
quae autem non sunt separata a materia sensibili secundum esse, sed secundum rationem, intelliguntur absque
materia sensibili, non autem absque materia intelligibili. Naturalia vero intelliguntur per abstractionem a materia
individuali, non autem per abstractionem a materia sensibili totaliter. Intelligitur enim homo, ut compositus ex
carnibus et ossibus, per abstractionem tamen ab his carnibus et his ossibus. Et inde est, quod intellectus non
cognoscit directe singularia, sed sensus vel imaginatio. |#18 N.18 Apparet autem ex hoc quod Philosophus hic
dicit, quod proprium obiectum intellectus est quidditas rei, quae non est separata a rebus, ut Platonici posuerunt.
Unde illud, quod est obiectum intellectus nostri non est aliquid extra res sensibiles existens, ut Platonici
posuerunt, sed aliquid in rebus sensibilibus existens; licet intellectus apprehendat alio modo quidditates rerum,
quam sint in rebus sensibilibus. Non enim apprehendit eas cum conditionibus individuantibus, quae eis in rebus
sensibilibus adiunguntur. Et hoc sine falsitate intellectus contingere potest. Nihil enim prohibet duorum
adinvicem coniunctorum, unum intelligi absque hoc quod intelligatur aliud. Sicut visus apprehendit colorem,
absque hoc quod apprehendat odorem, non tamen absque hoc quod apprehendat magnitudinem quae est
proprium subiectum coloris. Unde et intellectus potest intelligere aliquam formam absque individuantibus
principiis, non tamen absque materia, a qua dependet ratio illius formae: sicut non potest intelligere simum sine
naso, sed potest curvum sine naso intelligere. Et quia hoc non distinxerunt Platonici, posuerunt quod
mathematica et quidditates rerum sunt separatae in esse, sicut sunt separatae in intellectu. |#19 N.19
Manifestum est etiam, quod species intelligibiles, quibus intellectus possibilis fit in actu, non sunt obiectum
intellectus. Non enim se habent ad intellectum sicut quod intelligitur, sed sicut quo intelligit. Sicut enim species,
quae est in visu, non est quod videtur, sed est quo visus videt; quod autem videtur est color, qui est in corpore;
similiter quod intellectus intelligit est quidditas, quae est in rebus; non autem species intelligibilis, nisi
inquantum intellectus in seipsum reflectitur. Manifestum est enim quod scientiae sunt de his quae intellectus
intelligit. Sunt autem scientiae de rebus, non autem de speciebus, vel intentionibus intelligibilibus, nisi sola
scientia rationalis. Unde manifestum est, quod species intelligibilis non est obiectum intellectus, sed quidditas rei
intellectae. |#20 N.20 Ex quo patet nullam esse rationem quorumdam volentium ostendere, quod intellectus
possibilis sit unus in omnibus, ex hoc, quod idem est intellectum ab omnibus, cum oporteat esse plures numero
species intelligibiles, si sunt plures intellectus. Non enim est species intelligibilis, ipsum intellectum, sed
similitudo eius in anima: et ideo si sunt plures intellectus habentes similitudinem unius et eiusdem rei, erit eadem
res intellecta apud omnes. Et praeter hoc manifestum est, quod etiam substantiae separatae intelligunt quidditates
rerum naturalium, quas nos intelligimus, et earum intellectus diversi sunt. Unde, si eorum ratio esset efficax, non
evitaretur inconveniens, quod concludunt, per hoc, quod ponunt unum intellectum in omnibus hominibus. Non
enim possunt ponere unum intellectum in omnibus intelligentibus. |+9 Lectio 9 |#1 N.1 Postquam ostendit
Philosophus naturam intellectus possibilis, et obiectum eius, hic movet quasdam dubitationes circa
102

