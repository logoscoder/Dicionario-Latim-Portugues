|#3 Sed quod fiat sonus in actu, hoc pertinet, et ad medium, et ad auditum. Omne enim sensibile dupliciter
dicitur esse in actu.
Uno modo, quando actu sentitur; hoc est dum species eius est in sensu; et sic sonus est actu, secundum quod est
in auditu. Alio modo secundum quod habet propriam speciem, per quam sentiri potest, prout est in subiecto; et
sic alia sensibilia fiunt in actu, prout sunt in corporibus sensibilibus, sicut color prout est in corpore colorato,
odor et sapor prout sunt in corpore odorifero et saporoso. Sic autem non est de sono. Nam in corpore sonante non
est sonus, nisi in potentia. In medio autem quod movetur ex percussione corporis sonantis, fit sonus in actu. Et
propter hoc dicitur, quod sonus in actu est medii et auditus, non autem subiecti sonabilis.
|#4 Deinde cum dicit fit autem ostendit quomodo sonus fiat in actu. Et circa hoc duo facit. Primo ostendit, quot
concurrunt ad hoc, quod sonus constituatur in actu. Secundo ostendit, qualia esse oporteat, ibi, sicut autem
diximus. Dicit ergo primo, quod ad hoc quod sonus fiat in actu, oportet tria concurrere. Fit enim semper alicuius,
et ad aliquid, et in aliquo: et ideo si sit unum tantum, non potest sonum facere.
Et huius ratio est, sive signum, quia percussio est causa soni: oportet igitur esse aliquid, id est percutiens, et
aliquid percussum. Et propter hoc dicit, quod sonus est alicuius ad aliquid idest percutientis ad percussum.
Oportet enim quod illud quod facit sonum, tangat aliquid; et cum tetigerit suo ictu, generetur tunc sonus. Ictus
autem percutientis, non fit sine motu locali: motus autem localis non est sine medio. Unde relinquitur, quod
oportet esse medium, et ad hoc quod fiat sonus in actu. Et hoc est, quod dictum est, quod oportet esse sonum non
solum alicuius et ad aliquid, sed etiam in aliquo.
|#5 Deinde cum dicit sicut autem ostendit qualia oportet esse ea quae requiruntur ad soni generationem. Et
primo ostendit qualia oportet esse percutiens et percussum.
Secundo quale oportet esse medium, ibi, amplius autem. Dicit ergo primo, quod sicut praedictum est, sonus non
fit ex percussione quorumcumque corporum. Dictum est enim supra, quod pili, et spongiae, et huiusmodi mollia,
non habent potentiam sonandi; unde nullum sonum faciunt, etiam si percutiantur. Cuius ratio est, quia mollia
cedunt percutienti; unde ex percussione non extruditur aer, ut sic in eo possit formari sonus ex ictu percutientis et
resistentia percussi. Sed si huiusmodi mollia comprimantur, ut aliquam duritiem habeant, et resistant percutienti,
sequitur sonus, licet sonus surdus. Sed aes, et corpora lenia et concava, sua percussione faciunt sonum. Necesse
est enim quod illa, ex quorum percussione sonus redditur, sint dura, ut aer extrudatur: quae quidem extrusio est
causa generationis soni. Requiritur etiam quod sint lenia, ut sit aer unus, sicut infra dicetur.
|#6 Concava autem etiam percussa, bene reddunt sonum, quia in eis intus aer concluditur. Et cum illud quod
primo motum est, non possit statim exire, percutit alium aerem, et sic ex repercussione fiunt multi ictus et
multiplicatur sonus. Et propter hoc etiam illa quae in sui compositione habent aerem bene dispositum, sunt bene
sonora, sicut aes et argentum. In quorum autem compositione aer non bene se habet, non sunt bene sonora, sicut
plumbum, et alia huiusmodi, quae sunt magis feculenta et terrestria.
|#7 Deinde cum dicit amplius auditur ostendit quale sit medium, in quo generatur sonus: et dicit, quod medium,
in quo sonus auditur, est aer et aqua, sed minus auditur in aqua quam in aere; unde propriissimum medium tam
in generatione soni quam in auditu, est aer. Et quia medium, in quolibet sensu, qualitatibus sensibilibus
secundum illum sensum caret, ut possit omnes recipere; manifestum est, quod neque aer neque aqua habent
proprium sonum, sed necessarium est ad soni generationem, in aere vel aqua, quod aliqua corpora firma vel
solida et dura percutiant seinvicem, et percutiant aerem.
|#8 Quod autem simul fiat percussio solidorum adinvicem, et per consequens sonus et ad aera, contingit cum
aer in sua integritate manet, ut possit percuti, et non dividitur ante percussionem. Et propter hoc videmus, quod si
aliquid tardo motu tangat alterum, non facit sonum, quia prius recedit aer et dissolvitur, quam contactus
solidorum corporum fiat. Sed si percussio sit velox et fortis, tunc fit sonus; quia ad hoc quod fiat sonus, oportet
quod motus percutientis praeveniat divisionem aeris, ut aer adhuc adunatus sive collectus percuti possit, et in eo
sonus generari. Et est simile, sicut cum aliquid velociter fertur, percutere potest acervum lapidum antequam
dissolvatur, quod non contingit si tarde moveatur.
Et propter hoc etiam, quando aliquid velociter fertur in ipso aere, facit sonum ex suo motu, quia ipse aer adhuc
adunatus, se habet in ratione percussi, et non solum medii.
|#9 Deinde cum dicit echo autem determinat de secunda generatione soni, quae fit per reverberationem; qui
quidem sonus vocatur echo. Primo ergo determinat quomodo generetur. Secundo ostendit quomodo
diversificetur in sui generatione, ibi, videtur autem. Considerandum est autem circa primum, quod generatio soni
in aere consequitur motum aeris, ut dictum est.

67

