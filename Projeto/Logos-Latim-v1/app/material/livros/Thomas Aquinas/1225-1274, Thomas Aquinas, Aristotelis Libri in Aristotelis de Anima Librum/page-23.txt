Alia ratio est, quia omnia corpora sunt commixta ex elementis et contrariis: si ergo proportio commixtionis in
quolibet corpore est harmonia, et harmonia est anima; ergo in quolibet corpore erit anima: quod est
inconveniens.
Et sic patet, quod inconvenienter dicunt animam esse harmoniam.
|#10 Consequenter cum dicit investigabit autem disputat contra empedoclem: et ponit contra eum tres rationes
quas non deducit. Quarum prima talis est: ipsi ponunt quodlibet corpus consistere ratione, idest proportione
quadam, quam dicunt harmoniam, et hanc dicunt animam: quaero ergo, utrum anima sit ipsa ratio, idest
proportio commixtionis, aut aliquid aliud a proportione? si tu dicis quod est ipsa proportio, tunc, cum in uno
corpore sint diversae proportiones secundum diversas partes, sequuntur duo inconvenientia: scilicet quod multae
animae sunt in uno corpore secundum diversas partes, et quod in quolibet mixto sit anima. Si dicas quod est
aliud quam proportio, tunc, cum proportio sit harmonia, anima non erit harmonia.
|#11 Secundam rationem ponit cum dicit amplius autem quae talis est. Empedocles ponebat quod amicitia esset
causa congregationis in rebus, et lis causa disgregationis: sed in congregatione fit aliqua proportio: quaero ergo,
utrum amicitia sit causa cuiuslibet congregationis, aut tantum congregationis harmonizatae? si tu dicas, quod
amicitia est causa cuiuslibet congregationis, tunc oportebit ponere aliquid aliud ab amicitia, quod causet
huiusmodi proportionem et harmoniam in congregationibus harmonizatis: vel erit dicere, quod huiusmodi
harmonizatio est a casu. Si tu dicas, quod est causa solum congregationis harmonizatae, tunc amicitia non erit
causa omnis congregationis: quod est contra eum.
|#12 Tertiam rationem ponit cum dicit et hoc utrum quae talis est. Empedocles dicit quod amicitia est quae facit
congregationem in rebus.
Quaero ergo utrum amicitia sit idem cum ipsa congregatione harmonizata, aut non? si dicatur quod est idem,
tunc, cum nihil sit causa suiipsius, amicitia non erit causa illius congregationis, sicut empedocles dicebat. Si vero
dicatur quod non est idem, contra. Congregatio harmonizata nihil aliud est, quam convenientia quaedam:
amicitia vero videtur esse quaedam convenientia: ergo est idem: et sic idem quod prius.
|#13 Consequenter cum dicit si vero ostendit quomodo haec opinio est multum probabilis; dicens, quod ideo
videtur haec opinio probabilis, quia posito uno ponitur aliud, et remoto uno removetur alterum; nam recedente ab
aliquo corpore harmonia, recedit anima, et permanente harmonia permanet anima.
Sed hoc non sequitur; quia proportio huiusmodi non est forma, sicut ipsi credebant, sed est dispositio materiae ad
formam.
Et si accipiatur proprie harmonia compositionis pro dispositione, bene sequitur, quod manente dispositione
materiae ad formam manet forma, et destructa dispositione, removetur forma. Non tamen quod harmonia sit
forma, sed dispositio materiae ad formam.
|#14 Secundo cum dicit quod quidem concludit et epilogat, quod anima non movetur circulariter, sicut Plato
dixit. Nec est harmonia, sicut empedocles asseruit. Movetur autem secundum accidens, sicut diximus supra, et
movet seipsam. Et quod moveatur secundum accidens, patet; quia movetur inquantum movetur corpus in quo est,
corpus autem movetur ab anima. Alio modo non est moveri ipsam secundum locum nisi per accidens.
|+10 Lectio 10
|#1 Postquam Philosophus posuit rationes illorum qui dixerunt animam moveri ex eo quod ipsa movet corpus,
et disputavit contra eos, hic consequenter vult ostendere, quod evidentior ratio, quod anima moveatur, potest
sumi ex ipsis operationibus animae. Et circa hoc duo facit. Primo enim movet dubitationem illorum, qui dixerunt
animam moveri ex operibus animae. Secundo vero solvit dubitationem huiusmodi quantum ad propositum
pertinet, ibi, hoc autem non est necesse etc.. Dicit ergo primo, quod licet praedicti Philosophi dubitaverint utrum
anima moveretur ex eo quod movet corpus, tamen rationabilius, idest probabilius dubitabit aliquis de anima,
quod moveatur considerans in huiusmodi quae dicentur, idest in operationibus animae.
Ex his enim poterit probabiliter ostendi, quod anima movetur. Nos enim dicimus animam tristari, gaudere,
confidere, idest audere et timere. Amplius autem dicimus ipsam irasci, sentire et intelligere. Cum ergo haec
omnia sint operationes animae, et sint motus quidam, videtur quod anima moveatur. Haec autem dubitatio
videtur magis probabilis quam superior. Nam illa considerat motum animae ex motu corporis. Dicebat enim
quod nihil movet, nisi moveatur. Unde, cum anima moveat corpus, manifestum est, quod ipsa movetur.
Haec vero opinio considerat motum ipsius animae ex propriis operationibus animae.
|#2 Consequenter cum dicit hoc autem solvit dubitationem. Circa quod sciendum est, quod quando Aristoteles
inquirit veritatem aliquam solvendo et obiiciendo, aliquando obiicit et solvit post determinatam veritatem, et tunc
23

