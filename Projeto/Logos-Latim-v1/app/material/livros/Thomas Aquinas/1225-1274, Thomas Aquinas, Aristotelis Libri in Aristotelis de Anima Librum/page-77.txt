gustabile inquantum gustabile sit humidum, necesse est, quod organum gustus, inquantum est iam passum, sit
humectatum; et tamen salvatur in sua natura, ut sit gustativum, idest potens gustare, cum possibile est humectari,
non tamen est humidum actu.
|#13 Deinde cum dicit signum autem ostendit quod dixerat, per signum; dicens, quod signum praedictorum est
quod neque lingua existens sicca potest sentire, neque existens multum humida: quia cum existit valde humida a
praecedente dominante humiditate, sic enim fit in ea tactus et sensus praecedentis humidi, et non supervenientis;
sicut cum aliquis ante gustaverit aliquem fortem saporem, postea si gustet alterum, non percipiet ipsum, quia
adhuc manet sensus primi humoris in lingua. Et similiter laborantibus, idest febricitantibus, omnia videntur esse
amara, propter hoc quod sentiunt per linguam plenam humiditate huiusmodi, scilicet cholera, quae est amara.
|#14 Deinde cum dicit species autem determinat de speciebus saporum: et dicit quod sicut in coloribus
simplices colores sunt contrarii, ut album nigro, sic in saporibus simplices sunt contrarii, ut dulce et amarum.
Species autem saporum habitae, idest immediate consequentes simplices species, sunt pingue, quod sequitur
dulce, et salsum, quod sequitur amarum. Media autem horum sunt acetosum et austerum et Ponticum, et acutum
quae duo in idem reducuntur. Ad has autem septem species saporum fere videntur reduci omnes aliae.
|#15 Considerandum est autem circa has species, quod quamvis sapores causentur a calido et frigido, et humido
et sicco, et contraria sunt quae maxime distant, non tamen secundum maximam distantiam calidi et frigidi, et
humidi et sicci attenditur contrarietas in speciebus saporum; sed secundum ordinem ad gustum, prout natus est
immutari a sapore, vel cum horrore, vel cum suavitate.
Unde non est necessarium, quod dulce vel amarum sit maxime vel calidum vel frigidum, vel humidum vel
siccum; sed maxime se habeat in tali dispositione, per quam comparatur ad sensum gustus. De generatione autem
saporum in libro de sensu et sensato determinatur.
|#16 Ultimo autem concludit, quod gustativum, idest sensus gustus, vel organum eius, est in potentia ad
saporem et species eius; gustabile autem est, quod potest reducere ipsum de potentia in actum.
|+22 Lectio 22
|#1 Postquam determinavit Philosophus de sensibilibus secundum alios sensus, hic determinat ultimo de
sensibili secundum tactum: quia tactus inter alios sensus videtur esse minus spiritualis, licet sit omnium aliorum
sensuum fundamentum. Dividitur autem haec pars in duas partes. In prima determinat quasdam dubitationes
circa sensum tactus.
In secunda ostendit veritatem circa hunc sensum, ibi, omnino autem videtur. Circa primum duo facit. Primo
movet quaestiones.
Secundo determinat eas, ibi, omnis etenim sensus. Dicit ergo primo, quod quantum ad ea de quibus inquirendum
est, eadem ratio est, sive loquamur de tangibili, sive de tactu. Quod enim dicitur de uno, oportet dici de altero:
quia si tactus non est unus sensus, sed plures, necesse est quod tangibilia non sint unum genus sensibilium, sed
plura. Ideo autem hoc dicit, quia intentio sua est primo determinare de sensibilibus, postmodum determinabit de
sensu. Quia vero in his quae circa tangibile et tactum dicenda sunt, circa sensum tactus quaestiones movebit
propter hoc quod commodius possunt pertractari quaestiones istae circa tactum, quam si moveantur circa
tangibile, idcirco hanc excusationem praemittit, ostendens, quod non refert utrum de tactu, vel tangibili
loquamur.
|#2 Movet ergo duas quaestiones circa tactum et tangibile. Quarum prima talis est. Utrum sint plures sensus
tactus, an unus tantum. Secunda dubitatio est quid est sensitivum, idest organum sentiendi in tactu: utrum scilicet
caro sit organum sensus tactus in animalibus habentibus carnem, quae sunt animalia habentia sanguinem, et in
aliis quae carent sanguine aliquid proportionabiliter respondens carni. Aut non est ita, sed caro quidem et illud
quod proportionabiliter ei respondet, est medium in sensu tactus, sed primum organum sensus tactus est aliquid
intrinsecum circa cor, ut dicitur in libro de sensu et sensato.
|#3 Deinde cum dicit omnis etenim determinat praemissas dubitationes. Et primo primam. Secundo secundam,
ibi, utrum autem. Circa primum tria facit. Primo ostendit, quod non est unus sensus tactus, sed plures. Secundo
solvit positam rationem, ibi, habet autem solutionem. Tertio improbat solutionem, ibi, sed quod sit. Ratio autem,
quam primo ponit, talis est. Omnis enim unus sensus videtur esse unius contrarietatis, sicut visus albi et nigri,
auditus gravis et acuti, gustus amari et dulcis. Sed in tangibili, quod est obiectum tactus, sunt multae
contrarietates; scilicet calidum et frigidum, humidum et siccum, durum et molle, et quaedam alia huiusmodi, et
grave et leve, et acutum et hebes, et similia: ergo tactus non est unus sensus, sed plures.

77

