affirmationem et negationem est proprium intellectus, ut supra dictum est. Sed sensus facit aliquid simile huic,
quando apprehendit aliquid ut delectabile et triste. |#4 N.4 Et ut sciatur quid sit delectari et tristari, subiungit
quod delectari et tristari, est agere sensitiva medietate, idest actio quaedam sensitivae virtutis, quae dicitur
medietas, inquantum sensus communis comparatur ad sensus proprios ut quoddam medium, sicut centrum
comparatur ad lineas terminatas ad ipsum. Non autem omnis actio sensitivae partis est delectare et tristari, sed
quae est respectu boni vel mali inquantum huiusmodi. Nam bonum sensus, scilicet quod est ei conveniens,
causat delectationem; malum autem quod est repugnans et nocivum, causat tristitiam. Et ex hoc quod tristari vel
delectari, sequuntur fuga et appetitus, id est desiderium, quae sunt secundum actum. |#5 N.5 Patet igitur, quod
motus sensibilis in sensum procedit quasi triplici gradu. Nam primo apprehendit ipsum sensibile ut conveniens
vel nocivum. Secundo ex hoc sequitur delectatio et tristitia. Tertio autem sequitur desiderium vel fuga. Et
quamvis appetere vel fugere vel sentire, sint diversi actus, tamen principium eorum est idem subiecto, sed ratione
differt. Et hoc est quod subiungit, quod appetitivum et fugitivum, idest pars animae, quae fugit et desiderat, non
sunt alterae subiecto, neque abinvicem, neque a parte sensitiva; sed esse aliud est, idest differunt ratione. Et hoc
dicit contra Platonem, qui ponebat in alia parte corporis organum appetitivi, et in alia organum sensitivi. |#6
N.6 Deinde cum dicit intellectivae autem assimilat processum motus in intellectu, ad id quod dictum est circa
sensum. Et circa hoc duo facit. Primo ostendit quomodo habet se circa sensibilia. Secundo quomodo se habet ad
ea quae sunt a sensibilibus separata, ibi, abstractione autem. Circa primum duo facit. Primo ostendit quomodo
intellectus se habet circa sensibilia in agendo. Secundo comparat intellectum activum ad speculativum, ibi, ut
omnino in actione. Circa primum duo facit. Primo assimilat processum intellectus processui sensus. Secundo
manifestat similitudinem, ibi, sicut enim aer. Dicit ergo primo, quod phantasmata se habent ad intellectivam
partem animae, sicut sensibilia ad sensum. Unde sicut sensus movetur a sensibilibus, ita intellectus a
phantasmatibus. Et sicut, cum sensus apprehendit aliquid sicut delectabile vel triste, prosequitur illud aut fugit,
ita etiam cum intellectus apprehendit aliquid, affirmans vel negans esse bonum vel malum, fugit aut prosequitur.
|#7 N.7 Ex ipso autem modo loquendi Aristotelis duplex est attendenda differentia inter intellectum et sensum:
quia in sensu erant tria. Nam ex apprehensione boni vel mali, non statim sequebatur desiderium vel fuga, sicut
hic circa intellectum; sed sequebatur delectatio et tristitia, et ex hoc ulterius desiderium et fuga. Cuius ratio est,
quia sicut sensus non apprehendit bonum universale, ita appetitus sensitivae partis non movetur a bono vel malo
universali, sed a quodam determinato bono, quod est delectabile secundum sensum, et quodam determinato
malo, quod est contristans secundum sensum. In parte autem intellectiva est apprehensio boni et mali universalis:
unde et appetitus intellectivae partis movetur statim ex bono vel malo apprehenso. |#8 N.8 Secunda differentia
est quod de intellectu dicit simpliciter quod affirmat vel negat; sed de sensu, quod quasi affirmat vel negat. Cuius
ratio ex dictis patet. Ex hoc autem quod dixerat, concludit ulterius, quod si phantasmata se habent ad animam
intellectivam sicut sensibile ad sensum; sicut sensus non potest sentire sine sensibili, ita anima non potest
intelligere sine phantasmate. |#9 N.9 Deinde cum dicit sicut enim manifestat similitudinem positam. Et primo
quantum ad hoc quod dixit, quod intellectivae animae phantasmata sunt ut sensibilia. Secundo quantum ad hoc
quod dixit, quod cum bonum aut malum affirmat aut negat, fugit aut prosequitur, ibi, species quidem igitur. Dicit
ergo primo, quod aer immutatus a colore, facit pupillam huiusmodi, id est facit eam aliqualem, imprimens in eam
speciem coloris; et ipsa, scilicet pupilla sic immutata immutat alterum, scilicet sensum communem; et similiter
auditus immutatus ab aere immutat sensum communem. Et licet sensus exteriores sint plures, tamen ultimum, ad
quod terminantur immutationes horum sensuum, est unum; quia est quasi quaedam medietas una inter omnes
sensus, sicut centrum, ad quod terminantur omnes lineae, quasi ad unum medium. |#10 N.10 Et quamvis sit
unum subiecto, illud medium omnium sensuum, tamen esse ipsius est plura, id est ratio ipsius diversificatur
secundum quod ad diversos sensus comparatur. Et hoc est quo discernit anima, in quo differat dulce et calidum,
de quo dictum est prius, cum de ipso secundum se agebatur; et nunc etiam dicendum est de ipso per
comparationem ad intellectum, quia est aliquid unum respectu omnium sensibilium, sicut intellectus est terminus
omnium phantasmatum. Et sicut ex parte illa erant plura, quae diiudicabantur ab uno, ita et haec ex parte
intellectus se habent in quodam modo proportionabili, idest quod proportionabiliter respondet uni diiudicanti
circa sensibilia, aut etiam est similitudo quantum ad numerum diiudicatorum: inquantum intellectus se habet ad
utraque inter quae discernit sicut illa se habebant adinvicem, idest sicut se habebat unus sensus communis ad
diversa sensibilia inter quae discernebat. |#11 N.11 Et non differt si accipiamus, causa exempli, vel non
homogenea, id est diversa sensibilia non unius generis, sicut album, quod est in genere coloris, et dulce quod est
in genere saporis, inter quae sensus communis discernit: aut si accipiamus contraria, ut album et nigrum, quae
sunt unius generis, quia inter utraque sensus communis discernit. |#12 N.12 Accipiamus ergo a, loco albi, et b
loco nigri: ut sic se habeat a album ad b nigrum, sicut c ad d: id est sicut phantasia albi ad phantasiam nigri:
quare et secundum permutationem proportionum a se habet ad c, sicut b ad d; idest album ad phantasma albi
sicut nigrum ad phantasma nigri; et sic se habet intellectus ad c et ad d, scilicet ad phantasma albi et nigri, sicut
se habet sensus ad a et b, idest ad album et nigrum. Si igitur c et d, idest phantasmata albi et nigri, sunt
inexistentia uni, idest iudicantur ab uno intellectu, sic se habebunt sicut a et b, idest album et nigrum, quae
iudicantur ab uno sensu. Ita quod sicut sensus diiudicans haec duo erat unum subiecto, differens ratione; ita erit
de intellectu. Et eadem ratio est, si accipiamus non homogenea, ut scilicet a sit dulce, et b sit album. |#13 N.13
108

