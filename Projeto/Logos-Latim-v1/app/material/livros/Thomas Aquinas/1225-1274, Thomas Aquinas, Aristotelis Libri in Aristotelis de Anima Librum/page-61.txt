Si vero apprehendatur in singulari, utputa cum video coloratum, percipio hunc hominem vel hoc animal,
huiusmodi quidem apprehensio in homine fit per vim cogitativam, quae dicitur etiam ratio particularis, eo quod
est collativa intentionum individualium, sicut ratio universalis est collativa rationum universalium.
|#15 Nihilominus tamen haec vis est in parte sensitiva; quia vis sensitiva in sui supremo participat aliquid de VI
intellectiva in homine, in quo sensus intellectui coniungitur. In animali vero irrationali fit apprehensio intentionis
individualis per aestimativam naturalem, secundum quod ovis per auditum vel visum cognoscit filium, vel
aliquid huiusmodi.
|#16 Differenter tamen circa hoc se habet cogitativa, et aestimativa. Nam cogitativa apprehendit individuum, ut
existens sub natura communi; quod contingit ei, inquantum unitur intellectivae in eodem subiecto; unde
cognoscit hunc hominem prout est hic homo, et hoc lignum prout est hoc lignum. Aestimativa autem non
apprehendit aliquod individuum, secundum quod est sub natura communi, sed solum secundum quod est
terminus aut principium alicuius actionis vel passionis; sicut ovis cognoscit hunc agnum, non inquantum est hic
agnus, sed inquantum est ab ea lactabilis; et hanc herbam, inquantum est eius cibus. Unde alia individua ad quae
se non extendit eius actio vel passio, nullo modo apprehendit sua aestimativa naturali. Naturalis enim aestimativa
datur animalibus, ut per eam ordinentur in actiones proprias, vel passiones, prosequendas, vel fugiendas.
|+14 Lectio 14
|#1 Postquam Philosophus distinxit propria sensibilia a communibus sensibilibus, et a sensibilibus secundum
accidens, hic determinat de propriis sensibilibus secundum unumquemque sensum. Et primo de proprio sensibili
visus. Secundo de proprio sensibili auditus, ibi, nunc autem primum de sono etc.. Tertio de proprio sensibili
olfactus, ibi, de odore autem etc.. Quarto de proprio sensibili gustus, ibi, gustabile autem est etc.. Quinto de
proprio sensibili tactus, ibi, de tangibili autem, et tactu etc.. Circa primum duo facit. Primo determinat de visibili.
Secundo dicit, quomodo visibile videatur, ibi, nunc autem in tantum etc.. Circa primum duo facit. Primo
determinat quid est visibile, distinguens visibile in duo. Secundo determinat de utroque visibili, ibi, visibile enim
est color etc.. Dicit ergo primo, quod cum dictum sit, quod propria sensibilia sunt quae unusquisque sensus
proprie percipit, illud sensibile cuius proprie perceptivus est visus, hoc est visibile. Sub visibili autem
comprehenduntur duo. Nam visibile et est color, et est quoddam aliud, quod oratione quidem designari potest,
sed non habet proprium nomen sibi impositum: quod quidem visibile competit his quae videntur de nocte, sicut
sunt noctilucae, et putredines quercuum, et huiusmodi, de quibus erit manifestum in processu huius tractatus,
postquam ingressi fuerimus in cognitionem visibilis, ex cognitione coloris, quod est manifestius visibile.
|#2 Deinde cum dicit visibile enim determinat de utroque visibili. Et primo de colore. Secundo de eo quod dixit
esse innominatum, ibi, non autem omnia visibilia etc.. Circa primum duo facit. Primo ostendit quomodo color se
habet ad hoc quod sit visibilis. Secundo determinat de his quae requiruntur ad hoc, quod color videatur, ibi, est
igitur aliquid diaphanum etc.. Dicit ergo primo, quod cum color sit quoddam visibile, esse visibile convenit ei
secundum se; nam color in eo quod est color, est visibilis per se.
|#3 Per se autem dupliciter dicitur.
Uno enim modo dicitur propositio per se, cuius praedicatum cadit in definitione subiecti, sicut ista, homo est
animal: animal enim cadit in definitione hominis. Et quia id quod est in definitione alicuius, est aliquo modo
causa eius, in his quae sunt per se, dicuntur praedicata esse causa subiecti. Alio modo dicitur propositio per se,
cuius e contrario subiectum ponitur in definitione praedicati; sicut si dicatur, nasus est simus, vel numerus est
par; simum enim nihil aliud est, quam nasus curvus, et par nihil aliud est quam numerus, medietatem habens, et
in istis subiectum est causa praedicati.
|#4 Intelligendum est ergo, quod color est visibilis per se, hoc secundo modo, et non primo. Nam visibilitas est
quaedam passio, sicut simum est passio nasi. Et hoc est quod dicit, quod color secundum se est visibile non
ratione, idest non ita quod visibile ponatur in eius definitione, sed quia in seipso habet causam ut sit visibile,
sicut subiectum in seipso habet causam propriae passionis.
|#5 Quod probat per hoc, quod omnis color est motivus diaphani secundum actum.
Diaphanum autem est idem quod transparens, ut aer vel aqua; et hoc habet color de sui natura, quod possit
movere diaphanum in actu. Ex hoc autem quod movet diaphanum in actu, est visibile: unde sequitur quod color
secundum suam naturam est visibilis. Et quia diaphanum non fit in actu nisi per lumen, sequitur quod color non
sit visibilis sine lumine.
Et ideo antequam ostendatur qualiter color videatur, dicendum est de lumine.

61

