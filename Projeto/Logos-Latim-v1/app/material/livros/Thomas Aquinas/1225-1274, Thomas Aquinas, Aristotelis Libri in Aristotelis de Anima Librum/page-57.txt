Ille igitur, qui addiscit scientiam, non alteratur neque patitur primo modo, sed secundo.
|#13 Videtur autem hoc esse contrarium eius quod supra dixit, quod multoties qui addiscit scientiam, mutatus
est a contrario habitu; et ita videtur quod sit alteratio secundum mutationem in privativas dispositiones.
Sed dicendum, quod cum aliquis ab errore reducitur ad scientiam veritatis, est ibi quaedam similitudo
alterationis, quae est de contrario ad contrarium; non tamen vere est ibi talis alteratio. Nam alterationi, quae est
de contrario in contrarium, utrumque per se et essentialiter competit: scilicet quod sit a contrario, et quod sit in
contrarium. Sicut enim dealbatio non est nisi ad album, ita non est nisi a nigro vel medio, quod respectu albi, est
quodammodo nigrum. Sed in acquisitione scientiae accidit quod ille qui acquirit scientiam veritatis, prius fuerit
in errore: absque hoc enim potest adduci ad scientiam veritatis; unde non est vere alteratio de contrario in
contrarium.
|#14 Item dubitatur de hoc quod dicit, quod ille qui accipit scientiam fit actu sciens a sciente in actu, et
Magistro. Hoc enim non semper fit; scientiam enim aliquis acquirit, non solum addiscendo a Magistro, sed etiam
per se inveniendo. Et ad hoc dicendum est, quod semper cum aliquis est in potentia sciens, si fiat actu habens
scientiam, oportet quod hoc sit ab eo quod est actu. Considerandum tamen est, quod aliquid aliquando reducitur
de potentia in actum ab extrinseco principio tantum: sicut aer illuminatur ab eo quod est actu lucidum:
quandoque autem et a principio intrinseco, et a principio extrinseco: sicut homo sanatur, et a natura, et a medico;
utrobique autem sanatur a sanitate in actu. Manifestum est enim quod in mente medici est ratio sanitatis,
secundum quam sanat. Oportet etiam in eo qui sanatur secundum naturam, esse aliquam partem sanam, scilicet
cor, cuius virtute aliae partes sanantur. Et cum medicus sanat, hoc modo sanat, sicut natura sanaret, scilicet
calefaciendo, aut infrigidando, aut aliter transmutando. Unde medicus nihil aliud facit quam quod auxiliatur
naturae ad expellendum morbum; quo auxilio natura non egeret, si esset fortis.
|#15 Eodem autem modo se habet in scientiae acquisitione. Homo enim acquirit scientiam, et a principio
intrinseco, dum invenit, et a principio extrinseco, dum addiscit.
Utrobique autem reducitur de potentia in actum, ab eo quod est actu. Homo enim per lumen intellectus agentis,
statim cognoscit actu prima principia naturaliter cognita; et dum ex eis conclusiones elicit, per hoc quod actu
scit, venit in actualem cognitionem eorum quae potentia sciebat. Et eodem modo exterius docens ei auxiliatur ad
sciendum; scilicet ex principiis addiscenti notis deducens eum per demonstrationem in conclusiones prius
ignotas.
Quod quidem auxilium exterius homini necessarium non esset, si adeo esset perspicacis intellectus quod per
seipsum posset ex principiis notis conclusiones elicere: quae quidem perspicacitas hominibus adest secundum
plus et minus.
|+12 Lectio 12
|#1 Postquam Philosophus distinxit potentiam et actum, et ostendit quomodo aliquid de potentia in actum exeat
circa intellectum, quod dixerat de intellectu adaptat ad sensum. Et circa hoc tria facit. Primo ostendit quomodo
circa sensum aliquid educitur de potentia in actum. Secundo ostendit differentiam inter sensum et intellectum,
ibi, differunt autem, quia huius quidem accidentia etc.. Tertio colligit epilogando quae dixerat de sensu, ibi, nunc
autem in tantum.
Considerandum est ergo circa primum, quod sicut in scientia est duplex potentia et duplex actus, ita est et circa
sensum. Nam quod nondum habet sensum et natum est habere, est in potentia ad sensum. Et quod iam habet
sensum et nondum sentit, est potentia sentiens, sicut circa scientiam dicebatur. Sicut autem de potentia prima
aliquid mutatur in primum actum, dum acquirit scientiam per doctrinam; ita de prima potentia ad sensum, aliquid
mutatur in actum, ut scilicet habeat sensum per generationem. Sensus autem naturaliter inest animali: unde sicut
per generationem acquirit propriam naturam, et speciem, ita acquirit sensum. Secus autem est de scientia, quae
non inest homini per naturam sed acquiritur per intentionem et disciplinam.
|#2 Hoc est ergo quod dicit, quod prima mutatio sensitivi fit a generante. Manifestat autem primam mutationem,
quae est de pura potentia in actum primum ducens. Haec autem mutatio fit a generante; nam per virtutem, quae
est in semine, educitur anima sensitiva de potentia in actum cum omnibus suis potentiis. Cum autem animal iam
generatum est, tunc hoc modo habet sensum, sicut aliquis habet scientiam quando iam didicit. Sed quando iam
sentit secundum actum, tunc se habet sicut ille qui iam actu considerat.
|#3 Deinde cum dicit differunt tamen quia posuerat similitudinem inter sentire in actu et considerare, vult
ostendere differentiam inter ea: cuius quidem differentiae causam assignare incipit ex differentia obiectorum,
scilicet sensibilium, et intelligibilium, quae sentiuntur et considerantur in actu. Sensibilia enim quae sunt activa
operationis sensitivae, scilicet visibile et audibile, et alia huiusmodi, sunt extra animam. Cuius causa est, quia
57

