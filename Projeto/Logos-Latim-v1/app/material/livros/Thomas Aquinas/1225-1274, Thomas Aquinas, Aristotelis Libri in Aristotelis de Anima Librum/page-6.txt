Et duae harum definitionum pertinent ad naturalem: sed una est imperfecta, scilicet illa quae ponit materiam
tantum: alia vero perfecta, scilicet illa quae est ex utrisque. Non enim est aliquis qui consideret passiones
materiae non separabiles, nisi physicus.
|#13
Sed quia sunt aliqui, qui aliter considerant passiones materiae, ideo ostendit qui sint, et qualiter
considerent: et dicit quod sunt tres. Unum genus est quod differt a naturali quantum ad principium, licet
consideret passiones prout sunt in materia; sicut artifex, qui considerat formam in materia, sed differunt, quia
huiusmodi principium est ars, physici vero principium est natura. Aliud genus est quod quidem considerat ea
quae habent esse in materia sensibili, sed non recipit in definitione materiam sensibilem; sicut curvum, rectum et
huiusmodi, licet habeant esse in materia, et sint de numero non separabilium, quantum ad esse, tamen
mathematicus non determinat sibi materiam sensibilem. Cuius ratio est, quia res aliquae sunt sensibiles per
qualitatem, quantitates autem praeexistunt qualitatibus, unde mathematicus concernit solum id quod quantitatis
est absolute, non determinans hanc vel illam materiam. Aliud genus est quod quidem considerat illa quorum esse
vel non est in materia omnino, vel quorum esse potest esse sine materia; et hic est Philosophus primus.
|#14 Et notandum quod tota ratio divisionis philosophiae sumitur secundum definitionem et modum definiendi.
Cuius ratio est, quia definitio est principium demonstrationis rerum, res autem definiuntur per essentialia.
Unde diversae definitiones rerum diversa principia essentialia demonstrant, ex quibus una scientia differt ab alia.
|#15 Consequenter cum dicit sed redeundum quia videbatur fecisse quasdam digressiones ex hoc quod institit
ad inquisitionem definitionum, reducit se ad materiam propriam, dicens quod redeundum est ad materiam
propriam, unde est sermo habitus, scilicet quod passiones animae, ut amor, timor et huiusmodi, non sunt
separabiles a physica materia animalium, inquantum tales existunt, scilicet inquantum passiones quae non sunt
sine corpore, et non sunt sicut linea et planum, idest superficies, quae ratione possunt separari a materia naturali.
Si ergo ita est, ad naturalem spectat consideratio earum, et etiam animae, sicut supra dictum est. De qua, scilicet
anima, intendentes ad praesens necesse est accipere opiniones antiquorum, quicumque sint qui aliquid
enunciaverunt de ipsa. Et hoc quidem ad duo erit utile. Primo, quia illud quod bene dictum est ab eis, accipiemus
in adiutorium nostrum. Secundo quia illud, quod male enunciatum est, cavebimus.
|+3 Lectio 3
|#1 Supra posuit Philosophus prooemium, in quo intentionem suam, quid agendum, et difficultatem huius operis
ostendit: hic vero prosequitur tractatum secundum ordinem promissum. Dividitur autem tractatus iste in duas
partes. Primo enim tractat de natura animae secundum opinionem aliorum Philosophorum.
Secundo vero secundum veritatem; et hoc in secundo libro. Prima pars dividitur in duas partes. Primo enim
narrat opiniones aliorum Philosophorum de anima. Secundo vero inquirit de opinionibus illis, ibi, considerandum
est autem etc.. Prima pars dividitur in duas. Primo enim ostendit ex quibus Philosophi habuerunt viam ad
investigandum de anima. Secundo vero ostendit quomodo diversi devenerunt in diversas opiniones de anima, ibi,
dicunt enim.
|#2 Dicit ergo primo, quod principium nostrae quaestionis, idest inquisitionis, est apponere omnia quae
secundum naturam videntur inesse animae. Circa quod sciendum est, quod quando invenimus aliqua differre
secundum aliquid manifestum, et secundum aliud immanifestum, certum est quod per id quod est manifestum,
venimus in notitiam illius quod est immanifestum. Et hunc modum tenuerunt Philosophi ad inveniendum
naturam de anima. Animata enim ab inanimatis differunt, per hoc quod animata habent animam, inanimata vero
non. Sed quia natura animae erat immanifesta, et non poterat investigari nisi per aliqua manifesta, in quibus
differunt animata ab inanimatis, invenerunt illa, et secundum illa conati sunt devenire in cognitionem naturae
animae. Illa autem manifesta in quibus animata differunt ab inanimatis, sunt duo, scilicet sentire et moveri. Nam
animata videntur differre ab inanimatis maxime motu, ut scilicet moveant seipsa, et sensu seu cognitione.
Unde credebant quod quando scirent principia istorum duorum, scirent quid est anima. Unde laboraverunt
causam motus et sensus scire, ut per hoc scirent naturam animae: et credebant quod id quod est causa motus et
sensus, esset anima: et in hoc omnes antiqui Philosophi conveniebant. Sed ex hoc antiqui in diversas opiniones
divisi sunt. Nam aliqui conati sunt devenire in cognitionem animae per motum, aliqui vero per sensum.
|#3 Et ideo cum dicit dicunt enim ostendit horum diversitatem. Et primo de illis, qui inquirebant naturam
animae a motu.
Secundo de illis, qui inquirebant eam a cognitione seu sensu, ibi, quicumque autem ad cognoscere et sentire.
Tertio eorum qui inquirebant naturam eius ex utroque, ibi, quoniam autem et motivum. Circa primum sciendum
est, quod illis, qui inquisierunt animae naturam a motu, erat unum commune, scilicet quod si moventur animata,
quod anima sit movens et mota. Et huius ratio est, quia existimabant quod id quod non movetur, non contingit
6

