Secundo, quia sensibilia propria non possunt esse sine sensibilibus communibus; possunt autem esse sine
sensibilibus per accidens.
|#8 Utraque autem responsio incompetens est. Prima quidem, quia falsum est, quod ista sensibilia communia
sint propria obiecta sensus communis. Sensus enim communis est quaedam potentia, ad quam terminantur
immutationes omnium sensuum, ut infra patebit. Unde impossibile est quod sensus communis habeat aliquod
proprium obiectum, quod non sit obiectum sensus proprii.
Sed circa immutationes ipsas sensuum propriorum a suis obiectis, quas sensus proprii habere non possunt: sicut
quod percipit ipsas immutationes sensuum, et discernit inter sensibilia diversorum sensuum. Sensu enim
communi percipimus nos vivere et discernimus inter sensibilia diversorum sensuum, scilicet album et dulce.
|#9 Praeterea. Dato quod sensibilia communia essent propria obiecta sensus communis, non excluderetur quin
essent per accidens sensibilia, respectu sensuum propriorum.
Sic enim agitur de sensibilibus, secundum quod habent habitudinem ad sensus proprios: nam potentia sensus
communis nondum est declarata.
Quod autem est obiectum proprium alicuius interioris potentiae, contingit esse per accidens sensibile, ut postea
dicetur. Nec est mirum; quia hoc quod est per se sensibile uni sensuum exteriorum, est per accidens sensibile
respectu alterius: sicut dulce est per accidens visibile.
|#10 Secunda etiam ratio non est competens.
Non enim refert ad id quod est sensibile per accidens, utrum id quod est subiectum sensibilis qualitatis, sit per se
subiectum eius, vel non per se. Nullus enim diceret ignem, qui est proprium subiectum caloris, esse per se
sensibile tactu.
|#11 Et ideo aliter dicendum, quod sentire consistit in quodam pati et alterari, ut supra dictum est. Quicquid
igitur facit differentiam in ipsa passione vel alteratione sensus, habet per se habitudinem ad sensum, et dicitur
sensibile per se. Quod autem nullam facit differentiam circa immutationem sensus, dicitur sensibile per accidens.
Unde et in litera dicit Philosophus, quod a sensibili per accidens nihil patitur sensus, secundum quod huiusmodi.
|#12 Differentiam autem circa immutationem sensus potest aliquid facere dupliciter.
Uno modo quantum ad ipsam speciem agentem; et sic faciunt differentiam circa immutationem sensus sensibilia
per se, secundum quod hoc est color, illud autem est sonus, hoc autem est album, illud vero nigrum. Ipsae enim
species activorum in sensu, actu sunt sensibilia propria, ad quae habet naturalem aptitudinem potentia sensitiva;
et propter hoc secundum aliquam differentiam horum sensibilium diversificantur sensus. Quaedam vero alia
faciunt differentiam in transmutatione sensuum, non quantum ad speciem agentis, sed quantum ad modum
actionis. Qualitates enim sensibiles movent sensum corporaliter et situaliter.
Unde aliter movent secundum quod sunt in maiori vel minori corpore, et secundum quod sunt in diverso situ,
scilicet vel propinquo, vel remoto, vel eodem, vel diverso.
Et hoc modo faciunt circa immutationem sensuum differentiam sensibilia communia. Manifestum est enim quod
secundum omnia haec quinque diversificatur magnitudo vel situs. Et quia non habent habitudinem ad sensum, ut
species activorum, ideo secundum ea non diversificantur potentiae sensitivae, sed remanent communia pluribus
sensibus.
|#13 Viso igitur quomodo dicantur per se sensibilia, et communia et propria, restat videndum, qua ratione
dicatur aliquid sensibile per accidens. Sciendum est igitur, quod ad hoc quod aliquid sit sensibile per accidens,
primo requiritur quod accidat ei quod per se est sensibile, sicut accidit albo esse hominem, et accidit ei esse
dulce. Secundo requiritur, quod sit apprehensum a sentiente: si enim accideret sensibili, quod lateret sentientem,
non diceretur per accidens sentiri. Oportet igitur quod per se cognoscatur ab aliqua alia potentia cognoscitiva
sentientis. Et hoc quidem vel est alius sensus, vel est intellectus, vel vis cogitativa, aut vis aestimativa. Dico
autem quod est alius sensus; sicut si dicamus, quod dulce est visibile per accidens inquantum dulce accidit albo,
quod apprehenditur visu, et ipsum dulce per se cognoscitur ab alio sensu, scilicet a gustu.
|#14 Sed, ut proprie loquamur, hoc non est universaliter sensibile per accidens, sed per accidens visibile,
sensibile autem per se.
Quod ergo sensu proprio non cognoscitur, si sit aliquid universale, apprehenditur intellectu; non tamen omne
quod intellectu apprehendi potest in re sensibili, potest dici sensibile per accidens, sed statim quod ad occursum
rei sensatae apprehenditur intellectu. Sicut statim cum video aliquem loquentem, vel movere seipsum,
apprehendo per intellectum vitam eius, unde possum dicere quod video eum vivere.

60

