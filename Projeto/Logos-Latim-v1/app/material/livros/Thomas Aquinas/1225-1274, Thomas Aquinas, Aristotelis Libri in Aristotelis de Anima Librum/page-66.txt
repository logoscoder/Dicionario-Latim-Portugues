|#9 Neque differt quantum ad hoc, utrum visus fiat extramittendo, ita quod lineae concludentes triangulum vel
pyramidem, sint lineae vel visuales progredientes a visu ad rem visam, vel e converso sit, dummodo visus sit sub
praedicta figura trianguli vel pyramidis. Quod ideo necesse est, quia cum res visa sit maior quantitate, quam
pupilla, oportet quod proportionaliter diminuendo, proveniat immutatio visibilis, usque ad visum.
Manifestum est autem, quod quanto latera trianguli vel pyramidis sunt longiora, dummodo sit eadem basis, tanto
angulus est minor: et ideo quanto a remotiori videtur, minus videtur; et tanta potest esse distantia quod omnino
non videatur.
|#10 Deinde cum dicit ignis autem ostendit quomodo videatur ignis et lucida corpora: et dicit quod videntur non
solum in lumine, sicut colorata, sed etiam in tenebris, sicut illa de quibus supra dixit. Et hoc ex necessitate
contingit; quia ignis habet tantum de lumine, quod potest diaphanum omnino facere in actu, ita ut et ipsum et alia
videantur. Nec est tantum debile lumen eius, quod ad praesentiam maioris luminis obumbretur, sicut accidit in
his quae sunt dicta supra.
|#11 Deinde cum dicit eadem autem ostendit quod similiter se habet in aliis sensibus sicut in visu: et dicit quod
eadem ratio est de sono et odore, sicut et de colore.
Nullum enim eorum sentitur, si tangit organum sensus; sed ab odore et sono moventur media, a medio autem
utrumque organorum, auditus scilicet et olfactus. Sed cum aliquis ponit corpus odorans aut sonans, super
organum sensus, non sentitur. Et similiter est in tactu et gustu, licet non videatur, propter causam quae inferius
dicetur.
|#12 Deinde cum dicit medium autem ostendit quid sit medium in his sensibus; et dicit, quod illud quod
movetur a sono, est aer; medium autem, quod movetur ab odore, est aliquid commune aeri et aquae, sicut et
utrumque eorum est medium, quod movetur a colore; sed a colore movetur utrumque horum, secundum quod
diaphanum. Passio autem communis aeri et aquae, secundum quam moventur ab odore, est innominata: non
enim moventur ab odore secundum quod sunt diaphana. Et quod utrumque horum moveatur ab odore, manifestat
per hoc, quod animalia aquatica habent sensum odoris: ex quo manifestum est, quod aquae moventur ab odore.
Homo autem et animalia gressibilia et respirantia, non odorant nisi respirando. Et sic manifestum est, quod aer
est medium in odoratu. Horum autem causa posterius dicetur.
|+16 Lectio 16
|#1 Postquam Philosophus determinavit de visibili, hic determinat de audibili, id est de sono. Et dividitur in
duas partes. In prima determinat de sono in communi. In secunda determinat de quadam specie soni, scilicet
voce, ibi, vox autem. Prima in duas partes dividitur. In prima determinat de sono.
In secunda de differentiis sonorum, ibi, differentiae autem sonorum. Prima dividitur in duas. In prima determinat
de sono. In secunda movet quamdam dubitationem circa praedeterminata, ibi, utrum autem sonat.
Prima dividitur in duas. In prima determinat de generatione soni. In secunda de immutatione auditus a sono, ibi,
vacuum autem. Si autem quaeratur quare determinat hic de generatione soni, cum supra non determinaverit de
generatione coloris, sed solum de immutatione sensus et medii a colore, dicendum est, quod color et odor et
sapor et qualitates tangibiles habent esse permanens et fixum in suo subiecto. Unde est alia consideratio ipsarum
qualitatum secundum se, et secundum quod immutant sensum; et propter hoc alterius est considerationis
utrumque. Unde Philosophus de generatione coloris et saporis et odoris determinat in libro de sensu et sensato:
de qualitatibus autem tangibilibus, in libro de generatione, et quantum ad aliqua, in libro meteor.. In hoc autem
libro non intendit determinare de sensibilibus, nisi inquantum sunt immutativa sensus. Sonus autem causatur ex
motu, et non habet esse fixum et quiescens in subiecto, sed in quadam immutatione consistit: unde simul
determinatur de eo secundum quod generatur in sua specie et secundum quod immutat sensum.
Prima autem pars dividitur in duas. In prima determinat de prima generatione soni. In secunda de secunda soni
generatione quae fit per reflexionem, ibi, echo autem fit. Circa primum duo facit. Primo ostendit, quod sonus
quandoque est in actu, quandoque in potentia.
Secundo ostendit quomodo fit sonus in actu, ibi, fit autem secundum actum.
|#2 Dicit ergo primo, quod antequam determinetur de tactu et de gustu, dicendum est de sono et olfactu: sed
primo de sono, quia spiritualior est, ut supra ostensum est.
Sonus autem dupliciter dicitur: dicitur enim sonus in actu, et sonus in potentia. Dicimus autem aliquam rem
habere sonum, et quando actu sonat, et quando habet potentiam sonandi; sicut dicimus, haec campana bene
sonat, quamvis, non sonet in actu. Et secundum hunc modum dicimus, quod quaedam non habent sonum, quia
non habent potentiam sonandi, sicut spongia, et huiusmodi mollia. Quaedam autem dicuntur habere sonum, quia
possunt sonare, sicut aes, et alia huiusmodi plana et lenia. Sic ergo patet, quod sonus quandoque dicitur
secundum potentiam, quandoque secundum actum.
66

