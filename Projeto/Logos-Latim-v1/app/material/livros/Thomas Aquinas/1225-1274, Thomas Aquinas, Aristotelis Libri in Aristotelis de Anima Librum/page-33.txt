anima autem quae est in animalibus anulosis et in plantis, quia parum habet de perfectione, nec exercet diversas
operationes, ideo requirit corpus magis simile et uniforme, et salvatur in qualibet parte.
|#11 Consequenter cum dicit videtur autem solvit secundam quaestionem. Circa quod sciendum est quod vivere
proprie est eorum quae habent motum et operationem ex seipsis, sine hoc quod moveantur ab aliis. Unde et
vivere dupliciter accipitur. Uno modo accipitur vivere, quod est esse viventis, sicut dicit Philosophus, quod
vivere est esse viventibus.
Alio modo vivere est operatio.
|#12
Dicendum ergo quod anima quae est in plantis, scilicet vegetabilis, videtur esse quasi quoddam
principium, quod manifestat vitam in rebus inferioribus, quia sine hac nihil vivit, et in hac sola communicant
omnia quae vivunt, in aliis autem non omnia. Animalia enim et plantae in vegetabili conveniunt solummodo.
Item vegetabile potest esse sine sensibili et intelligibili, sed haec non possunt esse sine vegetabili. Nullum enim
animal habet sensum seu intellectum sine hoc scilicet vegetabili.
Ergo sic vivere attribuitur isti principio, scilicet vegetabili, sicut sentire tactui. Non tamen quod animal per solam
vegetabilem vivat, sed quia est primum principium in quo manifestatur vita.

|*DE_ANIMA_II_ET_III
IN LIBROS DE ANIMA II ET III
|*DAN.2 : LIBER 2
|+1 Lectio 1
|#1
Postquam Aristoteles posuit opinionem aliorum de anima in primo libro, in secundo accedit ad
determinandum de anima secundum propriam opinionem et veritatem.
Et circa hoc duo facit. Primo dicit de quo est intentio sua, continuans se ad praecedentia.
Secundo prosequitur suam intentionem, ibi, dicimus itaque quoddam etc.. Dicit ergo primo, quod in primo libro
dicta sunt ea quae tradita sunt a prioribus de anima. Sed oportet iterum quasi redeundo a principio determinare
veritatem. Quod quidem propter suam difficultatem magis oportet tentare, quam securitatem de veritate
invenienda praesumere.
Et cum supra in prooemio quaesitum fuerit, utrum prius de anima ipsa determinandum sit, aut de partibus eius,
quasi hanc quaestionem determinans, dicit, quod in principio dicendum est, quid est anima, in quo notificatur
ipsa animae essentia. Postea autem determinabitur de partibus sive potentiis ipsius. Et quasi huiusmodi rationem
assignans, subiungit, et quae utique erit communissima ratio ipsius. Cum enim ostenditur quid est anima, traditur
id quod est commune. Cum autem determinatur de unaquaque partium aut potentiarum ipsius, traditur id quod
est speciale circa animam. Hic est autem ordo doctrinae, ut a communibus ad minus communia procedatur, sicut
ostendit Philosophus in principio physicorum.
|#2 Deinde cum dicit dicimus itaque prosequitur suam intentionem quam proposuerat.
Et dividitur in partes duas. In prima ostendit quid est anima. In secunda determinat de partibus sive potentiis
eius, ibi, potentiarum autem animae etc.. Prima dividitur in duas. In prima ponit definitionem animae, quae est
quasi demonstrationis conclusio.
In secunda ponit definitionem animae quae est quasi demonstrationis principium, ibi, quoniam autem ex incertis
quidem etc..
Sciendum est enim quod, sicut dicitur in primo posteriorum, omnis definitio aut est conclusio demonstrationis,
sicut haec, tonitruum est continuus sonus in nubibus, aut est demonstrationis principium, sicut haec, tonitruum
est extinctio ignis in nube, aut est demonstratio positione, idest ordine differens: sicut haec, tonitruum est
continuus sonus in nubibus, propter extinctionem ignis in nube. In hac enim ponitur et demonstrationis
conclusio, et principium, etsi non secundum ordinem syllogismi. Prima autem pars dividitur in duas. In prima
ponit definitionem primam animae. In secunda manifestat eam, ibi universaliter igitur dictum etc..
Prima dividitur in duas. In prima praemittit quasdam divisiones, ex quibus habetur via ad investigandum
definitionem animae. In secunda investigat animae definitionem, ibi, quare omne corpus etc..
|#3 Sciendum autem est, quod sicut docet Philosophus in septimo metaphysicae, haec est differentia inter
definitionem substantiae et accidentis, quod in definitione substantiae nihil ponitur quod sit extra substantiam
33

