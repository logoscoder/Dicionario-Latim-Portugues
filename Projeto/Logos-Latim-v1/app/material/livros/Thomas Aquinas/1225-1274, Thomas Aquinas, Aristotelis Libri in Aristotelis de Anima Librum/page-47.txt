|#5 Deinde cum dicit necessarium autem ostendit quo ordine determinandum sit de partibus animae. Et assignat
ordinem, quantum ad duo. Primo quantum ad hoc, quod ille qui debet de partibus animae perscrutari, primo
debet accipere unumquodque horum, quid est: et postea debet considerare de habitis, idest consequentibus
partibus, et de aliis quae sunt consideranda circa partes animae et circa ipsa animata, sicut de organis, et de aliis
huiusmodi. Et iste ordo necessarius est; quia si simul de omnibus determinaretur, esset confusa doctrina.
|#6 Secundum tangit ibi si autem dicens, quod si oportet de aliqua parte animae dicere quid est, scilicet quid est
intellectivum, aut sensitivum, aut vegetativum, prius oportet dicere de actibus, scilicet quid sit intelligere, et quid
sentire. Et hoc ideo, quia secundum rationem definitivam, actus et operationes sunt priores potentiis. Potentia
enim, secundum hoc ipsum quod est, importat habitudinem quamdam ad actum: est enim principium quoddam
agendi vel patiendi: unde oportet, quod actus ponantur in definitionibus potentiarum. Et si ita se habet circa
ordinem actus et potentiae, et actibus adhuc sunt priora opposita, idest obiecta.
|#7 Species enim actuum et operationum sumuntur secundum ordinem ad obiecta.
Omnis enim animae operatio, vel est actus potentiae activae, vel passivae. Obiecta quidem potentiarum
passivarum comparantur ad operationes earum ut activa, quia reducunt potentias in actum, sicut visibile visum,
et omne sensibile sensum. Obiecta vero potentiarum activarum comparantur ad operationes ipsarum ut fines.
Obiecta enim potentiarum activarum, sunt operata ipsarum. Manifestum est autem, quod in quibuscumque
praeter operationes sunt aliqua operata, quod operata sunt fines operationum, ut dicitur in primo ethic.: sicut
domus quae aedificatur, est finis aedificationis.
Manifestum est igitur, quod omne obiectum comparatur ad operationem animae, vel ut activum, vel ut finis. Ex
utroque autem specificatur operatio. Manifestum est enim, quod diversa activa secundum speciem, habent
operationes specie differentes, sicut calefactio est a calore, et infrigidatio a frigore. Similiter etiam ex termino et
fine specificatur operatio; sicut sanatio et aegrotatio differunt specie, secundum differentiam sanitatis et
aegritudinis.
Sic igitur obiecta sunt priora operationibus animae in via definiendi.
|#8 Unde et prius oportebit determinare de obiectis quam de actibus, propter eamdem causam, propter quam et
de actibus prius determinatur quam de potentiis. Obiecta autem sunt sicut alimentum respectu vegetativi, et
sensibile respectu sensus, et intelligibile respectu intellectus.
|#9 Sed sciendum est, quod ex obiectis diversis non diversificantur actus et potentiae animae, nisi quando fuerit
differentia obiectorum inquantum sunt obiecta, id est secundum rationem formalem obiecti, sicut visibile ab
audibili. Si autem servetur eadem ratio obiecti, quaecumque alia diversitas non inducit diversitatem actuum
secundum speciem et potentiae. Eiusdem enim potentiae est videre hominem coloratum et lapidem coloratum;
quia haec diversitas per accidens se habet in obiecto inquantum est obiectum.
|#10 Sciendum est etiam, quod intellectus noster possibilis est in potentia tantum in ordine intelligibilium: fit
autem actu per formam a phantasmatibus abstractam. Nihil autem cognoscitur nisi secundum quod est actu: unde
intellectus possibilis noster cognoscit seipsum per speciem intelligibilem, ut in tertio habetur, non autem
intuendo essentiam suam directe. Et ideo oportet, quod in cognitionem animae procedamus ab his quae sunt
magis extrinseca, a quibus abstrahuntur species intelligibiles, per quas intellectus intelligit seipsum; ut scilicet
per obiecta cognoscamus actus, et per actus potentias, et per potentias essentiam animae. Si autem directe
essentiam suam cognosceret anima per seipsam, esset contrarius ordo servandus in animae cognitione; quia
quanto aliquid esset propinquius essentiae animae, tanto prius cognosceretur ab ea.
|+7 Lectio 7
|#1
Postquam Philosophus distinxit potentias animae abinvicem, et ostendit quid et quo ordine de eis
tractandum sit, hic secundum praetaxatum ordinem de eis determinat.
Et dividitur in partes duas. In prima determinat de singulis partibus animae, quid sit unaquaeque. In secunda
assignat causam, quare talem consequentiam habent adinvicem, ibi, vegetabilem igitur habent animam etc., in
penultimo capitulo libri. Prima dividitur in partes quatuor. In prima determinat de vegetativo.
In secunda de sensitivo, ibi, determinatis autem his, dicamus communiter de omni sensu, etc.. In tertia de
intellectivo, ibi, de parte autem animae, qua cognoscit, etc.. In quarta de motivo secundum locum, ibi, de
movente autem, quod forte animae sit, etc.. De appetitivo autem non facit specialem tractatum, quia appetitivum
non constituit aliquem specialem gradum viventium, et quia simul cum motivo de eo determinatur in tertia.
Prima autem pars dividitur in duas. In prima praemittit quaedam, quae sunt necessaria ad cognitionem partis
vegetativae. In secunda determinat de parte vegetativa, ibi, quoniam autem eadem potentia animae vegetativae et

47

