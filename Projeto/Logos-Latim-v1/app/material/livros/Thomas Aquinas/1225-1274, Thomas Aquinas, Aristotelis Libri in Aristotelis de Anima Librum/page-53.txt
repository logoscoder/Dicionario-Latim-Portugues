praecipue apparet in igne, quia ignis habet plus de forma, quam alia elementa, et est potentior in virtute activa:
unde propter hoc quod manifeste alia convertit in se, videtur nutriri et augeri.
|#11 Deinde cum dicit est autem ostendit quomodo alimentum congruit augmento.
Et dicit quod licet idem sit subiecto, quod est obiectum nutritionis, prout dicitur alimentum, et quod est obiectum
augmenti, prout dicitur augmentativum, tamen differt ratione.
Dictum est enim quod alimentum est in potentia ad corpus animatum. Corpus autem animatum, et est quoddam
quantum, et est hoc aliquid et substantia. Secundum igitur quod est quoddam quantum, secundum hoc alimentum
adveniens ei, quod etiam et ipsum quantum est facit augmentum, et dicitur augmentativum: in quantum autem
corpus animatum, hoc aliquid et substantia est, sic habet rationem alimenti. Hoc enim est de ratione alimenti,
quod conservat substantiam eius quod alitur. Quae quidem conservatio necessaria est propter continuam
consumptionem humidi a calido naturali; et ideo tamdiu durat substantia eius quod nutritur, quamdiu nutriatur.
|#12 Deinde cum dicit et generationis ostendit quomodo alimentum congruat generationi.
Et dicit, quod etiam alimentum est factivum generationis. Semen enim quod est generationis principium, est
superfluum alimenti.
Non tamen alimentum est principium generationis eius quod alitur, sed alterius quod est tale secundum speciem,
quale est quod alitur: quia substantia quae alitur, iam est, et quod est, non generatur, et nihil generat seipsum;
quia quod generat, iam est, quod generatur nondum est. Sed aliquid potest agere ad sui conservationem.
|#13 Deinde cum dicit quare tale ex praemissis accipit definitionem potentiarum animae vegetabilis. Et primo
potentiae nutritivae. Secundo totius animae vegetabilis, ibi, quoniam autem a fine, etc.. Circa primum, primo ex
praemissis concludit definitionem potentiae nutritivae: et dicit, quod cum dictum sit, quod nutrimentum
inquantum huiusmodi salvat nutritum, manifestum est quod hoc principium animae, quod scilicet est principium
nutritionis, nihil est aliud quam potentia potens salvare suum susceptivum, inquantum huiusmodi. Alimentum
vero est, quod praeparat operationem huiusmodi potentiae, inquantum talis potentia mediante alimento salvat
suum susceptivum. Et propter hoc, illud quod privatur alimento, non potest conservari.
|#14 Et quia dixerat, quod principium nutritionis est potentia animae, cuius principium est etiam alimentum, ut
ex dictis patet; ideo secundo ibi quoniam autem ostendit quomodo differenter potentia animae et alimentum sunt
principia nutritionis.
Dicit ergo, quia in nutritione sunt tria: quod alitur, quo alitur et alens primum. Primum quidem alens est prima
anima, scilicet anima vegetabilis. Illud vero quod alitur est corpus habens hanc animam, sed illud quo alitur est
alimentum. Sic igitur potentia animae est principium nutritionis, ut agens principale; alimentum autem, ut
instrumentum.
|#15 Deinde cum dicit quoniam autem definit ipsam primam animam, quae dicitur anima vegetabilis; quae
quidem in plantis est anima, in animalibus pars animae. Et circa hoc duo facit. Primo definit huiusmodi animam.
Ad cuius definitionis intellectum, sciendum est, quod inter tres operationes animae vegetabilis, est quidam ordo.
Nam prima eius operatio est nutritio, per quam salvatur aliquid ut est. Secunda autem perfectior est augmentum,
quo aliquid proficit in maiorem perfectionem, et secundum quantitatem et secundum virtutem. Tertia autem
perfectissima et finalis est generatio per quam aliquid iam quasi in seipso perfectum existens, alteri esse et
perfectionem tradit. Tunc enim unumquodque maxime perfectum est, ut in quarto meteororum dicitur, cum
potest facere alterum tale, quale ipsum est. Quia igitur iustum est, ut omnia definiantur et denominentur a fine,
finis autem operum animae vegetabilis est generare alterum tale quale ipsum est, sequitur quod ipsa sit
conveniens definitio primae animae, scilicet vegetabilis, ut sit generativa alterius similis secundum speciem.
|#16 Et quia dixerat, quod alimentum est instrumentum huius animae, ne credatur quod non habeat aliud
instrumentum, ideo secundo ibi est autem ostendit quod habeat aliud instrumentum: et dicit quod duplex est
instrumentum quod alitur, sicut duplex est instrumentum gubernationis: gubernator enim gubernat manu, et
temone: manus enim est instrumentum coniunctum, cuius forma est anima. Unde temo est instrumentum movens
navem, et motum a manu; sed manus non est instrumentum motum ab aliquo exteriori, sed solum a principio
intrinseco: est enim pars hominis moventis seipsum. Sic igitur et nutritionis instrumentum est duplex. Et ut
separatum quidem, et cuius forma nondum est anima, est nutrimentum.
Oportet autem, quod aliud sit instrumentum nutritionis coniunctum. Necesse est enim, quod alimentum
decoquatur: quod autem operatur decoctionem, est aliquid calidum. Sicut igitur gubernator movet temonem
manu, navem autem temone, ita anima movet calido alimentum, et alimento nutrit. Sic igitur calidum aliquod est
instrumentum coniunctum huius animae, in quo scilicet radicaliter est calor naturalis digerens; et propter hoc
oportet, quod omne animatum, quod nutritur, habeat calorem naturalem, qui est digestionis principium.

53

