|#22 Tertio ibi sunt autem dicit quod cum ad intellectualem acceptionem multa pertineant, scilicet scientia,
prudentia, opinio et contraria horum, de horum differentia non est hic agendum, sed alibi, scilicet in sexto
ethicorum.
|+5 Lectio 5
|#1 Postquam Philosophus ostendit quod phantasia non est opinio, incipit inquirere quid sit. Et primo dicit de
quo est intentio.
Secundo prosequitur, ibi, si igitur phantasia. Dicit ergo primo, quod cum ostensum sit quod intelligere est aliud
quam sentire, et ad unum horum pertineat opinio, scilicet ad intellectum, ad aliud autem phantasia, scilicet ad
sensum; postquam determinatum est de sensu, dicendum est de phantasia; ut sic postmodum determinetur de
altero, scilicet de intellectu et opinione.
|#2 Deinde cum dicit si igitur prosequitur intentum. Et circa hoc duo facit. Primo ostendit, quod phantasia non
est aliqua potentiarum vel habituum manifestorum, qui discernunt vel iudicant verum et falsum.
Secundo ostendit quid sit, ibi, sed quoniam accidit motus. Circa primum tria facit. Primo distinguit potentias et
habitus, quibus aliquid discernitur. Secundo ostendit, quod phantasia non est aliquid horum, ibi, quod quidem
igitur non sit sensus. Tertio ostendit quod non est aliquid compositum ex eis, ibi, manifestum igitur quoniam.
Dicit ergo primo, quod cum phantasia sit, secundum quam dicitur nobis fieri aliquod phantasma, idest aliquid
apparibile, nisi forte accipiamus phantasmata metaphorice, necesse videtur quod sit aliquid de numero habituum
vel potentiarum cognoscitivarum, quibus discernitur unum ab alio, aut quibus circa aliquid dicimus verum vel
falsum, hoc est erramus vel non erramus.
Nam apparere est aliquid discernere et dicere verum vel falsum. Potentiae autem vel habitus quibus discernimus,
et dicimus verum et falsum, videntur esse hi quatuor: sensus, intellectus, opinio et scientia. Unde videtur quod
phantasia sit aliquid horum quatuor.
|#3 Ponit autem haec quatuor, quasi iam nota. Alia autem, quae ad cognitionem videntur pertinere, nondum
erant suo tempore per certitudinem scita. Ipse autem iam superius distinxit intellectum a sensu. Unde praeter
sensum connumerat tria alia; scilicet intellectum, opinionem et scientiam. Et videtur quod intellectus non
accipiatur hic pro potentia; sic enim contra intellectum non dividerentur scientia et opinio, quae ad potentiam
intellectivam pertinent: sed intellectus accipitur pro certa apprehensione eorum quae absque inquisitione nobis
innotescunt, sicut sunt prima principia. Scientia vero pro cognitione eorum, de quibus certificamur per
certitudinem vel investigationem rationis. Opinio autem pro cognitione eorum de quibus certum iudicium non
habemus.
|#4 Unde etiam dicit quod phantasia est habitus vel potentia de numero eorum, ad ostendendum quod inter haec,
aliquid est ut potentia, et aliquid ut habitus. Cognoscere autem possumus quod haec tantum apprehensionis
principia apud antiquos nota erant, ex positione Platonis superius in primo libro posita, qui solum haec quatuor
ad numeros reduxit, tribuens intellectum uni, scientiam dualitati, opinionem ternario, sensum quaternario.
|#5 Deinde cum dicit quod igitur ostendit quod phantasia non est aliquid dictorum. Et circa hoc tria facit. Primo
ostendit quod non sit sensus. Secundo quod non sit intellectus, sive scientia, ibi, at vero neque semper. Tertio
quod non sit opinio, ibi, relinquitur. Circa primum tria facit.
Primo ostendit quod phantasia non sit sensus, neque secundum potentiam, neque secundum actum: et ratio est
talis. Dormiens aliquid phantasiatur: hoc autem non fit secundum sensum in potentia, quia sensui in potentia
existenti, nihil apparet: nec secundum sensum in actu, quia in somno non est sensus in actu; ergo phantasia non
est sensus in potentia, neque sensus in actu.
|#6 Secundo ibi postea secundum ostendit quod phantasia non sit sensus in potentia: et est ratio talis. Sensus in
potentia semper adest animali, phantasia autem non semper, cum non semper animali aliquid appareat; ergo
phantasia non est sensus in potentia.
|#7 Tertio ibi si vero ostendit quod phantasia non sit sensus secundum actum, quatuor rationibus. Quarum prima
talis est. Sensus secundum actum conveniunt omnibus bestiis, idest animalibus irrationalibus.
Si igitur phantasia esset idem quod sensus in actu, sequeretur quod inesset omnibus animalibus irrationalibus.
Hoc autem non est verum; non enim inest formicae aut api, aut vermi: ergo phantasia non est sensus secundum
actum.
|#8 Considerandum est autem quod omnia animalia habent quodammodo phantasiam; sed animalia imperfecta
habent phantasiam indeterminatam, sicut infra dicet Philosophus.
94

