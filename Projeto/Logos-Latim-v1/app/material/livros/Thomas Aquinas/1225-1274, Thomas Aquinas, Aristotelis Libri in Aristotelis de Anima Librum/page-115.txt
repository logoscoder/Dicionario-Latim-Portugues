scilicet in eis sit phantasia et concupiscentia, vel non. Videtur autem, quod in eis sit concupiscentia, quia in eis
videtur esse laetitia et tristitia. Retrahunt enim se, cum ab aliquo nocivo tanguntur, et aperiunt se et extendunt in
illud quod est eis conveniens; quod non fieret, nisi in eis esset dolor et delectatio. Si haec autem sunt in eis,
necessarium est quod in eis sit concupiscentia. Sed cum concupiscentia ex sensu fiat delectationis, sequitur quod
concupiscentia non sit sine phantasia. |#4 N.4 Restat ergo quaerendum, quomodo in eis sit phantasia. Et
respondet quod sicut moventur, ita inest huiusmodi animalibus et phantasia et concupiscentia. Moventur autem
non determinate, quasi intendentia aliquem determinatum locum, in suo motu, sicut accidit in animalibus quae
moventur motu processivo, quae imaginantur aliquid distans, et illud concupiscunt et ad illud moventur. Sed
huiusmodi animalia imperfecta non imaginantur aliquid distans, quia nihil imaginantur nisi ad praesentiam
sensibilis. Sed cum laeduntur imaginantur illud ut nocivum, et retrahunt se; et cum delectantur, extendunt se
super illud, et applicant se illi. Et sic in eis est phantasia vel concupiscentia indeterminata, inquantum
imaginantur et concupiscunt aliquid ut conveniens non autem ut hoc aut illud, hic aut ibi; sed habent confusam
imaginationem et concupiscentiam. |#5 N.5 Deinde cum dicit sensibilis igitur ostendit quod principium
motivum sit in hominibus. Et circa hoc tria facit. Primo ostendit, quomodo principium movens in hominibus est
ratio deliberans. Secundo quomodo aliquando deliberatio rationis per appetitum vincitur, ibi, vincit autem. Tertio
ostendit quae ratio sit movens, ibi, scientificum autem. Dicit ergo primo, quod phantasia sensibilis, ut ex dictis
patet, est etiam in aliis animalibus; sed illa, quae est per deliberationem, est tantum in rationalibus; quia
considerare utrum hoc sit agendum, aut hoc quod est deliberare, opus est rationis. |#6 N.6 Et in tali
consideratione necesse est accipere aliquam unam regulam, vel finem, vel aliquid huiusmodi, ad quod
mensuretur quid sit magis agendum. Manifestum est enim quod homo, imitatur, idest desiderat, id quod est
magis in bonitate, et id quod est melius: melius autem semper diiudicamus aliqua mensura: et ideo oportet
accipere aliquam mensuram in deliberando quid magis sit agendum. Et hoc est medium ex quo ratio practica
syllogizat quid sit eligendum. Unde manifestum est, quod ratio deliberans potest ex pluribus phantasmatibus
unum facere, scilicet ex tribus, quorum unum praeeligitur alteri, et tertium est quasi mensura, quae praeelegit.
|#7 N.7 Et haec est causa, quare animalia non habent opinionem, licet habeant phantasiam; quia non possunt uti
syllogismo, per quem unum praeeligant alteri. Sed deliberatio rationis habet illam, scilicet opinionem, alias non
faceret ex pluribus phantasmatibus unum. Et inde est, quod appetitus inferior, qui sequitur phantasiam, non habet
deliberationem, sed absque deliberatione movetur ad concupiscendum vel irascendum, quia scilicet sequitur
phantasiam sensibilem. |#8 N.8 Deinde cum dicit vincit autem ostendit quomodo deliberatio rationis vincatur
ab appetitu inferiori; et dicit quod appetitus inferior, qui est sine deliberatione, vincit deliberationem, et removet
hominem ab eo quod deliberavit. Aliquando e converso appetitus movet appetitum, scilicet superior, qui est
rationis deliberantis, eum qui est phantasiae sensibilis, sicut in corporibus caelestibus, sphaera superior movet
inferiorem; quod accidit cum aliquis continens fuerit. Continentis enim est, per deliberationem rationis vincere
passiones. |#9 N.9 Et iste est naturalis ordo, ut superior appetitus moveat inferiorem; quia etiam in corporibus
caelestibus naturaliter sphaera superior principalior est et movet inferiorem, ita quod inferior movetur tribus
motibus localibus. Sicut sphaera Saturni movetur et motu diurno, qui est super polos mundi, et motu contrario,
qui est super polos zodiaci, et praeter hoc motu proprio. Et similiter appetitus inferior, etsi aliquid de motu
proprio retineat, movetur tamen naturali ordine, motu appetitus superioris, et motu rationis deliberantis. Si autem
e converso accidit, quod appetitus superior transmoveatur ab inferiori, hoc est praeter ordinem naturalem. Unde
et hoc facit peccatum in moribus, sicut peccata sunt monstra in natura. |#10 N.10 Deinde cum dicit
scientificum autem ostendit quae ratio sit movens. Et primo sciendum est quod ratio speculativa, quam appellat
scientificam, non movet, sed in quiete est, quia nihil de imitando vel fugiendo dicit, ut supra dictum est. Ratio
autem practica, quaedam est universalis, et quaedam particularis. Universalis quidem, sicut quae dicit, quod
oportet talem tale agere, sicut filium honorare parentes. Ratio autem particularis dicit quod hoc quidem est tale,
et ego talis, puta quod ego filius, et hunc honorem debeo nunc exhibere parenti. |#11 N.11 Haec autem iam
opinio movet, sed non autem illa quae est universalis. Aut si utraque movet, illa quae est universalis, movet ut
causa prima et quiescens, particularis vero ut causa proxima, et quodammodo motui applicata. Nam operationes
et motus in particularibus sunt; unde oportet ad hoc quod motus sequatur, quod opinio universalis ad particularia
applicetur. Et propter hoc etiam peccatum in actionibus accidit, quando opinio in particulari operabili
corrumpitur propter aliquam delectationem, vel propter aliquam aliam passionem, quae talem universalem
opinionem non corrumpit. |+17 Lectio 17 |#1 N.1 Postquam Philosophus determinavit de singulis partibus
animae, hic ostendit quomodo adinvicem ordinantur. Et primo ostendit, quod necesse est animae partem
vegetabilem in omnibus viventibus inveniri. Secundo ostendit quod sensitiva non est in omnibus, sed in
aliquibus, ibi, sensum autem non necesse. Dicit ergo primo, ex his quae supra de partibus animae determinata
sunt, concludens, quod omne quod vivit, et per consequens quamcumque partem animae habens, necesse est
quod habeat animam vegetabilem a principio suae generationis usque ad suam corruptionem. Ex quo innuit hoc
esse in animalibus, quae generantur et corrumpuntur, intelligendum. |#2 N.2 Hoc autem probat sic: quia
necesse est quod omne vivens quod generatur, habeat augmentum et statum et decrementum: sed haec non
possunt accidere sine alimento, quia tempore augmenti oportet quod plus de alimento convertatur, quam sufficiat
ad conservationem praeexistentis magnitudinis: tempore autem status, aequaliter; sed tempore diminutionis,
115

