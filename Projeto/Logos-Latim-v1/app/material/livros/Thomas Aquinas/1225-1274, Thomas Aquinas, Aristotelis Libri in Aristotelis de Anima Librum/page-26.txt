hoc secundum eos erat de intellectu et de omni anima. Dicit ergo, quod videtur praedictis philosophis quod
intellectus sit quaedam substantia, quae est in fieri et nondum completa, et quod non corrumpitur.
Cuius ratio est, quia nos videmus quod omnes debilitationes quae fiunt circa intellectum et sensum, non attingunt
ad ipsam animam secundum se, sed proveniunt ex debilitate organi. Unde videtur quod intellectus et omnis
anima sit incorruptibilis, et quod debilitatio in eius operationibus non sit ex eo quod ipsa corrumpatur, sed ex eo
quod debilitantur organa.
|#19 Si enim corrumperetur anima, maxime corrumperetur a debilitate quae est in senectute, sicut accidit in
organis sensitivis, quae debilitantur ex senectute: tamen anima non debilitatur ex hoc; quia si senex accipiat
oculum iuvenis, videbit ut iuvenis. Quare senectus debilitat, non quidem quod ipsa anima patiatur seu virtus
sensitiva, sed id in quo est. Sicut in aegritudinibus et in ebrietatibus non debilitatur anima, sed corpus. Sic ergo
intelligere, idest simplex apprehensio et considerare, idest operatio intellectus quae est in componendo et
dividendo, marcescunt, non quidem quod intellectus corrumpatur et patiatur, sed corrupto quodam alio interius,
idest corrupto aliquo, quod est organum intellectus. Ipsum autem intelligere est impassibile.
|#20 Hoc autem dicit Aristoteles non quod sit huius opinionis, quod credat intellectum habere determinatum
organum corporale; sed sicut dictum est, ipse hic loquitur supponendo opiniones istorum Philosophorum, qui,
sicut dictum est, erant huius opinionis, quod omnes operationes animae, et etiam ipse intellectus, haberent organa
determinata.
Et ideo secundum hoc assignat quare intelligere marcescat; quia huiusmodi operationes, quae sunt intelligere,
amare et odire, sunt passiones illius, scilicet animae (supponendo loquitur), sed huius habentis, scilicet coniuncti
seu organi corporalis. Organi dico habentis illud, scilicet intelligere et huiusmodi secundum quod illud habet.
Unde corrupto hoc scilicet determinato organo huiusmodi operationis, quae est amare seu intelligere, non
rememoratur neque amat, scilicet anima. Cuius ratio est, quia huiusmodi passiones non erant animae tantum sed
communis scilicet coniuncti: quod est iam destructum et corruptum. Si ergo omnes huiusmodi motus et
operationes debilitantur non propter animam, sed propter debilitatem corporis seu organi, ut dictum est:
manifestum est, quod non sunt animae tantum, sed coniuncti; et per consequens, quod anima non movetur, sed
coniunctum, licet anima.
|#21 Quia vero Aristoteles locutus est hic de intellectu, supponendo opiniones aliorum, sicut iam patet; ne
credatur quod ipse opinetur intellectum sic esse ut supposuit, ideo removet hoc, dicens, quod fortassis intellectus
est aliquid divinius et impassibile, idest aliquid altius et aliqua maior potentia, et per consequens operatio ipsius
animae, quam dicatur hic. Dicit autem fortassis quia nondum hoc determinaverat, sed postea hoc in tertio
ostendit. Unde patet quod supponendo loquitur.
|#22 Consequenter concludit ex omnibus dicens, quod manifestum est ex omnibus his, quae dicta sunt, quod
non est possibile animam moveri. Quod si non movetur aliquo modo, manifestum est quod non movetur a seipsa
huiusmodi motibus, sicut isti ponebant.
|+11 Lectio 11
|#1
Postquam Philosophus improbavit opinionem illorum, qui dixerunt simpliciter animam moveri, hic
consequenter arguit contra opinionem xenocratis, qui supra motum addidit aliquid aliud, scilicet quod anima
esset numerus movens seipsum. Et haec opinio est multum irrationabilior opinionibus aliorum Philosophorum,
quae dictae sunt. Nam his qui dicunt animam esse numerum moventem seipsum, multa impossibilia insunt. Et
primo quidem ea quae accidunt eo quod est moveri, id est ex motu, quae etiam accidunt omnibus dicentibus
animam moveri; accidunt etiam sic dicentibus, et inconvenientia propria, ex hoc scilicet quod dicunt animam
esse numerum.
Et propter hoc Philosophus improbat definitionem hanc xenocratis de anima, et non tantum est disputans ad
nomen, sed ad ipsam intentionem definientis. Circa hoc autem duo facit. Primo ostendit hanc definitionem esse
inconvenientem, quantum ad ipsam animam vel substantiam animae. Secundo vero quantum ad eius accidentia,
ibi, complectentibus igitur in unum etc.. Circa primum duo facit. Primo enim destruit definitionem praedictam de
anima per rationes. Secundo vero ostendit quod ad hanc definitionem sequuntur omnia inconvenientia quae
sequuntur ad opiniones aliorum Philosophorum, ibi, accidit autem sicut diximus etc..
|#2 Quod autem praedicta definitio sit incongrua, probat sex rationibus. Quarum prima talis est. Tu dicis,
animam esse numerum moventem seipsum: numerus autem constat ex unitatibus: ergo dicis animam esse
unitates.
Si tu dicis animam esse numerum moventem seipsum, ergo et animam unitates moventes seipsas: sed omne
movens seipsum habet duas partes, ut probat in octavo physicorum; quarum una est movens et alia mota: ergo
26

