inde est etiam quod omnia quae transcendunt haec sensibilia nota nobis non cognoscuntur a nobis nisi per
negationem: sicuti de substantiis separatis cognoscimus, quod sunt immateriales et incorporeae, et alia
huiusmodi. |#14 N.14 Et similis ratio est in aliis, quae cognoscuntur per oppositum; ut quando cognoscit
intellectus malum, aut nigrum, quae se habent ad sua opposita ut privationes: semper enim alterum contrariorum
est ut imperfectum et ut privatio respectu alterius. Et subiungit quasi respondens, quod intellectus cognoscit
utrumque istorum aliquo modo, suo contrario scilicet malum per bonum et nigrum per album. Oportet autem
quod intellectus noster qui sic cognoscit unum contrariorum per alterum, sit in potentia cognoscens, et quod in
ipso sit species unius oppositi per quam aliud cognoscat, ita quod quandoque sit in ipso species albi, et
quandoque species nigri, ut per unum possit cognoscere alterum. Si autem est aliquis intellectus, cui non inest
unum contrariorum, ad cognitionem alterius, tunc oportet, quod talis intellectus cognoscat seipsum primo et per
seipsum cognoscat alia, et quod sit semper in actu, et sit penitus separabilis a materia etiam secundum esse, ut
ostensum est de intellectu Dei in duodecimo metaphysicorum. |#15 N.15 Deinde cum dicit est autem
determinat de secunda operatione intellectus, quae est compositio et divisio. Et dicit, quod dictio, qua dicit
intellectus aliquid de aliquo, sicut contingit in affirmatione, semper est aut vera, vel falsa. Sed intellectus non
semper est verus aut falsus, quia intellectus est incomplexorum, qui neque verus aut falsus est quantum ad id
quod intelligitur. Veritas enim et falsitas consistit in quadam adaequatione vel comparatione unius ad alterum,
quae quidem est in compositione vel divisione intellectus. Non autem in intelligibili incomplexo. |#16 N.16
Sed licet ipsum intelligibile incomplexum non sit neque verum neque falsum, tamen intellectus intelligendo
ipsum verus est, inquantum adaequatur rei intellectae. Et ideo subdit, quod intellectus, qui est ipsius quid est
secundum hoc quod aliquid erat esse, scilicet secundum quod intelligit quid est res, verus est semper, et non
secundum quod intelligit aliquid de aliquo. |#17 N.17 Et huius rationem assignat, quia quod quid est primum
obiectum intellectus: unde sicut visus nunquam decipitur in proprio obiecto, ita neque intellectus in cognoscendo
quod quid est. Nam intellectus nunquam decipitur in cognoscendo quod quid est homo. Sed sicut visus non
semper verus est in iudicando de his quae sunt adiuncta proprio obiecto, puta si album est homo, vel non, sic
intellectus non semper est verus in componendo aliquid alicui. Sic enim se habent intelligendo substantiae
separatae, si penitus sunt sine materia, sicut cum nos intelligimus, quod quid est: et ideo in earum intellectu non
contingit esse falsum. |#18 N.18 Sciendum tamen est, quod in cognoscendo quod quid est, contingit esse
deceptionem per accidens, dupliciter, ratione compositionis intervenientis. Uno modo prout definitio unius rei est
falsa ad aliam rem, sicut definitio circuli est falsa ad triangulum. Alio modo, prout partes definitionis non
cohaerent sibi invicem; et tunc definitio est falsa simpliciter; ut si aliquis ponat in definitione alicuius animalis
insensibile; unde in illis in quorum definitione nulla est compositio, non contingit esse deceptionem; sed oportet
ea, vel intelligere vere, vel nullo modo, ut dicitur in nono metaphysicorum. |#19 N.19 Deinde cum dicit idem
autem resumit quoddam, quod supra dictum est, de intellectu secundum actum eo quod nunc etiam de actu
intellectus locutus est: et dicit, quod scientia secundum actum est idem rei scitae secundum actum: et quia
scientia, quae est secundum potentiam est in uno et eodem prior tempore; sed universaliter, neque est tempore
prior; quia omnia quae sunt in actu, fiunt ex ente in actu; et hoc supra expositum est. |+12 Lectio 12 |#1 N.1
Postquam Philosophus determinavit de intellectu secundum se, hic determinat de intellectu per comparationem
ad sensum. Et circa hoc duo facit. Primo ostendit qualis sit motus sensus. Secundo, assimilat motum intellectus
motui sensus, ibi sentire quidem igitur. Dicit ergo primo, quod sensibile videtur faciens in actu partem
sensitivam, ex eo quod erat in potentia. Non enim sic agit sensibile in sensum sicut contrarium in suum
contrarium ut aliquid ab eo abiiciat transmutando, et alterando ipsum; sed solum reducit eum de potentia in
actum. Et hoc est quod subdit, quod sensitivum neque patitur neque alteratur a sensibili, passione et alteratione
proprie accepta, secundum scilicet quod est ex contrario in contrarium. |#2 N.2 Et quia motus, qui est in rebus
corporalibus, de quo determinatum est in libro physicorum, est de contrario in contrarium, manifestum est, quod
sentire, si dicatur motus, est alia species motus ab ea de qua determinatum est in libro physicorum: ille enim
motus est actus existentis in potentia: quia videlicet recedens ab uno contrario, quamdiu movetur non attingit
alterum contrarium, quod est terminus motus, sed est in potentia. Et quia omne, quod est in potentia, inquantum
huiusmodi, est imperfectum, ideo ille motus est actus imperfecti. Sed iste motus est actus perfecti: est enim
operatio sensus iam facti in actu, per suam speciem. Non enim sentire convenit sensui nisi in actu existenti; et
ideo iste motus simpliciter est alter a motu physico. Et huiusmodi motus dicitur proprie operatio, ut sentire et
intelligere et velle. Et secundum hunc motum anima movet seipsam secundum Platonem, inquantum cognoscit et
amat seipsam. |#3 N.3 Deinde cum dicit sentire igitur assimilat motum intellectus motui sensus. Et circa hoc
duo facit. Primo ostendit qualiter procedit motus in sensu. Secundo ostendit, quod similiter procedit in intellectu,
ibi, intellectivae autem. Dicit ergo primo, quod cum sensibile reducat in actum sensitivum sine passione et
alteratione, sicut de intellectu supra dictum est; manifestum est ex dictis, quod ipsum sentire est simile ei quod
est intelligere, ita tamen quod quando est solum sentire, idest apprehendere et iudicare secundum sensum, hoc est
simile ei quod est solum dicere et intelligere: quando scilicet intellectus iudicat aliquid, et apprehendit: quod est
dicere, quia simplex apprehensio et iudicium sensus assimilatur speculationi intellectus. Sed quando sensus
sentit aliquid delectabile aut triste, quasi affirmans et negans id quod sensu percipitur, esse delectabile aut triste,
tunc prosequitur per appetitum, idest desiderat aut fugit. Et dicit signanter, aut affirmans aut negans, quia facere
107

