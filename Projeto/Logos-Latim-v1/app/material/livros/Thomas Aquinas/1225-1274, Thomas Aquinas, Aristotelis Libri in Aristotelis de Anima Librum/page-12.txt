|#8 Secundo cum dicit Heraclitus ponit opinionem Heracliti; qui non dicebat simpliciter aerem esse principium
rerum, sed aliquod coniunctum aeri, scilicet vaporem, qui est medius inter aerem et aquam. Hic enim non posuit
aquam, seu ignem vel aerem principium rerum, sed aliud medium, quia non posuit nisi materialia tantum: unde
illud voluit esse principium rerum, quod esset magis remotum a contrarietate. Et hoc videbatur ei quod esset
vapor: et ideo secundum hoc voluit, quod anima esset vapor, quia ex hoc dicebat animam maxime cognoscitivam
et motivam esse. Ipse enim fuit huius opinionis, quod omnia essent in continuo fluxu, et quod nihil vel ad horam
quiesceret, nec poterat aliqua oratio determinate dici. Unde cum vapor esset inter alia maxime fluxibilis, dixit
illum esse omnium rerum principium. Et hunc dicit esse animam. Et dixit quod naturam cognoscitivam habet ex
hoc quod est principium: motivam vero ex hoc quod est incorporalissimum et fluxibile.
|#9 Tertio vero cum dicit similiter autem ponit opinionem Alchmaeonis, qui concordabat cum istis quantum ad
motum tantum, qui dicebat animam esse quid mobilissimum.
Unde quia semper movetur, assimilatur immortalibus, scilicet corporibus caelestibus: et ideo dicit eam
immortalem, sicut corpora caelestia, et sic esse de natura caelesti et divina, quae semper movetur, ut luna, et sol,
et huiusmodi, quae semper moventur et immortalia sunt. Nam secundum eum, sicut motus causat in eis
immortalitatem, ita et in anima quae naturae mobilissimae est.
|#10 Deinde cum dicit magis autem hic ponit opinionem illorum qui posuerunt aquam primum principium
omnium rerum.
Fuerunt enim quidam rudes discipuli, et sequaces thaletis, qui, sicut dictum est, voluerunt comparare principium
unius rei ad principium totius naturae: et isti videbant, quod principium omnium viventium sit humidum: unde
opinabantur, quod eodem modo principium omnium rerum sit humidum. Cum igitur aqua sit humidius
elementum inter cetera, dixerunt ipsam esse principium omnium rerum: et usque ad hoc secuti sunt Magistrum
suum, scilicet thaletem. Sed in hoc differunt: quia thales, licet poneret aquam esse omnium principium, non
tamen dixit animam esse aquam, sed virtutem moventem, sicut dictum est. Isti vero de numero rudium dixerunt
animam esse aquam, ut Hippo. Hic namque arguebat quosdam qui dicebant, animam esse sanguinem, ex hoc
quod sanguis non est genitura seu semen rerum animatarum, quam dicebant esse primam animam: et hoc
attribuebant aquae propter humiditatem.
|#11 Consequenter cum dicit alii autem ponit opinionem cuiusdam Philosophi, qui magis considerans animam
quantum ad cognitionem, adhuc grossius locutus est de ipsa: dicens ipsam esse sanguinem. Cuius ratio est, quia
in animali non est sensus sine sanguine; et ideo, cum anima sit principium cognoscendi, dixit ipsam esse
sanguinem, sine quo non est sensus animali: exanguia enim, puta ossa, et ungues, et dentes, sine sensu sunt, licet
nervi sine sanguine existentes maxime sensitivi sint.
Et hoc dixit Critias.
|#12 Quia vero posset quaeri, quare in consideratione de anima non facit mentionem de terra sicut de aliis
elementis, ideo excusat se cum dicit omnia enim dicens quod secundum hoc opinati sunt de anima, sicut de
principiis. Unde terra nullum iudicem accepit, idest nullus iudicavit eam esse principium, et per consequens
nullus dixit animam esse terram, nisi forte aliquis dixerit animam componi ex omnibus principiis, sicut
empedocles, aut omnia principia, sicut democritus.
|#13 Deinde cum dicit definiunt autem epilogat et colligit ex his omnibus, quae dixit, suam intentionem. Et
primo quantum ad ipsa principia. Secundo vero quantum ad contrarietates, quae sunt in ipsis principiis, ibi,
quicumque autem contrarietates etc..
Quantum vero ad ipsa principia: quia ipsi tria attribuebant animae: scilicet quod sit quid subtilissimum, quod sit
quid cognoscitivum, et quod sit quid motivum: et haec tria, scilicet sensus, motus et incorporeum, reducuntur in
principium. Illud enim dicunt esse principium, quod est simplex. Item principium ex se habet, quod sit
cognoscitivum, quia sicut dictum est, simile simili cognoscitur: unde et dicebant animam componi ex elementis,
aut esse elementa, quia dicebant, quod simile simili cognoscitur, praeter Anaxagoram qui ponebat intellectum
immixtum. Item, quia principium est subtilissimum, dicebant illud maxime motivum; et quia anima cognoscit
omnia, dicunt ipsam componi ex omnibus principiis. Et hoc dicunt omnes: quia secundum quod ponunt
principia, ita ponunt animam. Unde quicumque ponunt unam aliquam causam seu principium et elementum
unum, isti dicunt animam esse illud unum, sicut iam patet: ut ignem, aut aerem, seu aquam. Item illi, qui dicunt
plura principia esse, isti similiter aiunt animam esse plura illa, sive ex his componi.
|#14 Et quia dixerat, quod omnes conveniunt in hoc, quod dicunt animam componi ex principiis, quia oportet
cognosci simile simili: praeter unum, scilicet Anaxagoram: ideo cum dicit: Anaxagoras autem solus ostendit
qualiter differt ab eis: dicens quod Anaxagoras solus dixit intellectum esse impassibilem, nec habere aliquid

12

