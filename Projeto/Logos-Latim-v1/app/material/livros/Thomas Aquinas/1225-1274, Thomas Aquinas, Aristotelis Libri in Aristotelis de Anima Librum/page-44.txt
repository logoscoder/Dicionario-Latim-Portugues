|#5 Est autem differentia inter utrumque esse: quia secundum esse materiale, quod est per materiam contractum,
unaquaeque res est hoc solum quod est, sicut hic lapis, non est aliud quam hic lapis: secundum vero esse
immateriale, quod est amplum, et quodammodo infinitum, inquantum non est per materiam terminatum, res non
solum est id quod est, sed etiam est quodammodo alia. Unde in substantiis superioribus immaterialibus sunt
quodammodo omnia, sicut in universalibus causis.
|#6 Huiusmodi autem immateriale esse, habet duos gradus in istis inferioribus. Nam quoddam est penitus
immateriale, scilicet esse intelligibile. In intellectu enim res habent esse, et sine materia, et sine conditionibus
materialibus individuantibus, et etiam absque organo corporali. Esse autem sensibile est medium inter utrumque.
Nam in sensu res habet esse sine materia, non tamen absque conditionibus materialibus individuantibus, neque
absque organo corporali. Est enim sensus particularium, intellectus vero universalium. Et quantum ad hoc duplex
esse, dicit Philosophus in tertio huius, quod anima est quodammodo omnia.
|#7 Operationes igitur, quae competunt viventi secundum esse materiale, sunt operationes quae attribuuntur
animae vegetabili: quae tamen licet ad id ordinentur, ad quod etiam ordinantur actiones in rebus inanimatis,
scilicet ad consequendum esse et conservandum, tamen in viventibus hoc fit per altiorem et nobiliorem modum.
Corpora enim inanimata generantur et conservantur in esse a principio motivo extrinseco; animata vero
generantur a principio intrinseco, quod est in semine, conservantur vero a principio nutritivo intrinseco.
Hoc enim videtur esse viventium proprium, quod operentur tamquam ex seipsis mota.
Operationes autem, quae attribuuntur rebus viventibus secundum esse penitus immateriale, pertinent ad partem
animae intellectivam; quae vero attribuuntur eis secundum esse medium, pertinent ad partem animae sensitivam.
Et secundum hoc triplex esse distinguitur communiter triplex anima: scilicet vegetabilis, sensibilis et rationalis.
|#8 Sed quia omne esse est secundum aliquam formam, oportet, quod esse sensibile sit secundum formam
sensibilem, et esse intelligibile secundum formam intelligibilem. Ex unaquaque autem forma sequitur aliqua
inclinatio, et ex inclinatione operatio; sicut ex forma naturali ignis, sequitur inclinatio ad locum qui est sursum,
secundum quam ignis dicitur levis; et ex hac inclinatione sequitur operatio, scilicet motus qui est sursum. Ad
formam igitur tam sensibilem quam intelligibilem sequitur inclinatio quaedam quae dicitur appetitus sensibilis
vel intellectualis; sicut inclinatio consequens formam naturalem, dicitur appetitus naturalis. Ex appetitu autem
sequitur operatio, quae est motus localis. Haec igitur est ratio, quare oportet esse quinque genera potentiarum
animae, quod primo quaerebatur.
|#9 Circa secundum sciendum est, quod supra Aristoteles intendens ostendere quod anima est principium
vivendi in omnibus viventibus, distinxit ipsum vivere secundum gradus viventium, et non secundum operationes
vitae secundum quas distinguuntur haec genera potentiarum. Appetitivum autem non constituit aliquem
diversum gradum in viventibus; quia omnia quae habent sensum, habent appetitum; et sic remanent tantum
quatuor gradus viventium, ut supra ostensum est.
|#10
Deinde cum dicit inest autem ostendit, quomodo praedictae potentiae consequuntur se invicem:
manifestans quod supra dixerat, quod potentiarum quibusdam insunt omnes, quibusdam quaedam, quibusdam
una sola. Ubi considerandum est, quod ad hoc quod universum sit perfectum, nullus gradus perfectionis in rebus
intermittitur, sed paulatim natura de imperfectis ad perfecta procedit. Propter quod etiam Aristoteles, in octavo
metaphysicae, assimilat species rerum numeris, qui paulatim in augmentum proficiunt. Unde in viventibus
quaedam habent unum tantum praedictorum, scilicet plantae, in quibus est solum vegetativum, quod necesse est
in omnibus viventibus materialibus esse, quia huic potentiae attribuuntur operationes pertinentes ad esse
materiale. Aliis autem, scilicet animalibus, inest vegetativum et sensitivum. Si autem est ibi sensitivum, oportet
quod adsit tertium, scilicet appetitivum.
Quod quidem dividitur in tria: scilicet desiderium, quod est secundum vim concupiscibilem; et iram, quae est
secundum vim irascibilem: qui duo appetitus pertinent ad partem sensitivam: sequuntur enim apprehensionem
sensus. Tertium autem est voluntas, quod est appetitus intellectivus, consequens scilicet apprehensionem
intellectus.
|#11 Quod autem appetitivum insit omnibus animalibus, probat duplici ratione. Quarum prima est, quod omnia
animalia habent ad minus unum sensum, scilicet tactum; quibus autem inest sensus, inest laetitia et tristitia,
delectatio et dolor. Laetitia enim et tristitia magis videntur sequi apprehensionem interiorem. Sed delectatio et
dolor consequuntur apprehensionem sensus, et praecipue sensus tactus. Et si est laetitia et tristitia, necesse est
quod sit aliquid triste et dulce, idest delectabile et dolorosum; oportet enim, omne quod sentitur secundum
tactum, esse, vel conveniens, et sic est delectabile: vel nocivum, et sic est dolorosum. Quibuscumque autem inest
aliquid delectabile et triste, his inest et concupiscentia, quae est appetitus delectabilis; ergo de primo ad ultimum
omnibus animalibus, quibus inest sensus tactus, inest appetitus.
44

