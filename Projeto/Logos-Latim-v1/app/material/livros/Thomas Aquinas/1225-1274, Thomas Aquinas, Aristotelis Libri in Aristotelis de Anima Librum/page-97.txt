Dicit ergo primo quod hoc, scilicet phantasiam esse quandoque veram et quandoque falsam, accidit propter hoc
quod dicetur, quia scilicet sensus, a cuius actu causatur phantasia, diversimode se habet ad veritatem, secundum
quod comparatur ad diversa.
|#7 Nam primo quidem circa propria sensibilia semper verus est aut modicum habet de falsitate. Sicut enim
potentiae naturales non deficiunt in propriis operationibus, nisi in minori parte, propter aliquam corruptionem;
sic etiam sensus non deficiunt a vero iudicio propriorum sensibilium, nisi in minori parte, propter aliquam
corruptionem organi; ut apparet in febricitantibus, quibus propter indispositionem linguae dulcia amara esse
videntur.
|#8 Secundo autem sensus est circa sensibilia per accidens; et hic iam decipitur sensus. Quod enim album sit
quod videtur, non mentitur sensus; sed si album sit hoc aut illud, puta vel nix, vel farina vel aliquid huiusmodi,
hic iam contingit mentiri sensum, et maxime a remotis.
|#9 Tertio sensus est sensibilium communium quae consequuntur subiecta in quibus sunt accidentia, quae sunt
sensibilia propria; sicut magnitudo et motus, quae sunt sensibilia communia accidunt sensibilibus corporibus.
Et circa huiusmodi maxime est deceptio, quia iudicium de his variatur secundum diversitatem distantiae. Nam
quod a remotiori videtur, minus videtur.
|#10 Motus autem phantasiae qui est factus ab actu sensus, differt ab istis tribus sensibus, id est actibus sensus,
sicut effectus differt a causa. Et propter hoc etiam quia effectus est debilior causa, et quanto magis aliquid
elongatur a primo agente, tanto minus recipit de virtute et similitudine eius; ideo in phantasia facilius adhuc
quam in sensu potest incidere falsitas, quae consistit in dissimilitudine sensus ad sensibile. Tunc enim est falsus
sensus quando aliter recipitur forma sensibilis in sensu, quam sit in sensibili. Et dico aliter secundum speciem,
non secundum materiam; puta si sapor dulcis recipiatur in lingua secundum amaritudinem: secundum vero
materiam semper aliter recipit sensus, quam habeat sensibile. Omnis igitur motus phantasiae, qui fit a motu
propriorum sensibilium, est verus, ut in pluribus. Et hoc dico quantum ad praesentiam sensibilis, quando motus
phantasiae est simul cum motu sensus.
|#11 Sed quando motus phantasiae est in absentia sensus, tunc etiam circa propria sensibilia contingit decipi.
Imaginatur enim quandoque absentia ut alba, licet sint nigra.
Sed alii motus phantasiae, qui causantur a sensu sensibilium per accidens, et a sensu sensibilium communium,
possunt esse falsi, sive sit praesens sensibile, sive non. Sed magis sunt falsi in absentia sensibilis, quam sunt
quando sunt procul.
|#12 Ex hac autem ratione assignata, concludit ulterius principale propositum; dicens, quod si ea quae dicta sunt
non conveniunt nisi phantasiae, et phantasia habet quod dictum est, relinquitur quod phantasia sit motus a sensu
factus in actu.
|#13 Ulterius autem quod iste motus aliam potentiam requirat, quam sensitivam, Aristoteles hoc non determinat.
Sed videtur quod cum secundum diversitatem actuum distinguantur potentiae, et diversitas motus requirat
diversa mobilia, quia quod movetur, non movet seipsum, sed alterum, necessarium videtur quod sit alia potentia
phantastica, sive imaginativa, a sensu.
|#14 Deinde cum dicit quoniam autem assignat causam huius nominis. Circa quod sciendum est, quod phos in
Graeco, idem est quod lux; et inde venit phanos quod est apparitio, vel illuminatio et phantasia. Dicit ergo quod
visus est praecipuus inter alios sensus, eo quod est spiritualior, ut supra ostensum est, et plurium cognoscitivus:
ideo phantasia quae causatur a sensu secundum actum, accipit nomen a lumine, sine quo non est videre, ut supra
dictum est.
|#15 Deinde cum dicit et quoniam ostendit causam, quare animalia agunt et patiuntur secundum phantasiam; et
dicit, quod phantasiae immanent, idest perseverant, etiam abeuntibus sensibilibus, et sunt similes sensibus
secundum actum. Unde sicut sensus secundum actum movet appetitum ad praesentiam sensibilis, ita et
phantasiae in absentia sensibilis. Et propter hoc dicit quod animalia multa operantur secundum phantasias. Sed
hoc contingit propter defectum intellectus, quia cum intellectus adest, quia est superior, eius iudicium praevalet
ad agendum.
|#16 Unde quando intellectus non dominatur, agunt animalia secundum phantasiam.
Alia quidem, quia omnino non habent intellectum, sicut bestiae, alia vero quia habent intellectum velatum, sicut
homines. Quod contingit tripliciter. Quandoque quidem ex aliqua passione irae, aut concupiscentiae, vel timoris
97

