|#5 Deinde cum dicit unde etsi in excludit quamdam obiectionem. Manifestum est enim quod si aliquod corpus
saporosum dissolubile per aquam, in aqua ponatur, utpote mel, vel aliquid huiusmodi, et nos essemus in aqua,
quamvis distantes ab illo corpore saporoso saporem tamen eius sentiremus in aqua: et sic videtur, quod gustus
suscipiat suum obiectum per aquam, quod est medium extraneum.
|#6 Et ideo ad excludendum hanc obiectionem, concludit ex dictis, quod cum gustabile non percipiatur per
medium extraneum, sequitur, quod si essemus in aqua sentiremus utique corpus dulce appositum in aqua, distans
a nobis; non tamen esset nobis sensus per medium, sed ex eo, quod sapor ille permiscetur aqueo humido, ut
accidit in potu; puta cum permiscetur, aquae, vel vino, mel, vel aliquid huiusmodi: ipsa enim aqua immutatur
naturali immutatione a corpore saporoso.
Unde gustus non percipit saporem corporis distantis; ut est talis corporis sapor, nisi secundum quod aqua est
immutata tali corpore.
|#7 Cuius signum est, quod gustus non immutatur ab aqua sic intense, sicut natus est immutari a sapore corporis
distantis, eo quod sapor ille debilitatur per admixtionem aquae. Sed color non sic videtur per medium, quod
scilicet corpus coloratum admisceatur medio, aut aliquid eius defluat ad visum, ut democritus ponebat; sed per
spiritualem immutationem medii. Unde visus non percipit colorem ut aeris, vel ut aquae, sed ut corporis colorati
distantis, et secundum eamdem mensuram.
Si ergo velimus comparare gustum ad visum, nihil est quod sit medium in gustu, sicut illud quod est medium in
visu. Sed sicut color est visibile, idest obiectum visus, sic humor, idest sapor, est gustabile, id est obiectum
gustus.
|#8 Deinde cum dicit non autem ostendit quid requiratur ad gustum, ex quo medium non requiritur: et dicit,
quod nullum saporosum facit sensum sui humoris, idest saporis, sine humiditate. Nam sicut color fit actu
visibilis per lumen, ita sapor fit actu gustabilis per humidum. Et propter hoc oportet, quod gustabile, vel actu
habeat humiditatem aqueam, sicut vinum vel aliquod huiusmodi, aut sit potentia humectabile, sicut quod sumitur
per modum cibi. Et ideo oportet, ut sit saliva in ore, quae est bene liquida, et liquefactiva linguae, per quam ea
quae sumuntur, humectantur, ut eorum sapor percipi possit.
|#9 Deinde cum dicit sicut autem ostendit quid percipiatur per gustum; et dicit quod sicut est de visu et auditu,
sic est de gustu. Visus enim cognoscit visibile et invisibile, ut supra dictum est. Invisibile enim est tenebra, de
qua visus iudicat. Et similiter illud quod est valde splendidum, ut sol, dicitur invisibile, sed alio modo quam
tenebra.
Nam tenebra dicitur invisibile, propter defectum luminis; splendidum autem propter abundantiam corrumpentis
sensum. Et similiter auditus est audibilis, scilicet soni, et non audibilis, ut silentii, quod est privatio soni, et etiam
non audibilis, idest soni male audibilis, qui vel propter sui excellentiam corrumpit sensum, vel propter sui
parvitatem, non sufficienter sensum immutat. Sic etiam est in omnibus quae secundum potentiam et impotentiam
dicuntur.
|#10 Nam impossibile dicitur in omnibus, aut quod non habet quod natum est habere, aut quod prave habet.
Sicut non gressibile dicitur animal, et quod penitus caret pedibus, et quod est claudum, aut debile pedibus.
Similiter autem et gustus, et gustabilis, et non gustabilis. Non gustabile autem dicitur dupliciter: quod aut parum
habet de sapore, aut malum saporem, aut nimis violentum ad corrumpendum sensum. Et quia gustabile est
humidum aqueum, quod est potabile, et hoc est principium saporis, scilicet humidum aqueum, videtur quod
potabile et non potabile, sit principium eorum quae gustu percipiuntur. Gustus enim percipit ambo; sed unum ut
pravum et corruptivum sensus, scilicet non potabile; aliud autem ut conveniens secundum naturam, scilicet
potabile. Sicut autem gustabile percipitur gustu, prout gustus est quidam sensus discretus a tactu, ita potabile et
non potabile, percipitur a gustu prout gustus est quidam tactus.
Nam potabile est commune et tactus et gustus.
Tactus quidem, inquantum est humidum; gustus autem, inquantum est humidum saporabile.
|#11 Manifestum est ergo, quod delectationes quae sunt in cibis et potibus inquantum sunt sensibilia et
potabilia, pertinent ad gustum, inquantum est tactus quidam, ut dicitur in tertio ethicorum.
|#12 Deinde cum dicit quoniam autem ostendit quale debeat esse instrumentum gustus. Et primo ponit
veritatem. Secundo manifestat eam per signum, ibi, signum autem.
Dicit ergo primo, quod quia illud quod est gustabile, oportet esse humidum et saporosum, necesse est organum
gustus, neque esse humidum actu, neque saporosum secundum seipsum; neque esse tale, quod non possit fieri
humidum: sicut instrumentum visus est, quod non habet colorem, sed est susceptivum coloris. Et hoc ideo est,
quia gustus patitur aliquid a gustabili, secundum quod est gustabile, sicut quilibet sensus a sensibili. Unde, cum
76

