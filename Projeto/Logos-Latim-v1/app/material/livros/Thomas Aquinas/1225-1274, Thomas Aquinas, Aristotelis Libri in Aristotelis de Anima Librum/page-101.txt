oportebat, quod ab altero reduceretur in actum; sed quando iam habet habitum scientiae, qui est actus primus,
potest, cum voluerit, procedere in actum secundum qui est operatio. |#3 N.3 Manifestum est autem ex hoc
quod hic dicitur, falsam esse opinionem Avicennae quam habet de speciebus intelligibilibus contra opinionem
Aristotelis. Ponit enim Avicenna, quod species non conservantur in intellectu possibili, nec sunt in eo nisi
quando actu intelligit. Sed oportet secundum ipsum, quod quandocumque intelligit actu, quod convertat se ad
intelligentiam separatam agentem, a qua effluunt in intellectum possibilem intelligibiles species. |#4 N.4
Contra quod manifeste hic Philosophus dicit, quod intellectus reducitur in actum specierum, per modum, quo
sciens actu, adhuc est in potentia intelligens. Cum enim intellectus actu intelligit, species intelligibiles sunt in eo
secundum actum perfectum: cum autem habet habitum scientiae, sunt species in ipso intellectu medio modo inter
potentiam puram et actum purum. |#5 N.5 Et quia dixerat, quod quando intellectus fit quodammodo in actu,
secundum singula eorum ad quae erat in potentia, tunc potest intelligere, respectu autem sui nullo modo erat in
potentia, posset aliquis credere, quod factus in actu, seipsum non intelligeret; et ideo ad hoc excludendum
subiungit quod intellectus factus in actu, non potest intelligere alia, sed etiam tunc potest intelligere seipsum.
|#6 N.6 Deinde cum dicit quoniam autem. Ostendit Philosophus quid sit obiectum intellectus. Ad cuius
evidentiam sciendum est, quod Philosophus in septimo metaphysicae inquirit, utrum quod quid est, idest
quidditas, vel essentia rei, quam definitio significat, sit idem quod res. Et quia Plato ponebat quidditates rerum
esse separatas a singularibus, quas dicebat ideas, vel species; ideo ostendit, quod quidditates rerum non sunt
aliud a rebus nisi per accidens; utputa non est idem quidditas hominis albi, et homo albus; quia quidditas hominis
non continet in se nisi quod pertinet ad speciem hominis; sed hoc quod dico homo albus habet aliquid in se
praeter illud quod est de specie humana. |#7 N.7 Hoc autem contingit in omnibus habentibus formam in
materia, quia in eis est aliquid praeter principia speciei. Nam natura speciei individuatur per materiam: unde
principia individuantia et accidentia individui sunt praeter essentiam speciei. Et ideo contingit sub una specie
inveniri plura individua: quae licet non differant in natura speciei, differunt tamen secundum principia
individuantia. Et propter hoc in omnibus habentibus formam in materia, non est omnino idem, et res et quod quid
est eius. Socrates enim non est sua humanitas. In his vero quae non habent formam in materia, sicut sunt formae
simplices, nihil potest esse praeter essentiam speciei; quia ipsa forma est tota essentia. Et ideo in talibus non
possunt esse plura individua unius speciei, nec potest in eis differre res et quod quid est eius. |#8 N.8
Considerandum est etiam, quod non solum naturalia habent speciem in materia, sed etiam mathematica. Est enim
duplex materia: scilicet sensibilis, a qua abstrahunt mathematica, et concernunt eam naturalia, et intelligibilis,
quam mathematica concernunt. Quod quidem sic intelligendum est. Manifestum est enim, quod quantitas
immediate inhaeret substantiae: qualitates autem sensibiles in quantitate fundantur, ut album et nigrum, calidum
et frigidum. Remoto autem posteriori remanet prius: unde remotis qualitatibus sensibilibus secundum
intellectum, adhuc remanet quantitas continua in intellectu. |#9 N.9 Quaedam ergo sunt formae, quae
materiam requirunt sub determinata dispositione sensibilium qualitatum; et huiusmodi sunt omnes formae
naturales; et idcirco naturalia concernunt materiam sensibilem. Quaedam vero sunt formae, quae non exigunt
materiam sub determinata dispositione sensibilium qualitatum, tamen requirunt materiam sub quantitate
existentem: sicut triangulus, et quadratum, et huiusmodi: et haec dicuntur mathematica; et abstrahunt a materia
sensibili, sed non a materia intelligibili, inquantum in intellectu remanet continua quantitas, abstracta a sensibili
qualitate. Sic ergo patet, quia sicut naturalia habent formam in materia, ita et mathematica: et propter hoc tam in
naturalibus quam in mathematicis differt res et quod quid est: unde in utrisque inveniuntur plura individua sub
una specie. Sicut enim sunt plures homines unius speciei, ita et plures trianguli sub una specie. |#10 N.10 His
igitur habitis, planum est accipere ex litera Philosophi intellectum. Dicit enim quod aliud est magnitudo et
magnitudinis esse, id est aliud est magnitudo, et quod quid est eius. Esse enim quod est magnitudinis appellat
quidditatem eius. Et similiter aliud est aqua et aquae esse, et sic est in multis aliis, id est in omnibus
mathematicis et naturalibus. Unde signanter duo exempla posuit. Nam magnitudo est quid mathematicum, aqua
autem quid naturale. |#11 N.11 Non autem hoc contingit in omnibus. Nam in his, quae omnino sunt separata a
materia idem est res et quod quid est eius. Et quia substantiae separatae ignotae sunt nobis, non potuit eas
nominare propriis nominibus, sicut mathematica et naturalia, sed nominavit ea sub exemplo rerum naturalium. Et
hoc est quod subdit, quod in quibusdam idem est carni esse et carnem: ex quo non intelligit, quod sit idem caro
et quod quid est eius. Non enim diceret in quibusdam sic esse; sed simpliciter diceret, quod idem est caro et carni
esse. Sed intelligit quod hoc, quod sic dicitur aliquid et alicui, ut caro, et carni esse, idem est in quibusdam, idest
in his quae sunt a materia separata. |#12 N.12 Et quia ad diversa cognoscenda diversae potentiae cognoscitivae
requiruntur, concludit, quod anima aut cognoscit alio rem, et alio eius quidditatem, aut uno et eodem, sed alio
modo se habente. Manifestum est autem, quod caro non est sine materia: sed forma carnis est forma determinata,
et in materia determinata sensibili: sicut etiam simul habet subiectum sensibile determinatum, scilicet nasum.
Hanc igitur naturam sensitivam cognoscit anima per sensum. Et hoc est quod subdit, quod anima iudicat potentia
sensitiva calidum et frigidum, et alia huiusmodi quorum ratio, idest proportio quaedam caro est. Forma enim
carnis requirit determinatam proportionem calidi et frigidi, et aliorum huiusmodi. |#13 N.13 Sed oportet quod
alia potentia discernat esse carni, idest quod quid est carnis. Sed hoc contingit dupliciter: uno modo sic quod ipsa
caro vel quidditas carnis cognoscantur omnino potentiis abinvicem diversis: puta quod potentia intellectiva
101

