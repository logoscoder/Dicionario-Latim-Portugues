|#8 Alia ratio est, quia eiusdem sensus eadem sunt corruptiva: non enim visus patitur aliquid a sonis, neque
auditus a coloribus.
Sed sensus animalium non respirantium videntur corrumpi a gravibus odoribus et excellentibus, ex quibus sensus
hominis corrumpitur, scilicet ab asphalto, quod est quaedam confectio ex succis herbarum, et a sulphure, et ab
huiusmodi: ergo alia habent sensum olfactus, sicut homo, licet non respirent.
|#9 Deinde cum dicit videtur autem solvit quaestionem; quia ista diversitas in modo respirandi, non est ex
diversitate sensus, sed ex diversa dispositione organi. Organum enim olfactus in homine differt ab organis
aliorum animalium, sicut oculi hominum differunt ab oculis duris quorumdam animalium.
Oculi enim hominum habent quoddam phragma, idest pannum ad cooperiendum, scilicet palpebras, unde homo
non potest videre nisi quodam motu palpebrae retrahantur; quod non accidit in animalibus habentibus duros
oculos, sed statim vident ea quorum species fiunt in diaphano. Ita etiam et in animalibus non respirantibus,
organum odoratus est sine operculo; sed in animalibus respirantibus habet quoddam cooperculum, quod oportet
aperiri, ampliatis poris per respirationem. Et ideo animalia respirantia non odorant in aqua, quia oportet quod
patiantur ab odore respirando, quod non potest fieri in aqua.
|#10 Deinde cum dicit est autem determinat de instrumento olfactus: et dicit quod odor fundatur in sicco, sicut
sapor in humido. Organum autem odoratus oportet esse in potentia ad odorem et ad siccum, sicut organum visus
est in potentia ad colores et ad lucem.
|+21 Lectio 21
|#1 Postquam Philosophus determinavit de visibili, et audibili, et olfactibili, hic quarto determinat de gustabili.
Et dividitur in partes duas. In prima determinat de gustabili in communi. In secunda de speciebus gustabilis, idest
saporis, ibi, species autem. Circa primum tria facit. Primo inquirit an gustabile percipiatur per medium. Secundo
ostendit quid percipiatur per gustum, quia gustabile et non gustabile, ibi, sic autem. Tertio quale oporteat esse
organum sensus gustus, ibi, quoniam autem humidum. Haec enim tria circa alios sensus tractavit, scilicet
medium, in quo sentitur: id quod sensu percipitur: et organum sensus: quae in gustu, ut videbitur, oportet esse.
Circa primum tria facit. Primo ostendit, quod gustabile non percipitur per medium extraneum. Secundo excludit
quamdam obiectionem, ibi, unde etsi in aqua.
Tertio ostendit quid requiratur ad hoc, quod gustabile percipiatur, ibi, non autem facit.
|#2 Dicit ergo primo, quod gustabile est quoddam tangibile, idest quod tactu discernitur.
Et haec est causa, quare non sentitur per medium quod sit corpus extraneum.
Et dicitur extraneum, quod non est pars animalis.
Sentiuntur enim sensibilia, de quibus prius dictum est, per aerem aut aquam, quae non sunt partes animalis. Sed
tactus non sentit suum obiectum per medium extraneum, sed per medium coniunctum. Nam caro est medium in
sensu tactus, in infra patebit.
Et ideo, cum gustus sit quidam tactus, et gustabile sit quoddam tangibile, non percipietur gustabile per medium
extraneum.
|#3 Quod autem gustabile sit quoddam tangibile, ostendit per hoc quod humor, idest sapor, qui est gustabile,
radicatur in humido, sicut in materia propria. Humidum autem est quoddam tangibile. Unde manifestum est,
quod gustabile est quoddam tangibile.
|#4 Sed si gustus est quidam tactus, videtur quod non debeat distingui contra tactum, cum species non dividatur
ex opposito contra genus: et sic sequitur, quod non sunt quinque sensus, sed tantum quatuor. Sed dicitur, quod
gustus et tactus possunt considerari dupliciter. Uno modo quantum ad modum sentiendi; et sic gustus est quidam
tactus.
Nam in tangendo, suum obiectum percipit.
Alio modo quantum ad obiectum; et ita oportet dicere, quod sicut se habet obiectum gustus ad obiectum tactus,
sic se habet sensus gustus ad sensum tactus. Manifestum est autem, quod sapor, qui est obiectum gustus, non est
aliqua qualitas de qualitatibus simplicium corporum, ex quibus animal constituitur, quae sunt propria obiecta
sensus tactus; sed causatur ab eis, et fundatur in aliquo eorum, sicut in materia, scilicet in humido. Unde
manifestum est, quod gustus non est idem quod sensus tactus, sed quodammodo radicatur in eo. Unde et
consuevit de gustu distingui, quod potest accipi gustus prout est discretivus saporum, et potest accipi ut est tactus
quidam, prout discernit qualitates tangibiles, scilicet alimenti, cuius sensus est tactus, ut supra dictum est. Unde
Philosophus dicit in tertio ethicorum, quod circa delectationes gustus prout accipitur primo modo non est
temperantia, sed solum prout accipitur secundo modo.

75

