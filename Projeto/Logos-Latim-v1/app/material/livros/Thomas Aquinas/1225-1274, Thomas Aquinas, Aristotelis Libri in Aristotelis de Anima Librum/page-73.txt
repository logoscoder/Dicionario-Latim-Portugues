|#5 Unde, quia homo habet optimum tactum, sequitur quod sit prudentissimum omnium aliorum animalium. Et
in genere hominum ex sensu tactus accipimus, quod aliqui ingeniosi sunt, vel non ingeniosi: et non secundum
aliquem alium sensum. Qui enim habent duram carnem, et per consequens habent malum tactum, sunt inepti
secundum mentem: qui vero sunt molles carne, et per consequens boni tactus, sunt bene apti mente.
Unde etiam alia animalia habent duriores carnes quam homo.
|#6 Sed videtur, quod aptitudo mentis magis respondeat bonitati visus, quam bonitati tactus: quia visus est
spiritualior sensus, et plures differentias rerum demonstrat. Sed dicendum est, quod duplici ex causa, bonitas
mentis respondet bonitati tactus. Prima ratio est, quod tactus est fundamentum omnium aliorum sensuum:
manifestum est enim, quod organum tactus diffunditur per totum corpus, et quodlibet instrumentum
cuiuscumque sensus est etiam instrumentum tactus; et illud, ex quo aliquid dicitur esse sensitivum, est sensus
tactus. Unde ex hoc quod aliquis habet meliorem tactum, sequitur quod simpliciter habet meliorem sensitivam
naturam, et per consequens, quod sit melioris intellectus.
Nam bonitas sensus est dispositio ad bonitatem intellectus. Ex hoc autem, quod aliquis habet meliorem auditum
vel meliorem visum, non sequitur quod sit melius sensitivus, vel melioris sensitivae simpliciter, sed solum
secundum quid.
|#7 Alia ratio est, quia bonitas tactus consequitur bonitatem complexionis sive temperantiae.
Cum enim instrumentum tactus non possit esse denudatum a genere tangibilium qualitatum, eo quod est ex
elementis compositum, oportet quod sit in potentia ad extrema saltem per hoc, quod est medium inter ea. Ad
bonam autem complexionem corporis sequitur nobilitas animae: quia omnis forma est proportionata suae
materiae. Unde sequitur, quod qui sunt boni tactus, sunt nobilioris animae, et perspicacioris mentis.
|#8 Quaeritur autem iterum, cum tactus sit certissimus sensuum, quare species odorum denominantur magis a
speciebus saporum, quam a qualitatibus tangibilibus. Et dicendum, quod odor et sapor causantur ex determinata
commixtione qualitatum elementarium; et ideo species odoris magis correspondent speciebus saporis, quam
simplicibus qualitatibus tangibilibus.
|#9 Deinde cum dicit est autem ostendit quomodo species odoris correspondent speciebus saporis: et dicit, quod
sicut humor, idest sapor, quidam est dulcis, et quidam amarus, sic etiam et odores distinguuntur.
Sed sciendum est, quod quaedam habent proportionalem odorem et saporem, scilicet dulcem odorem et dulcem
saporem; quaedam vero per contrarium, scilicet suavem saporem, et non suavem odorem, vel e converso.
|#10 Cuius ratio est, quia sapor consistit in humido aqueo aliqualiter digesto; odor autem consistit in sicco
aereo, aliqualiter contemperato.
Contingit autem quandoque utramque substantiam, scilicet subtilem aeream, et aqueam grossiorem, secundum
debitam proportionem commistam esse, et sic est suavitas saporis et odoris. Si vero sit debita proportio in uno et
non in altero, erit in uno suavitas, et in alio non. Et sicut dictum est de dulci et amaro, quae sunt extrema in
saporibus, quae transferuntur ad odores, ita etiam et acetosum et austerum, idest stipticum, aut Ponticum, et
acutum, et pingue, odoribus attribuuntur.
|#11 Sed licet non semper in omnibus correspondeant odores saporibus, tamen, sicut dixi, propter hoc quod
odores non sunt multum manifesti, sicut sapores, acceperunt nomina odores a saporibus, secundum
similitudinem rerum; quia ut in pluribus, odores respondent saporibus. Dulcis enim odor et sapor causatur a
croco et melle. Acer autem a thymo et a similibus. Et similiter de aliis odoribus et saporibus.
|#12 Deinde cum dicit adhuc autem ostendit etiam quomodo non odorabilia odoratu percipiuntur; et dicit quod
sicut auditus est audibilis et non audibilis, et visus est visibilis et non visibilis, cum sit eadem potentia
cognoscitiva oppositorum, et privatio non cognoscatur nisi per habitum, similiter olfactus est odorabilis et non
odorabilis. Sed non odorabile dicitur dupliciter. Aut quod omnino non potest habere odorem, sicut corpora
simplicia. Aut quod habet parum de odore, aut malum odorem. Et similiter intelligendum est de gustabili et non
gustabili.
|+20 Lectio 20
|#1 Postquam Philosophus determinavit de odorabili, hic determinat de immutatione odoratus ab ipso. Et primo
quantum ad medium. Secundo quantum ad organum sensus, ibi, est autem odor sicci. Circa primum duo facit.
Primo ostendit quid sit medium instrumenti odoratus. Secundo movet quamdam quaestionem circa determinata,
ibi, unde dubium. Dicit ergo primo, quod sensus olfactus immutatur ab odorabili per medium, scilicet aerem, aut

73

