praedeterminata. Et dividitur in duas partes. In prima ponit dubitationes. Secunda solvit eas, ibi, aut pati. Movet
autem primo duas dubitationes: quarum prima talis est. Si intellectus est simplex et impassibilis, et nulli habet
aliquid commune, ut Anaxagoras dixit, quomodo intellectus potest intelligere, cum intelligere sit pati quoddam,
et de ratione patientis hoc esse videatur, quod habeat aliquid commune cum agente? quia inquantum est aliquid
commune utrisque, scilicet agenti et patienti, videtur quod hoc agat, et illud patiatur. Oportet enim ea quae agunt
et patiuntur adinvicem, communicare in materia, ut dicitur in primo de generatione. |#2 N.2 Secundam
dubitationem ponit ibi amplius autem et insurgit haec dubitatio ex eo quod supra dixit, quod intellectus factus in
actu, etiam seipsum intelligit. Et est ista dubitatio, quod si intellectus est intelligibilis, hoc potest contingere
duobus modis. Uno modo, quod sit intelligibilis secundum se, et non secundum aliud. Alio modo, quod habeat
aliquid sibi adiunctum, quod faciat ipsum intelligibilem. Si autem secundum seipsum est intelligibilis, et non
secundum aliud, intelligibile autem inquantum huiusmodi est unum in specie, sequetur, si hoc non solum est
intelligibile, sed intellectus; quod etiam alia intelligibilia sint intellectus, et ita omnia intelligibilia intelligent. Si
autem est intelligibilis per hoc quod habet aliquid aliud sibi adiunctum, sequeretur quod habeat aliquid quod
faciat ipsum intelligibilem, sicut et alia, quae intelliguntur: et ita videtur sequi idem quod prius, scilicet quod
semper id quod intelligitur, intelligat. |#3 N.3 Deinde cum dicit aut pati solvit praemissas dubitationes. Et
primo solvit primam; dicens, quod sicut prius distinctum est de passione, cum ageretur de sensu, quod pati
dicitur secundum aliquid commune, idest hoc quod est pati commune est ad passionem quae est in contrarias
dispositiones, sicut est passio mutua in rebus naturalibus, quae communicant in materia: et est aliquod pati, quod
dicitur secundum receptionem tantum. Intellectus igitur dicitur pati, inquantum est quodammodo in potentia ad
intelligibilia, et nihil est actu eorum antequam intelligat. Oportet autem hoc sic esse, sicut contingit in tabula, in
qua nihil est actu scriptum, sed plura possunt in ea scribi. Et hoc etiam accidit intellectui possibili, quia nihil
intelligibilium est in eo actu, sed potentia tantum. |#4 N.4 Et per hoc excluditur tam opinio antiquorum
naturalium, qui ponebant animam compositam ex omnibus, ut intelligeret omnia, quam etiam opinio Platonis,
qui posuit naturaliter animam humanam habere omnem scientiam, sed esse eam quodammodo oblitam, propter
unionem ad corpus: dicens, quod addiscere nihil aliud est quam reminisci. |#5 N.5 Deinde cum dicit et ipse
solvit secundam dubitationem. Et primo solvit quaestionem. Secundo respondet ad obiectionem in contrarium
factam, ibi, non autem semper. Dicit ergo primo, quod intellectus possibilis est intelligibilis non per suam
essentiam, sed per aliquam speciem intelligibilem, sicut et alia intelligibilia. Quod probat ex hoc, quod
intellectum in actu et intelligens in actu, sunt unum, sicut et supra dixit, quod sensibile in actu et sensus in actu
sunt unum. Est autem aliquod intelligibile in actu, per hoc quod est in actu a materia abstractum: sic enim supra
dixit, quod sicut res sunt separabiles a materia, sic sunt et quae sunt circa intellectum. Et ideo hic dicit, quod in
his quae sunt sine materia. Id est si accipiamus intelligibilia actu, idem est intellectus et quod intelligitur, sicut
idem est sentiens in actu et quod sentitur in actu. Ipsa enim scientia speculativa, et sic scibile, idest scibile in
actu, est idem. Species igitur rei intellectae in actu, est species ipsius intellectus; et sic per eam seipsum
intelligere potest. Unde et supra Philosophus per ipsum intelligere, et per illud quod intelligitur, scrutatus est
naturam intellectus possibilis. Non enim cognoscimus intellectum nostrum nisi per hoc, quod intelligimus nos
intelligere. |#6 N.6 Accidit autem hoc in intellectu possibili, quod non intelligatur per essentiam suam, sed per
speciem intelligibilem, ex hoc quod est potentia tantum in ordine intelligibilium. Ostendit enim Philosophus, in
nono metaphysicae, quod nihil intelligitur nisi secundum quod est in actu. Et potest accipi simile in rebus
sensibilibus. Nam id quod est in potentia tantum in eis, scilicet materia prima, non habet aliquam actionem per
essentiam suam, sed solum per formam ei adiunctam: substantiae autem sensibiles, quae sunt secundum aliquid
in actu, et secundum aliquid in potentia, secundum seipsas habent aliquam actionem. Similiter intellectus
possibilis, qui est tantum in potentia in ordine intelligibilium, non intelligit, neque intelligitur, nisi per speciem in
eo susceptam. |#7 N.7 Deus autem, qui est purus actus in ordine intelligibilium, et aliae substantiae separatae,
quae sunt mediae inter potentiam et actum per suam essentiam et intelligunt et intelliguntur. |#8 N.8 Deinde
cum dicit non autem respondet ad obiectionem, quae erat in contrarium; dicens, quod ex quo intellectus
possibilis habet aliquid quod facit ipsum intelligibilem, sicut et alia, restat ut consideretur causa non semper
intelligendi, id est quare non semper intelligibile intelligit. Quod ideo est, quia in rebus habentibus materiam,
species non est intelligibilis secundum actum, sed secundum potentiam tantum. Intelligibile autem in potentia
non est idem cum intellectu, sed solum intelligibile in actu: unde in illis quae habent speciem in materia, non
inerit intellectus, ut scilicet intelligere possint, quia intellectus talium, idest intelligibilium, est quaedam potentia
sine materia. Illud autem quod est in materia est intelligibile, sed in potentia tantum, quod vero est in intellectu,
est species intelligibilis secundum actum. |+10 Lectio 10 |#1 N.1 Postquam Philosophus determinavit de
intellectu possibili, nunc determinat de intellectu agente. Et circa hoc duo facit. Primo ostendit esse intellectum
agentem, praeter possibilem, et ratione, et exemplo. Secundo ostendit huius intellectus naturam, ibi, et hic
intellectus. Ponit ergo circa primum talem rationem. In omni natura quae est quandoque in potentia et quandoque
in actu, oportet ponere aliquid, quod est sicut materia in unoquoque genere, quod scilicet est in potentia ad omnia
quae sunt illius generis. Et aliud, quod est sicut causa agens, et factivum; quod ita se habet in faciendo omnia,
sicut ars ad materiam. Sed anima secundum partem intellectivam quandoque est in potentia, et quandoque in
actu. Necesse est igitur in anima intellectiva esse has differentias: ut scilicet unus sit intellectus, in quo possint
103

