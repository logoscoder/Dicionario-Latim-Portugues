|#6 Deinde cum dicit est igitur determinat de his sine quibus color videri non potest; scilicet diaphano et lumine.
Et dividitur in partes tres. Primo ostendit quid sit diaphanum. Secundo determinat de lumine, quod est actus eius,
ibi, lumen autem est huius actus etc.. Tertio ostendit quomodo diaphanum est susceptivum coloris, ibi, est autem
coloris etc.. Dicit ergo primo, quod cum color sit motivus secundum suam naturam diaphani, necesse est, quod
diaphanum sit aliquid. Est autem diaphanum, quod non habet proprium colorem, ut secundum ipsum videri
possit, sed est susceptivum extranei coloris, secundum quem aliquo modo est visibile.
Huiusmodi autem diaphanum est, sicut aer et aqua et multa corpora solida, ut lapides quidam, et vitrum. Licet
autem alia accidentia, quae conveniunt elementis et elementatis conveniant eis secundum naturam elementorum,
sicut calidum et frigidum, et grave, et leve, et alia huiusmodi, tamen diaphanum non convenit praedictis ex
natura aeris, aut aquae, secundum quod huiusmodi, sed consequitur quamdam naturam communem non solum
aeri et aquae quae sunt corpora corruptibilia, sed convenit etiam caelesti corpori, quod est perpetuum et
incorruptibile. Manifestum est enim aliqua caelestia corpora esse diaphana. Non enim possemus videre stellas
fixas, quae sunt in octava sphaera, nisi inferiores sphaerae planetarum essent transparentes, vel diaphanae.
Sic ergo manifestum est quod diaphanum non est proprietas consequens naturam aeris aut aquae, sed aliquam
communiorem naturam, ex cuius proprietate oportet causam diaphanitatis assignare, ut postea apparebit.
|#7 Deinde cum dicit lumen autem ostendit quid sit lumen. Et primo manifestat veritatem. Secundo excludit
errorem, ibi, quod quidem igitur etc.. Dicit ergo primo, quod lumen est actus diaphani, secundum quod est
diaphanum. Manifestatum est enim, quod neque aer, neque aqua, neque aliquid huiusmodi est actu transparens,
nisi fuerit illuminatum.
Ipsum autem diaphanum secundum se est in potentia respectu luminis et respectu tenebrae, quae est privatio
luminis, sicut materia prima est ut potentia respectu formae et privationis. Lumen autem comparatur ad
diaphanum, sicut color ad corpus terminatum; quia utrumque est actus et forma sui susceptivi.
Et propter hoc dicit, quod lumen est quasi quidam color diaphani, secundum quod diaphanum est actu factum
diaphanum ab aliquo corpore lucente, sive illud sit ignis, aut aliquid aliud huiusmodi, sive aliquod corpus
caeleste. Esse enim lucens actu et illuminativum, commune est igni et corpori caelesti, sicut esse diaphanum est
commune aeri et aquae, et corpori caelesti.
|#8 Deinde cum dicit quid quidem excludit falsam opinionem de lumine. Et circa hoc duo facit. Primo ostendit
quod lumen non est corpus. Secundo improbat quamdam solutionem ad rationem quamdam, per quam potest
probari lumen non esse corpus, ibi, et non recte empedocles. Circa primum tria facit. Primo ponit intentum; et
dicit quod cum dictum sit quid est diaphanum, et quid lumen, manifestum est quod lumen, neque est ignis, ut
quidam dicebant, ponentes tres species ignis, carbonem, flammam, et lumen: neque est aliquod corpus omnino,
neque aliquid defluens ab aliquo corpore, sicut posuit democritus, lumen esse quasdam decisiones defluentes a
corporis lucidis: scilicet atomos quosdam. Si essent aliqua defluentia a corpore, sequeretur quod essent corpora
vel aliquod corpus, et sic nihil aliud esset lumen quam praesentia ignis, aut alicuius huiusmodi corporis in
diaphano: nihil ergo differt dicere quod lumen est corpus, aut quod est defluxus corporis.
|#9 Secundo ibi neque enim probat quod proposuerat, tali ratione. Impossibile est duo corpora esse simul: si
ergo lumen est corpus, impossibile est quod lumen sit simul cum corpore diaphano: hoc autem est falsum: ergo
lumen non est corpus.
|#10 Tertio ibi videtur autem probat quod lumen sit simul cum diaphano.
Contrariorum enim est idem subiectum: lumen autem et tenebra sunt contraria secundum modum quo privatio et
habitus est quaedam contrarietas, ut dicitur in decimo metaphysicae.
Manifestum est autem, quod tenebra est quaedam privatio huius habitus, scilicet luminis in diaphano; et sic
subiectum tenebrae est diaphanum; ergo et praesentia dicti habitus, scilicet lucis, est lumen: ergo lumen est simul
cum diaphano.
|#11 Deinde cum dicit et non recte reprobat quamdam responsionem ad rationem quamdam, quae potest fieri
contra ponentes lumen esse corpus. Potest enim contra eos sic argui. Si lumen esset corpus, oportet quod
illuminatio sit motus localis luminis deveniens in diaphanum. Nullus autem motus localis cuiuscumque corporis,
potest esse subitus sive in instanti; ergo illuminatio non est subito sed successive.
|#12 Cuius contrarium videmus; quia in eodem instanti, in quo corpus lucidum praesentatur, illuminatur
diaphanum totum simul, et non pars eius post partem. Non autem recte empedocles neque quicumque alius dixit,
quod scilicet lumen feratur motu locali, tamquam corpus, et extendatur successive in spatio, quod est medium
inter terram et continens, scilicet caelum, et quod ista successio nos lateat, sed videatur nobis quod totum
illuminetur simul et subito.

62

