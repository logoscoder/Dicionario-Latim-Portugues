|#12 Secundam rationem ad idem ostendendum ponit ibi adhuc autem quae talis est. Omnia animalia habent
sensum, quo cognoscunt suum alimentum; scilicet sensum tactus, qui est sensus alimenti. Et quia necessarium
est omnibus animalibus uti alimento, ut dictum est; ideo necessarium est, quod habeant sensum tactus quo
percipiant alimentum sibi conveniens. Quod autem tactus sit sensus alimenti, manifestum est: sicuti enim
corpora viventia constant ex calidis, et humidis, et frigidis, et siccis, ita ex his nutriuntur: tactus autem est sensus
discretivus horum. Sed aliis sensibilibus, idest aliis sensibilibus non nutriuntur viventia nisi secundum accidens,
inquantum videlicet coniunguntur tangibilibus. Sonus enim et odor et color nihil conferunt in alimentum
inquantum huiusmodi, sed solum inquantum contingit colorata et odorata et sonantia esse calida vel frigida,
humida vel sicca: humor autem, idest sapor, est quoddam de numero tangibilium qualitatum, sicut et gustus est
quidam tactus.
Sic igitur patet, quod omnia animalia habent sensum alimenti.
|#13 Quibuscumque autem inest sensus alimenti, his inest esuries et sitis: quorum utrumque est concupiscentia
alimenti: esuries quidem est concupiscentia calidi et sicci, quod habet rationem cibi: sitis autem frigidi et humidi,
quod habet rationem potus. Sapor autem est quoddam horum delectamentum: sapor enim delectabilis indicat
convenientem proportionem calidi et frigidi, humidi et sicci in alimento. Unde magis pertinet ad delectationem
alimenti, quam ad necessitatem. Sic igitur ubicumque est sensus tactus, est etiam appetitus.
|#14 Quomodo autem phantasia se habet ad appetitivum et sensitivum, posterius dicetur.
|#15 Quibusdam autem animalibus, supra haec tria, scilicet vegetativum, sensitivum et appetitivum, inest etiam
motivum secundum locum. Aliis vero supra haec quatuor inest etiam intellectivum et intellectus ipse, scilicet
hominibus, et si aliquod aliud genus rerum est simile hominibus, aut etiam honorabilius hominibus. Invenitur
autem aliquid honorabilius hominibus, quibus inest intellectus; est enim in substantiis separatis, et in corporibus
caelestibus, si tamen sunt animata: licet in viventibus mortalibus non est aliquod genus viventium habentium
intellectivum, nisi in specie humana.
|#16 Cum enim intellectus non habeat organum corporale, non possunt diversificari habentia intellectum
secundum diversam complexionem organorum, sicut diversificantur species sensitivorum secundum diversas
complexiones, quibus diversimode se habent ad operationes sensus.
|#17 Deinde cum dicit manifestum igitur ostendit qualiter se habet praedicta definitio animae ad partes
enumeratas. Et ad huius intellectum, sciendum est, quod Plato posuit universalia esse separata secundum esse;
tamen in illis, quae se habent consequenter, non posuit unam ideam communem, sicut in numeris et figuris: non
enim posuit unam ideam numeri praeter omnes numeros, sicut posuit unam ideam hominis praeter omnes
homines, eo quod numerorum species naturali ordine consequenter se habent. Et sic prima earum, scilicet
dualitas, est causa omnium consequentium. Unde non oportet ponere aliquam ideam communem numeris, ad
causandum speciem numerorum. Et similis ratio est de figuris. Nam eius species consequenter se habent, sicut et
species numerorum: trigonum enim est ante tetragonum, et tetragonum ante pentagonum.
|#18 Dicit ergo manifestum esse, quod eodem modo una est ratio animae, sicut una est ratio figurae. Sicuti enim
inter figuras non est aliqua figura quae sit praeter triangulum et alias species consequentes, utpote quae sit
communis omnium figurarum, ita nec in proposito est aliqua anima, quasi separata existens praeter omnes
praedictas partes.
|#19 Sed quamvis non sit una figura separata in esse praeter omnes figuras, etiam secundum Platonicos, qui
ponunt species communes separatas; tamen invenitur una ratio communis, quae convenit omnibus figuris, et non
est propria alicuius earum; ita est et in animalibus. Et ideo ridiculum est, quod homo quaerat unam rationem
communem, tam in animalibus, quam in aliis rebus, quae non conveniat alicui animarum quae sunt in rerum
natura particulariter. Neque etiam est conveniens, quod homo quaerat definitionem animae, secundum
unamquamque speciem animae, et dimittat definitionem communem omnibus.
Ergo neque definitio communis animae praetermittenda fuit; neque sic est assignanda definitio communis
animae quod non conveniat singulis animabus.
|#20 Et quia dixerat, quod eodem modo se habet ratio animae sicut ratio figurae, ostendit convenientiam inter
utrumque: et dicit quod similiter se habent figurae et animae adinvicem: in utrisque enim illud quod est prius, est
in potentia in eo quod est consequenter.

45

