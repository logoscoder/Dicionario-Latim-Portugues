autem, respectu eiusdem rei, ipsa qualitas gradum quemdam facit; quia quanto modus aedificii est melior, tanto
melius est aedificium.
Sic ergo, si consideretur scientia, seu actus eius, ex obiecto, patet, quod illa scientia est nobilior, quae est
meliorum et honorabiliorum.
Si vero consideretur ex qualitate seu modo, sic scientia illa est nobilior, quae est certior.
Sic ergo dicitur una scientia magis nobilis altera, aut quia est meliorum et honorabiliorum, aut quia est magis
certa.
|#5 Sed hoc est in quibusdam scientiis diversum: quia aliquae sunt magis certae aliis, et tamen sunt de rebus
minus honorabilibus: aliae vero sunt de rebus magis honorabilibus et melioribus, et tamen sunt minus certae.
Nihilominus tamen illa est melior quae de rebus melioribus et honorabilioribus est. Cuius ratio est, quia sicut
dicit Philosophus in Lib. Undecimo de animalibus, magis concupiscimus scire modicum de rebus honorabilibus
et altissimis, etiam si topice et probabiliter illud sciamus, quam scire multum, et per certitudinem, de rebus
minus nobilibus. Hoc enim habet nobilitatem ex se et ex sua substantia, illud vero ex modo et ex qualitate.
|#6 Haec autem scientia, scilicet de anima, utrumque habet: quia et certa est, hoc enim quilibet experitur in
seipso, quod scilicet habeat animam, et quod anima vivificet. Et quia est nobilior: anima enim est nobilior inter
inferiores creaturas. Et hoc est quod dicit, nos opinantes notitiam, idest scientiam speculativam omnium esse
bonorum, id est de numero bonorum, et honorabilium. Sed altera scientia est magis bona et honorabilis altera
dupliciter. Aut quia est magis certa, ut dictum est: unde dicit secundum certitudinem, aut ex eo quod meliorum,
illorum scilicet quae sunt in sua natura bona, et mirabiliorum, idest illorum quorum causa ignoratur, propter
utraque, idest propter haec duo animae historiam. Et dicit historiam, quia in quadam summa tractat de anima,
non perveniendo ad finalem inquisitionem omnium quae pertinent ad ipsam animam, in hoc tractatu. Hoc enim
est de ratione historiae. In primis hoc si accipiatur quantum ad totam scientiam naturalem, non dicit ordinem, sed
dignitatem. Si vero ad scientiam de rebus animatis tantum, sic in primis dicit ordinem.
|#7 Consequenter cum dicit videtur autem reddit auditorem benevolum ex utilitate huius scientiae: dicens, quod
cognitio de anima videtur multum proficere ad omnem veritatem, quae traditur in aliis scientiis. Ad omnes enim
partes philosophiae insignes dat occasiones.
Quia si ad philosophiam primam attendamus, non possumus devenire in cognitionem divinarum et altissimarum
causarum, nisi per ea quae ex virtute intellectus possibilis acquirimus.
Si enim natura intellectus possibilis esset nobis ignota, non possemus scire ordinem substantiarum separatarum,
sicut dicit Commentator super undecimo metaphysicae. Si vero attendatur quantum ad moralem, non possumus
perfecte ad scientiam moralem pervenire, nisi sciamus potentias animae. Et inde est, quod Philosophus in ethicis
attribuit quaslibet virtutes diversis potentiis animae. Ad naturalem vero utilis est, quia magna pars naturalium est
habens animam, et ipsa anima est fons et principium omnis motus in rebus animatis. Est enim anima tamquam
principium animalium. Ly tamquam non ponitur similitudinarie, sed expressive.
|#8 Consequenter cum dicit inquirimus autem ostendit ordinem huius tractatus: dicens, quod intendimus
considerare per signa scilicet, et cognoscere per demonstrationem scilicet, quid sit anima, seu naturam ipsius et
substantiam, et postea quaecumque accidunt circa ipsam, idest passiones eius. Et in hoc est quaedam diversitas:
quia quaedam videntur passiones animae tantum, sicut intelligentia et speculatio: quaedam vero per ipsam
animam inesse videntur communiter animalibus, sicut delectatio et tristitia, sensus et phantasia.
|#9 Consequenter cum dicit omnino ostendit difficultatem huius tractatus. Et hoc quantum ad duo. Primo
quantum ad cognoscendum substantiam animae. Secundo quantum ad cognoscendum accidentia, seu proprias
passiones, ibi, dubitationem autem, etc.. Quantum autem ad primum, ostendit duplicem difficultatem. Et primo
quantum ad modum definiendi ipsam. Secundo quantum ad ea quae intrant definitionem, ibi, primum autem
fortassis, etc.. Dicit ergo: quamvis sit utilis scientia de anima, tamen difficile est scire de anima quid est: et haec
est difficultas in qualibet re, cum sit una communis quaestio animae et multis aliis, circa substantiam eorum, et
circa quod quid est. Est ergo prima difficultas, quia nos nescimus per quam viam procedendum sit ad
definitionem: quia quidam dicunt, quod demonstrando: quidam, quod dividendo: quidam vero, quod
componendo.
Aristoteles autem voluit, quod componendo.
|#10 Secunda difficultas est de his quae ponuntur in definitione. Definitio enim notificat essentiam rei, quae non
potest sciri nisi sciantur principia: sed diversorum sunt diversa principia: et ideo difficile est scire, ex quibus
sumantur principia. Illa ergo quae ingerunt difficultatem ponentibus et inquirentibus definitionem, reducuntur ad
tria, quorum primum est circa substantiam animae; secundum circa partes eius; tertium circa adiutorium, quod
necessarium est in definitionibus ex accidentibus animae.
2

