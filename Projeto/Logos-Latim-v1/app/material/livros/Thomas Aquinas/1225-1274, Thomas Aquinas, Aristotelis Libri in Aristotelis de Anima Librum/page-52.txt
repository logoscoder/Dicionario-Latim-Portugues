Unde licet ex igne generetur aqua, sicut e converso, non tamen dicitur quod ex igne nutriatur aqua: sed quod ex
aqua nutriatur ignis, inquantum liquores humidi cedunt in ignis nutrimentum: quia scilicet dum ignis in aquam
convertitur, non apparet nova aquae generatio; sed ignis praeexistens, ad sui conservationem et augmentum
videtur in se humorem convertere. Et ideo in elementis videtur solus ignis nutriri, et sola aqua esse eius
nutrimentum, secundum quod ad aquam pertinent omnes humores et liquores.
|#4 Deinde cum dicit dubitationem autem movet quamdam dubitationem circa praedeterminata.
Et primo obiicit ad utramque partem. Secundo solvit eam, ibi, utrum autem sit alimentum, etc.. Oritur autem
dubitatio circa hoc quod supra dictum est, quod alimentum oportet esse contrarium. Quibusdam autem videtur
quod alimentum oportet esse simile ei quod alitur. Alimentum enim est causa augmenti: oportet autem quod
simile simili augeatur. Si enim aliquid diversum apponeretur alicui, non esset eiusdem augmentum, sed naturae
extraneae adiunctio. Videtur igitur quod oporteat simile simili ali.
|#5 Aliis autem videtur, quod alimentum oportet esse contrarium ei quod alitur, secundum id quod supra dictum
est. Et ad hoc inducuntur duplici ratione: quarum prima est, quia alimentum decoquitur et mutatur in id quod
nutritur. Nihil autem mutatur nisi in contrarium aut medium; sicut album mutatur in nigrum aut pallidum.
Medium autem est quodammodo contrarium.
Pallidum enim albo comparatum, est nigrum: nigro vero comparatum, est album; est enim compositum ex
utroque. Ergo nutrimentum est contrarium ei quod alitur, et in quod mutatur.
|#6 Secunda ratio est, quia agens est contrarium patienti; non enim simile a simili patitur. Alimentum autem
patitur ab eo quod alitur; alteratur enim ab eo, et digeritur. Id autem quod alitur, non patitur ab alimento, sicut
neque artifex patitur a materia, sed e converso: materia enim mutatur, non autem artifex, nisi forte per accidens,
secundum quod exit de potentia in actum. Videtur igitur, quod alimentum sit contrarium ei quod alitur. Prima
igitur harum rationum sumitur ex contrarietate quam oportet esse inter terminos mutationis.
Secunda vero ex contrarietate, quam oportet esse inter agens et patiens. Id enim quod alitur, et agit in alimentum,
est terminus, in quem alimentum mutatur.
|#7 Deinde cum dicit utrum autem solvit propositam dubitationem; dicens, quod differt quantum ad propositam
quaestionem, utrum alimentum dicatur id quod ultimo advenit, scilicet post decoctionem et digestionem, an illud
quod primo assumitur, scilicet antequam digeratur et decoquatur. Et si dici possit utrumque horum, alimentum:
unum horum quasi alimentum decoctum, aliud vero quasi non decoctum, secundum utramque partem quaestionis
poterit iudicari de alimento.
Quia inquantum alimentum dicitur non decoctum, sic contrarium contrario alitur, hoc enim est quod patitur et
mutatur. Inquantum vero est coctum, sic alitur simile simili; agens enim assimilat sibi patiens; unde in fine
passionis oportet passum esse simile agenti, et per hunc modum potest augere id quod alitur.
Et sic patet quod utrique praedictorum opinantium, aliquo modo dicunt recte, et aliquo modo non dicunt recte.
|#8 Deinde cum dicit quoniam autem determinat de alimento secundum quod convenit operationibus animae
vegetativae. Et primo secundum quod congruit nutritioni. Secundo secundum quod congruit augmento, ibi, est
autem alterum alimento, etc.. Tertio secundum quod congruit generationi, ibi, et generationis autem factivum,
etc.. Dicit ergo primo, quod nihil nutritur, quod non participet vitam: omne autem participans vitam est
animatum: sequitur ergo quod corpus quod alitur sit animatum. Alimentum autem est in potentia ad id quod
alitur, convertitur enim in ipsum: relinquitur ergo quod alimentum, inquantum est nutritionis obiectum, sit
aliquid existens in potentia ad animatum per se, et non secundum accidens.
|#9 Considerandum est autem, quod nihil proprie nutritur nisi animatum: ignis autem videtur quidem per
quamdam similitudinem nutriri, non autem proprie nutritur: quod sic patet. Id proprie nutriri dicimus, quod in
seipso aliquid recipit ad suiipsius conservationem: hoc autem in igne videtur quidem accidere, sed tamen non
accidit. Cum enim igne accenso aliqua materia combustibilis additur, in illa materia combustibili novus ignis
generatur, non autem ita, quod illud combustibile additum cedat in conservationem ignis, in alia materia prius
accensi. Puta, si aliquod lignum de novo ignitur, per hanc ignitionem non conservatur ignitio alterius ligni prius
igniti: totus enim ignis qui est ex congregatione multorum ignitorum, non est unus simpliciter, sed videtur unus
aggregatione, sicuti acervus lapidum est unus: et propter talem unitatem, est ibi quaedam similitudo nutritionis.
|#10 Sed corpora animata vere nutriuntur, quia per alimentum conservatur vita in illa parte eadem, quae prius
fuit. Et propter hoc etiam sola animata vere augentur, quia quaelibet pars eorum nutritur et augetur; quod non
convenit rebus inanimatis, quae videntur per additionem crescere. Non enim crescit id quod prius fuit, sed ex
additione alterius constituitur quoddam aliud totum maius. Ideo autem similitudo augmenti et nutrimenti

52

