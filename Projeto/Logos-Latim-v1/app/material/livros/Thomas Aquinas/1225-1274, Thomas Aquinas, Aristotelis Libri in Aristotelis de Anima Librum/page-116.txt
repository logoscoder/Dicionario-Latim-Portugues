minus. Cum igitur uti alimento pertineat ad partem vegetabilem, necesse est quod haec pars animae sit in
omnibus viventibus, quae generantur et corrumpuntur. Et sic patet ordo istius partis animae ad alias partes
animae; quia omnes aliae praesupponunt istam. |#3 N.3 Deinde cum dicit sensum autem ostendit quomodo se
habeat pars sensitiva ad viventia. Et primo ostendit quod non est in omnibus viventibus. Secundo ostendit in
quibus viventibus sit, ibi, animal autem necesse. Dicit ergo primo, quod non est necessarium quod omnia
viventia habeant sensum, quia sensus tactus (sine quo nullus alius potest esse, et per consequens neque aliquod
animal, cuius ratio perficitur ex hoc quod habet sensum) esse non potest in aliquo corpore simplici, quia
organum sensus tactus necesse est esse in quadam medietate inter contraria, ut supra ostensum est: quod nulli
corpori simplici convenit, cum in corporibus simplicibus sint excellentiae qualitatum sensibilium, puta in igne
excellentia calidi, in aqua, excellentia frigidi. |#4 N.4 Similiter etiam quaecumque non sunt susceptiva
specierum sine materia, non habent sensum. Nam sensus est susceptivus specierum sine materia, ut supra dictum
est. Sunt autem quaedam viventia, scilicet plantae, quae sunt propinqua corporibus simplicibus propter earum
terrestreitatem, et non recipiunt species sensibilium, nisi per materialem immutationem; non ergo omnia viventia
habent sensum. |#5 N.5 Deinde cum dicit animal autem ostendit quod omnia animalia habent sensum. Et circa
hoc duo facit. Primo ostendit hoc de animalibus quae moventur motu processivo. Secundo simpliciter de
omnibus animalibus, ibi, at vero. Circa primum duo facit. Primo ostendit propositum. Secundo excludit quoddam
per quod posset suae rationi obviari, ibi, non potest autem corpus. Dicit ergo primo, quod necesse est quod
animal sensum habeat. Ad quod probandum proponit, primo quod natura nihil facit frustra: quia omnia, quae
sunt in natura, sunt propter aliud, idest proveniunt ex necessitate ex his, quae propter aliquid sunt. Sicut natura
facit membra propter aliquas operationes. Sed ex hoc quod membra sunt talis dispositionis, sequitur quod
habeant aliqua accidentia, sicut quod habeant pilositates quasdam, vel colores, vel corruptiones, quae non sunt
propter finem, sed magis proveniunt ex necessitate materiae. Sic igitur, cum natura operetur propter aliquid, si
res naturales non possent pervenire ad finem, quem natura intendit, essent frustra. |#6 N.6 Sed natura fecit
corpus processivum, id est animalis quod potest moveri motu processivo, sic organizatum et dispositum, propter
motum, et ut per motum ulterius prosequeretur alimentum, per quod conservaretur in esse. Hoc autem non posset
esse, si non haberet sensum; quia non discerneret corruptibilia, quae possunt ei obviare, et sic corrumperetur, et
non perveniret ad finem quem natura intendit, ut scilicet conservetur alimento, quod ex motu acquiritur.
Quomodo enim alerentur, nisi quaererent alimentum per motum? |#7 N.7 Nec est instantia de animalibus
immobilibus; quia animalibus manentibus, id est immobilibus existit adiunctum illud unde nata sunt nutriri, unde
non oportet quod a remotis quaerant. Manifestum est igitur, quod si corpora processiva non haberent sensum,
non possent consequi finem ad quem natura ordinavit, et ita essent frustra; quod est inconveniens. |#8 N.8
Deinde cum dicit non potest excludit quoddam, per quod posset obviari praedictae rationi. Posset enim aliquis
dicere, quod corpus processivum potest pervenire ad finem intentum a natura discernendo corruptibilia per
intellectum, etiam si non haberet sensum. Sed excludit hoc, dicens, quod corpus non existens mansivum, sed
processivum, non potest habere animam, et intellectum discernentem nociva, ita quod non habeat sensum, neque
si sit generabile, neque si sit ingenerabile. Et de generabili quidem ostensum est. Nam viventia generabilia
habentia intellectum sunt tantum homines. Intellectus autem humanus indiget sensu, ut supra ostensum est. |#9
N.9 Sed quod dicit, quod neque illud quod est ingenerabile habet intellectum sine sensu, videtur esse falsum
secundum opinionem Aristotelis. Nam corpora caelestia, quae ponit esse animata, habent de partibus animae,
intellectum. Non habent autem sensum, cum sint corpora uniformia, non habentia distinctionem in organis, quae
requiruntur ad sensum. Unde quidam sic exponunt, ut ibi terminetur sententia, ubi dicit generabile autem: ut sit
sensus, quod nullum corpus non manens, non potest habere intellectum sine sensu, dummodo sit generabile. Sed
quod subdit, at vero neque ingenerabile, est principium alterius sententiae: ac si dicat, quod hoc quod dictum est
de corpore generabili, non sic se habet circa corpus ingenerabile, ut scilicet non possit habere intellectum sine
sensu. |#10 N.10 Et hoc est quod subdit, quare enim non habebit. Intelligendum est magis relative quam
interrogative; ut sit sensus, quod causa, quare corpus ingenerabile, scilicet corpus caeleste, non habet sensum,
licet habeat intellectum, est ista: quia si haberet sensum, aut hoc esset ut exinde esset aliquid melius animae
corporis, aut exinde esset melius corpori caelesti: sed neutrum horum est, quia anima corporis caelestis non
magis intelligeret per sensum, quam sine sensu; intelligit enim per modum substantiarum separatarum ea quae
sunt secundum se intelligibilia. Neque etiam corpus caeleste magis posset conservari in esse, propter sensum;
quia non est possibile ipsum corrumpi, unde non indiget sensu ad vitandum corrumpentia. Sed ad hunc sensum
non adaptatur conclusio consequens, scilicet quod nullum corpus non manens, idest non immobile, habet
animam sine sensu. Nisi forte dicatur, quod haec conclusio, non sequitur ex eo quod immediate dictum est, sed
ex eo quod primo fuit dictum. |#11 N.11 Quia igitur haec expositio extorta videtur, dicendum est, quod per
corpus ingenerabile non intelligit corpus caeleste, sed corpora quorumdam animalium aereorum quae ponebant
Platonici nominantes ea Daemones; quos quidem Apuleius Platonicus sic definit. Daemones sunt animalia
corpore aerea, mente rationalia, animo passiva, tempore aeterna. Et de huiusmodi animalium corporibus vult
Philosophus ostendere, quod non est possibile quod habeant intellectum sine sensu, sicut Platonici posuerunt; ut
interrogative legatur quod dicitur: quare enim non habebit, scilicet huiusmodi corpus sensum? quasi dicat: non
est huius rationem assignare. Si enim non habet, aut hoc est propter bonum animae, aut propter bonum corporis.
116

