hoc non possent esse simul. Et hanc dicebant formam rerum et harmoniam quamdam esse. Unde sicut de aliis
formis, sic dicebant de anima, quod erat harmonia quaedam.
|#3 Secundo cum dicit etenim harmoniam ponit rationem huiusmodi opinionis; dicens, quod harmonia est
complexio et proportio et temperamentum contrariorum in compositis et mixtis. Et haec proportio, quae est inter
ista contraria, dicitur harmonia, et forma illius compositi. Unde, cum anima sit quaedam forma, dicebant ipsam
esse harmoniam. Dicitur autem haec opinio fuisse cuiusdam dynarchi et simiatis et empedoclis.
|#4 Consequenter cum dicit et quidem disputat contra opinionem praedictam. Et circa hoc duo facit. Primo enim
disputat generaliter ad positionem dictorum Philosophorum.
Secundo vero in speciali ad ponentem, scilicet contra empedoclem, ibi, investigabit autem hoc etc.. Ad
positionem autem obiicit quatuor rationibus: quarum prima talis est.
Constat quod harmonia proprie dicta est consonantia in sonis: sed isti transumpserunt istud nomen ad omnem
debitam proportionem, tam in rebus compositis ex diversis partibus quam in commixtis ex contrariis. Secundum
hoc ergo harmonia duo potest dicere: quia vel ipsam compositionem aut commixtionem, vel proportionem illius
compositionis seu commixtionis. Sed constat quod neutrum istorum est anima; ergo anima non est harmonia.
Quod autem anima non sit compositio sive proportio compositionis, patet. Isti enim accipiunt animam, ut
substantiam quamdam; sed illa duo sunt accidentia; non ergo idem sunt.
|#5 Secundam rationem ponit cum dicit amplius autem quae talis est. Constat quod omnes Philosophi dicunt
quod anima movet: sed harmonia non movet, immo relinquitur ex movente, et sequitur: sicut ex motu
chordarum, qui est per musicam, relinquitur harmonia quaedam in sono. Et ex applicatione et contemperatione
partium a componente relinquitur proportio quaedam in composito. Ergo si anima est harmonia, et haec
relinquitur ex harmonizatore, oportebit ponere aliam animam, quae harmonizet.
|#6 Tertiam rationem ponit cum dicit congruit autem quae talis est. Philosophus dicit in quarto physicorum.
Quicumque assignat definitionem seu naturam rei, oportet quod illa assignatio, si sufficiens est, conveniat
operationibus et passionibus illius rei: tunc enim definitur optime quid est res, quoniam non solum cognoscimus
substantiam et naturam ipsius rei, sed etiam passiones et accidentia eius. Si ergo anima est harmonia quaedam,
oportet quod per cognitionem harmoniae deveniamus in cognitionem et operationum, et accidentium animae.
Sed hoc est valde difficile, ut puta si velimus operationes animae in harmoniam referre.
Cuius enim harmoniae erit sentire, et cuius amare aut odire, et intelligere? sed per cognitionem harmoniae magis
congruit venire in cognitionem accidentium corporum; ut si velimus cognoscere sanitatem, dicemus quod est
complexio adaequata et contemperata humorum et qualitatum in corpore: et sic de aliis corporeis virtutibus. Et
sic harmonia magis esse attribuenda corpori quam animae.
|#7 Quartam rationem ponit cum dicit amplius autem quae talis est. Harmonia invenitur aliquando in compositis
et habentibus compositionem et motum; quia quando haec sic invicem simul ponuntur et ordinantur, ut nullum
congeneum praetermittatur idest ut nullus defectus eiusdem generis ibi sit, tunc illae partes dicuntur bene
harmonizatae, et compositio ipsarum vocatur harmonia, sicut ligna et lapides, et alia corpora naturalia. Sic etiam
et chordae, quando bene ordinatae sunt, vel fistulae, ut ex inde consonantia sonorum resultet, dicuntur bene
harmonizatae; et huius consonantia dicitur harmonia, et hoc modo proprie dicitur harmonia. Aliquando invenitur
in corporibus mixtis ex contrariis. Quando enim aliqua contraria sunt complexa et commixta in aliquo, ita ut
nulla repugnantia seu excessus alicuius contrarii sit ibi, utputa calidi aut frigidi, aut humidi aut sicci, tunc illa
dicuntur bene harmonizata, et horum ratio idest proportio dicitur harmonia. Si ergo anima est harmonia,
secundum aliquem istorum modorum diceretur. Sed constat quod neutro istorum modorum rationabile est
animam dici harmoniam; ergo male dicunt animam harmoniam esse.
|#8 Et quod neutro istorum modorum anima dicatur harmonia, patet. Non enim anima potest dici harmonia,
secundum quod invenitur in rebus compositis et habentibus compositionem; quod patet. Nam ordo partium
compositarum in corpore est valde manifestus: facile enim est scire ordinem ossium ad ossa, et nervorum ad
nervos, et brachii ad manum, et carnis ad ossa. Sed ratio ordinis partium animae est nobis immanifesta. Non
enim per hoc possumus scire ordinem qui est inter intellectum et sensum et appetitum et huiusmodi.
|#9 Nec etiam potest dici harmonia secundum proportionem corporum commixtorum ex contrariis. Et hoc
duplici ratione. Una ratio est, quia diversa proportio invenitur in diversis partibus corporis: nam commixtio
elementorum non habet eamdem rationem, idest proportionem, secundum quam est caro, et secundum quam est
os: ergo in diversis partibus erunt diversae animae secundum diversam proportionem et multiplicationem
partium animalis.

22

