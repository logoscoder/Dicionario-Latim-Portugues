|#2 Circa primum sciendum est quod in praecedentibus ponitur in una ratione, scilicet in quarta Aristotelis
contra illos, qui ponunt animam moveri secundum se et ex hoc movet corpus. Quod si anima movet corpus,
necesse est, quod illis motibus moveat, quibus ipsa movetur. Et hoc concedebant quidam, qui dicunt animam
movere corpus in quo est, sicut ipsa movetur, idest illis motibus movere, quibus ipsa movetur. Et hic fuit
democritus.
Et inducebat ad hoc similitudinem: quia erat quidam Magister comoediarum nomine Philippus. Hic recitavit in
libris suis, quod quidam nomine Daedalus fecit statuam ligneam deae veneris, et haec statua erat mobilis ex eo,
quod erat intus argentum fusile, idest vivum, et movebatur motu ipsius argenti vivi. Simile ergo huic dicit
democritus in opinione sua de motu animae. Dicit enim quod anima est composita ex indivisibilibus sphaeris, ut
superius patet. Et quia huiusmodi indivisibiles sphaerae, idest atomi, sunt figurae rotundae, continue moventur,
et ex eo quod numquam quiescunt, contrahunt et movent totum corpus secundum quod ipsae moventur.
|#3 Deinde cum dicit nos autem obiicit Aristoteles contra hanc opinionem democriti, duabus rationibus. Prima
ratio talis est. Constat, quod anima non solum est causa motus in animali, sed quietis. Sed secundum opinionem
democriti, anima non est causa quietis, licet sit causa motus in animali: quia difficile aut impossibile est dicere,
quod illa corpora sphaerica indivisibilia quiescant, cum nunquam immota permaneant, ut dictum est.
|#4 Secundam rationem ponit cum dicit omnino autem quae talis est. Constat quod motus, quem argentum
vivum causat in statua, non est motus voluntarius, sed violentus. Sed motus animae non est violentus, sed
voluntarius, quia movet per voluntatem et intellectum, et ideo nulla, ut videtur est positio democriti.
|#5 Deinde cum dicit eodem autem ponit opinionem Platonis. Et circa hoc duo facit. Primo enim ponit
opinionem Platonis.
Secundo reprobat eam, ibi, primum quidem igitur etc.. Circa primum duo facit. Primo ostendit similitudinem
opinionis Platonicae ad opinionem democriti. Secundo explicat opinionem Platonis de anima, ibi, constitutam
autem ex elementis etc.. Dicit ergo primo, quod sicut democritus posuit corpus moveri ab anima inquantum
anima coniuncta ipsi movetur, ita et timaeus qui introducitur a Platone loquens, assignat rationem qualiter anima
movet corpus. Dicit enim, quod anima movet corpus inquantum ipsa movetur, propter hoc quod anima coniuncta
est corpori per modum cuiusdam colligationis.
|#6
Deinde cum dicit constitutam autem explicat opinionem Platonis. Et primo exprimit constitutionem
substantiae ipsius. Secundo exponit quomodo ex ea procedit motus, ibi, aspectum rectum in circulum reflexit.
Circa primum sciendum est, quod Plato haec verba, quae hic ponuntur, in timaeo prosequitur loquens de anima
mundi, quam imitantur, secundum ipsum, inferiores animae. Et ideo per hoc quod hic tangitur de natura animae
mundi, tangitur quodammodo natura omnis animae. Sciendum est igitur, quod sicut supra dictum est, Plato
posuit substantiam omnium rerum esse numerum, ratione superius dicta. Elementa autem numeri ponebat unum
quasi formale, et duo quasi materiale. Ex uno enim et duobus omnes numeri constituuntur. Et quia impar
numerus quodammodo retinet aliquid de indivisione unitatis, posuit duo elementa numeri, par et impar; et impari
attribuit identitatem et finitatem, pari autem attribuit alteritatem et infinitatem.
|#7 Cuius signum tangitur in tertio physicorum; quia si supra unitatem impares numeri per ordinem adduntur,
semper producitur eadem figura numeralis. Puta, si supra unum addantur tria, qui est primus impar consurgunt
ipsum quatuor, qui est numerus quadratus: quibus rursus si addatur secundus impar, scilicet quinarius, consurgit
novenarius, qui item est numerus quadratus, et sic semper in infinitum. Sed in numeris paribus semper surgit alia
et alia figura. Si enim unitati addatur binarius, qui est primus par, consurgit ternarius, qui est numerus
triangularis; quibus si rursus addatur quaternarius, qui est secundus par, consurgit septenarius, qui est
septangulae figurae, et sic in infinitum. Sic ergo Plato ponebat idem et diversum esse elementa omnium rerum,
quorum unum attribuebat numero impari, aliud vero numero pari.
|#8 Quia vero substantiam animae ponebat mediam inter substantias superiores, quae semper eodem modo se
habent, et substantias corporeas in quibus alteritas et motus invenitur: posuit animam constare ex his elementis,
scilicet ex eodem et diverso, et ex numeris paribus et imparibus. Medium enim debet esse affine utrique
extremorum. Et ideo dicit, quod posuit eam constitutam ex elementis.
|#9
Item sciendum est, quod in numeris sunt diversae proportiones, et infinitae; quarum aliquae sunt
harmonicae, idest consonantiarum causa. Nam dupla proportio est causa consonantiae, quae dicitur diapason;
sesquialtera proportio causat consonantiam, quae dicitur diatessaron; sesquioctava proportio causat tonum; et
aliae consonantiae, quibusdam aliis proportionibus causantur. Puta, ea quae est composita ex diapason et
diapente, causatur ex tripla: ea quae sub diapason causatur ex quadrupla, quam quidem Pythagoras deprehendit,
16

