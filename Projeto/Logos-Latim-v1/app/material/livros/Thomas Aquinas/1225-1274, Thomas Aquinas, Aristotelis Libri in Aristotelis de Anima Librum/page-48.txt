generativae, etc.. Prima dividitur in duas. In prima dicit de quo est intentio. In secunda manifestat quaedam, quae
praeexiguntur ad cognitionem partis vegetativae, ibi, naturalissimum enim operum etc..
|#2 Concludit ergo primo ex praedictis, quod cum dicendum sit primo de obiectis et actibus, quam de potentiis:
et primo de prima potentia, quam de consequentibus; sequitur quod primo dicendum est de alimento, quod est
obiectum animae vegetativae, et de generatione, quae est actus eius.
Ideo primo dicendum est de obiecto et actu huiusmodi partis, quam aliarum: quia ista pars est prima inter alias
partes animae in subiectis in quibus invenitur cum aliis: est enim quasi fundamentum aliarum, sicut esse naturale
ad quod pertinent operationes eius, est fundamentum esse sensibilis et intelligibilis.
Et alia ratio est, quare prius de ea dicendum est; quia ipsa est communis omnibus viventibus: ipsa enim separatur
ab aliis, sed aliae non separantur ab ea, et de communibus prius est agendum. Huiusmodi autem partis opera
sunt: generare, et alimento uti; et ideo de istis primo agendum est.
|#3 Deinde cum dicit naturalissimum enim determinat quaedam quae praeexiguntur ad cognitionem partis
vegetativae. Et dividitur in duas partes. In prima ostendit, quod generare pertinet ad partem vegetativam: quod
ideo necessarium fuit quia supra huic parti non attribuit generationem, sed solum augmentum et decrementum. In
secunda ostendit, quod opera potentiae vegetativae sint ab anima: quod ideo necessarium fuit, quia cum his
operibus deserviant qualitates activae vel passivae, posset alicui videri, quod essent a natura, et non ab anima; et
praecipue quia in plantis est vita occulta et latens, et hoc ibi, est autem anima viventis corporis, etc..
|#4 Primum ostendit tali ratione. Omnis operatio, quae naturaliter invenitur in omnibus viventibus, pertinet ad
potentiam vegetativam, secundum quam primo vivere inest omnibus, ut dictum est: sed generare naturaliter inest
omnibus viventibus: ergo pertinet ad potentiam vegetativam. Dicit ergo, quod ideo generare est opus animae
vegetativae, quia inter alia opera est magis naturale omnibus viventibus. Et dicitur naturalissimum, quia in hoc
convenit etiam cum aliis rebus inanimatis, quae generationem habent, licet alio modo: habent enim inanimata
generationem ab extrinseco generante; sed viventia a principio intrinseco, inquantum generantur ex semine, quod
proficit in rem vivam.
|#5 Sed ab ista generalitate viventium excipiuntur tria, quibus hoc opus non competit.
Primo illa quae sunt imperfecta, sicut pueri non generant. Quod enim potest alterum facere tale quale ipsum est,
in unoquoque genere, perfectum est. Secundo excipit illa quae patiuntur aliquem defectum alicuius principii
naturalis, sicut sunt spadones et frigidi.
Tertio animalia et plantae quae generantur sine semine ex putrefactione. In his enim, propter sui imperfectionem
sufficit ad eorum productionem agens universale, scilicet virtus corporis caelestis, et materia disposita. In
animalibus autem perfectis plura requiruntur principia; non enim agens universale sufficit, sed requiritur agens
proprium univocum.
|#6 Dicit ergo, quod viventia possunt facere alterum quale ipsa sunt quaecumque sunt perfecta ad excludendum
pueros: et non orbata: ad excludendum eunuchos, et habentes similes defectus: aut quaecumque non habent
generationem spontaneam: ad excludendum ea quae generantur ex putrefactione, quae dicuntur quasi sponte
nasci, quia producuntur ex terra sine semine, per illam similitudinem, qua dicitur aliquis sponte facere illud, ad
quod extrinseco non inducitur.
Sic autem intelligitur, quod res viva facit alterum quale ipsum est, quia animal facit animal, et planta plantam. Et
ulterius secundum speciem tale animal facit tale animal, ut homo generat hominem, et oliva olivam.
Ideo autem est naturale viventibus facere alterum tale quale ipsum est, ut semper participent, secundum quod
possunt, divino et immortali, id est ut assimilentur ei secundum posse.
|#7 Considerandum est enim, quod sicut sunt diversi gradus perfectionis in aliquo uno et eodem, quod exit de
potentia in actum, ita etiam sunt diversi gradus perfectionis in diversis entibus: unde quanto aliquid fuerit magis
perfectum, tanto perfectioribus magis assimilatur. Sicut igitur unumquodque quando fuerit exiens de potentia in
actum, cum fuerit in potentia, ordinatur ad actum, et appetit ipsum naturaliter, et cum fuerit in actu minus
perfecte desiderat actum perfectiorem: ita unumquodque, quod est in inferiori gradu rerum, desiderat assimilari
superioribus, quantum potest. Et hoc est quod subiungit, quod omnia appetunt illud, scilicet assimilari divino et
immortali, et illius causa agunt, quaecumque naturaliter agunt.
|#8 Sed intelligendum est, quod id cuius causa agitur, dicitur dupliciter. Uno modo id cuius causa agitur directe,
sicut sanitatis causa agit medicus: alio modo sicut quo.
Quod potest intelligi dupliciter. Uno modo, ut intelligamus, quod finis dicitur, et subiectum habens id cuius
causa agitur, ut si dicamus, quod finis medicinae est, non tantum sanitas, sed etiam corpus habens sanitatem; alio
modo ut dicamus, quod finis est, non tantum principale intentum, sed etiam illud quo illud adipiscimur, ut si
48

