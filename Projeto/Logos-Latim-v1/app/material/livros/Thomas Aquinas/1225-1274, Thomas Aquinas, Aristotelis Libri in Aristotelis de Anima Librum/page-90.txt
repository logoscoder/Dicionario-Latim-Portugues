Dicit ergo, quod ex his quae dicentur manifestum est quod neque in separato tempore, idest in diverso tempore
cognoscit utrumque. Sicut enim ille qui iudicat aliqua esse diversa, dicit aliquid unum et idem, scilicet quod
alterum sit bonum et malum, sic etiam dicit quando alterum sit. Dicit enim quod sit alterum tunc quando iudicat,
et hoc ipsum quando sit alterum, non dicit secundum accidens, ita quod ly quando, referatur ad dicentem, ut puta
quia nunc dicit quod est alterum, (si non diceret, quod nunc est alterum.
Hoc enim esset per accidens respectu eius quod dicitur): sed sicut nunc dicit quod est alterum, ita dicit quod nunc
sit alterum.
Hoc autem non posset esse, nisi simul ea apprehenderet, idest in illo instanti, pro quo iudicat esse altera.
Manifestum est ergo quod simul cognoscit utrumque. Ergo sicut est inseparabilis potentia, id est una et eadem
quae cognoscit utrumque eorum inter quae iudicatur differentia, ita oportet quod in inseparabili tempore
apprehendat utrumque.
|#8 Deinde cum dicit at vero obiicit in contrarium. Et circa hoc quatuor facit. Primo ponit obiectionem talem.
Impossibile est idem et indivisibile, simul moveri secundum contrarios motus simul et in indivisibili tempore:
sed intellectus et sensus movetur a sensibili inquantum sentit, et intelligibili, inquantum intelligit. Diversa autem
sensibilia et contraria, diversis et contrariis motibus movent; ergo impossibile est, quod eadem vis sensitiva aut
intellectiva, simul cognoscat contraria diversa.
|#9 Secundo ibi ergo simul ponit unam solutionem: et dicit quod illud quod iudicat differentiam inter contraria,
est simul et numero indivisibile et inseparabile, id est unum subiecto, sed secundum esse separatum, id est
ratione est diversum. Sic igitur quodammodo indivisibile sentit divisa, id est diversa. Alio autem modo divisibile
sentit diversa, quia secundum esse est divisibile, id est ratione est diversum, sed loco et numero est indivisibile,
id est subiecto est unum. Et dicit loco quia diversae potentiae inveniuntur in diversis partibus corporis organa
habere.
|#10 Tertio ibi aut non improbat hanc solutionem; dicens, quod non est possibile illam praedictam solutionem
stare. Quod enim est idem et indivisibile subiecto, sed non secundum esse, idest secundum rationem, potest
quidem habere contraria secundum potentiam; sed quod habet contraria in operari, id est secundum actum,
oportet quod sit divisibile. Et impossibile est idem et indivisibile, simul et semel esse album et nigrum. Quare
neque possibile est aliquod unum et idem indivisibile, simul pati species eorum; et ita neque intelligere et sentire,
si intelligere et sentire est huiusmodi, id est pati quoddam.
|#11 Quarto ibi sed sicut ponit veram solutionem; et solutio ista sumitur ex similitudine puncti. Punctum enim
quod est inter duas partes lineae, potest accipi ut unum et ut duo. Ut unum quidem, secundum quod continuat
partes lineae ut communis terminus. Ut duo autem, secundum quod bis utimur puncto, id est ut principio unius
lineae, et ut fine alterius. Sic etiam intelligendum est, quia vis sentiendi diffunditur in organa quinque sensuum
ab aliqua una radice communi, a qua procedit vis sentiendi in omnia organa, ad quam etiam terminantur omnes
immutationes singulorum organorum: quae potest considerari dupliciter. Uno modo prout est principium unum et
terminus unus omnium sensibilium immutationum. Alio modo, prout est principium et terminus huius et illius
sensus. Et hoc est quod dicit, quod sicut punctum est unum aut duo, sic divisibile est, inquantum simul bis utitur
eodem signo id est principio sensitivo, scilicet ut principio et termino visus et auditus.
|#12 Inquantum igitur aliquis utitur principio sensitivo, quasi uno termino pro duobus, intantum duo iudicat, et
separata sunt quae accipiuntur, sicut in separato idest divisibili principio cognoscuntur inquantum vero est unus
in se, sicut in uno principio cognoscit differentiam utriusque, et simul. Habet igitur hoc principium sensitivum
commune, quod simul cognoscat plura, inquantum accipitur bis, ut terminus duarum immutationum sensibilium;
inquantum vero est unum, iudicare potest differentiam unius ad alterum.
|#13 Oportet autem illud principium sensitivum commune habere aliud organum, quia pars sensitiva non habet
aliquam operationem sine organo. Cum enim organum tactus diffundatur per totum corpus, necessarium videtur,
ut ibi sit organum huius principii sensitivi communis, ubi est prima radix organi tactus. Et propter hoc superius
dixit, quod si caro esset ultimum organum tactus, quod tangendo secundum carnem, discerneremus unum
sensibile ab alio.
|#14 Considerandum est etiam, quod licet hoc principium commune immutetur a sensu proprio, quia ad sensum
communem perveniunt immutationes omnium sensuum propriorum, sicut ad communem terminum; non tamen
sensus proprius est nobilior quam sensus communis, licet movens sit nobilius moto, et agens patiente; sicut nec
sensibile exterius est nobilius quam sensus proprius, licet moveat ipsum. Est enim secundum quid nobilius,
scilicet inquantum est actu album vel dulce, ad quod est sensus proprius in potentia.

90

