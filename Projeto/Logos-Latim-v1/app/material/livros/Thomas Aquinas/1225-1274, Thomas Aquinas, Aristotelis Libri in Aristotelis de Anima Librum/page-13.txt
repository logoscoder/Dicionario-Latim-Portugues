commune alicui, idest nulli eorum quae cognoscit similem. Sed qualiter cognoscit intellectus, neque Anaxagoras
dixit, neque est manifestum ex his quae dicta sunt.
|#15 Consequenter etiam cum dicit quicumque autem colligit intentionem suam quantum ad contrarietates, quae
in ipsis principiis sunt: dicens, quod quidam ponunt principia rerum contraria; et II constituunt animam ex
principiis contrariis, sicut empedocles. Dans enim elementis caliditatem, frigiditatem, humiditatem et siccitatem,
dat et animae inesse contrarietates has. Dixit enim, quod terra terram intuemur, aquam autem aqua, etc.. Quidam
vero posuerunt principium omnium esse unum elementorum, et illius qualitatem apposuerunt animae: II quidem
ignis caliditatem, qui dixerunt principium omnium esse ignem: illi vero qui dicunt primum principium aquam,
apponunt animae frigiditatem. Unde secundum qualitates principiorum, quae ponunt, dicunt similiter esse
animam, ut de natura caloris, aut frigoris, et huiusmodi. Et hoc etiam ostendunt ex nominibus, quibus nominant
ipsam animam; quia illi, qui dicebant animam esse de natura caloris, denominabant eam a zaein vel zooein, idest
vivere, quod denominatum est a zeein, quod est fervere. Illi vero, qui dicebant animam de natura frigoris,
nominabant eam psychron, quod est frigidum, unde et ab hoc venit psychi, idest anima propter refrigerationem,
quae salvat animal ex respiratione. Sic ergo patet, quod alii nominabant animam a vita, scilicet illi qui dicebant
ipsam de natura caloris. Alii autem respirationem, scilicet illi qui dicebant, quod erat de natura frigoris. Ex his
omnibus concludit dicens, quod haec sunt, quae tradita sunt de anima, et propter quas causas sic dicunt de ipsa.
|+6 Lectio 6
|#1 Supra posuit Philosophus opiniones aliorum Philosophorum de anima: hic consequenter disputat contra eas.
Sunt autem tria, quae dicti Philosophi attribuebant animae: scilicet quod sit principium motus, quod sit
principium cognitionis, et quod sit incorporalissimum.
Inter quae duo ex eis, quae sunt quasi principalia, quae primo et per se animae attribuebant; scilicet quod sit
principium motus, et quod sit principium cognitionis. Tertium autem, quod attribuebant animae, scilicet quod sit
subtilissimum quantum ad aliquid bene dicitur, quantum ad aliquid male. Si enim subtilissimum accipiatur
simpliciter dictum de anima, sic bene dicitur, quia sine dubio anima incorporalissima et subtilissima est. Si
autem non accipiatur simpliciter, sed cum corpore, ut dicatur anima subtilissimum corpus, sic male dicitur. Et
ideo Philosophus non utitur nisi duobus tantum, scilicet motu et cognitione.
|#2 Dividitur autem pars ista in tres partes. Primo enim inquirit de anima contra opiniones Philosophorum
secundum quas dixerunt ipsam animam esse principium motus.
Secundo contra opiniones eorum qui dixerunt ipsam esse principium cognitionis, ibi, tribus autem modis traditis,
etc.. Tertio vero movet quamdam quaestionem, utrum scilicet movere, sentire et cognoscere attribuantur animae
sicut uni principio, vel sicut diversis, ibi, quoniam autem cognoscere animae est.
Prima pars dividitur in duas. In prima disputat contra ea quae dicuntur de anima secundum quod est principium
motus, ex eo quod ponunt ipsam principium motus. Secundo contra quamdam opinionem, quia supra hoc quod
dixerant animam esse principium motus, quidam attribuunt ipsi animae aliquid aliud, scilicet quod sit numerus
movens seipsum, ibi, multo autem his quae dicta sunt irrationabilius.
Prima pars dividitur in duas. Primo enim disputat contra opiniones illorum, qui attribuebant motum animae,
secundum quod ipsi attribuunt animae motum. Secundo inquirit, utrum per aliquam aliam viam, motus animae
attribui possit, ibi, rationabilius autem dubitabit etc.. Pars prima dividitur in duas.
Primo enim disputat in communi contra illos, qui dicunt animam principium motus. Secundo vero descendit ad
quasdam quaestiones in speciali, ibi, quidam autem et movere, etc..
Prima pars dividitur in duas. Primo enim manifestat suam intentionem. Secundo ponit rationes ad propositum
ostendendum, ibi, quatuor autem motus cum sint etc..
|#3 Dicit ergo primo, quod sicut ex superioribus habetur, Philosophi ex duobus venerunt in cognitionem
animae, scilicet motu et sensu. Et inter haec primo considerandum est de motu. Omnes autem Philosophi, qui
venerunt in cognitionem animae ex motu, hoc principium habebant commune, scilicet quod omne quod movet,
movetur: unde quia naturale est animae quod moveret, credebant quod ei sit connaturale quod moveretur; et hoc
habere animam ex substantia sua: unde et ponebant in eius definitione motum, dicentes animam esse quid
movens seipsum.
|#4 Est ergo hic contra duo disputandum: scilicet contra rationem positionis, et contra ipsam positionem.
Utrumque enim est falsum. Nam et ratio positionis istorum falsa erat, et eorum positio. Hoc enim quod
supponebant tamquam per se verum, scilicet quod omne quod movet movetur, falsum est, sicut satis probatur in
octavo physicorum: ubi ostenditur, quod est quoddam movens immobile.

13

