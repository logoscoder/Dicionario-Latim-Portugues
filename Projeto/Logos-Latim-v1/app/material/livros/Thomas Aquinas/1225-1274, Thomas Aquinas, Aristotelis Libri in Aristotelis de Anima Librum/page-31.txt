Secundo vero rationem opinionis, ibi opinari autem. Circa primum duo facit. Primo ponit opinionem. Secundo
improbat eam, ibi, hoc autem etc.. Dicit ergo quod sunt quidam, qui dicunt animam misceri in toto universo,
ponentes eam tam in elementis quam in elementatis. Unde quidam Philosophus nomine thales, fortassis motus ab
hac opinione, opinatus est omnia plena esse diis. Volebat enim quod totum universum esset animatum, et eius
anima esset Deus. Unde, sicut anima est in qualibet parte animalis, et tota, ita volebat quod in qualibet parte
universi esset Deus, et sic omnia essent plena diis: et forte ex hoc provenit idolatria.
|#2 Consequenter cum dicit hoc autem improbat hanc opinionem; dicens, quod hoc, scilicet quod anima sit in
elementis et in elementatis, habet quasdam dubitationes et oppositiones: quarum una est, quia si anima est in aere
et in igne, in istis enim duobus dicebant maxime eam esse, difficile erit eis dicere propter quam causam anima in
eis non facit animal, id est quare ista non sunt animalia: cum in mixtis anima facit animal, id est mixta animata
sunt animalia; praecipue, cum putandum sit quod haec, scilicet anima, sit melior in elementis simplicibus, quam
in elementatis.
Alia dubitatio est, quia quaeret aliquis ex his utique motus, quare anima quae secundum ipsos est in elementis,
est melior et immortalior quam anima quae est in elementatis, cum haec quae est in elementatis, constituat
animal et cognoscens et sentiens: illa vero quae est in elementis, non constituat.
|#3 Ex his autem dubitationibus quaecumque ponatur, accidit inconveniens et irrationabile; quia dicere quod
ignis sive aer sit animal, ut primo dubitatur, est maxime inconveniens, et ad sensum apparet falsum, et est dictum
non habentium rationem. Et non dicere ea in quibus est anima, esse animalia, valde inconveniens est. Nam
secundum hoc in nullo differt, inter esse animam in aliquo corpore, et non esse.
|#4 Consequenter cum dicit opinari autem ponit rationem praemissae opinionis; et circa hoc duo facit. Primo
ponit rationem, et improbat eam. Secundo concludit quid manifestum sit ex omnibus quae dicta sunt, ibi,
manifestum igitur etc.. Circa primum duo facit. Primo enim ponit rationem opinionis; dicens, quod ratio quare
dicti Philosophi opinari videntur animam esse in his, id est in omnibus elementis, est quia ipsi volebant quod
totum et partes in elementis, cum sint simplicia, quod essent similis speciei. Unde, cum viderent et opinarentur
quod pars continentis, id est aeris, intercepta in corporibus animalium per inspirationem et respirationem, sit
causa quare animalia fiant animata, et sit anima, necesse erat eis dicere animam esse similis speciei partibus, id
est totum continens esse animatum.
|#5 Secundo vero cum dicit si autem improbat dictam rationem; dicens, quod quia aer discerptus et attractus est
similis speciei toti aeri, sequetur quod anima animalis sit similis partis animae totius aeris. Sed constat quod
anima animalis cuiuslibet est dissimilis partis animae aeris, quia una ipsius, scilicet anima aeris existet, id est
immortalis est secundum eos, utpote quae semper vivificat et semper vivificavit omnia viva: aliud autem, scilicet
anima huius vel illius animalis non existet, idest, est mortalis secundum eos. Necesse est ergo alterum duorum
inconvenientium sequi ex hoc; videlicet quod si aer sit similis partis, scilicet ille qui est intra, et ille qui est extra,
et anima etiam: quod improbatum est. Aut si ipsa anima est dissimilis partis, et aer similium, tunc sequitur quod
anima non sit in qualibet parte omnis idest totius aeris: quod est contra eos qui totum aerem animatum ponebant.
|#6 Consequenter cum dicit manifestum igitur concludit ex omnibus quae dicta sunt de opinionibus antiquorum,
quod neutrum illorum quod ipsi attribuebant animae, sit verum, nec bene dictum, eo modo quo ipsi dixerunt,
scilicet quod neque cognoscere inest animae ex eo quod ex elementis, sicut ipsi ponebant, neque etiam motus seu
moveri inest ei, ex hoc quod ex dictis elementis constabat secundum eos: et hoc satis aperte et clare patet
inspicienti ad supradicta.
|+14 Lectio 14
|#1
Positis opinionibus antiquorum de anima et improbatis, consequenter Philosophus movet quasdam
dubitationes. Et circa hoc duo facit. Primo enim movet ipsas quaestiones. Secundo vero solvit eas, ibi, dicunt
itaque etc.. Sciendum est autem, quod operationes animae scilicet sentire, intelligere, appetere, moveri secundum
locum, et augeri, possunt dupliciter accipi: quia vel secundum modum operandi, et sic sunt tres potentiae animae,
et his attribuuntur huiusmodi actiones; potentiae videlicet vegetabili, sensibili et intellectuali.
|#2 Quae quidem differunt. Nam nutritiva sive vegetabilis agit mediantibus qualitatibus activis et passivis, ut
calidum, frigidum et huiusmodi. Sensitiva vero seu sensus, licet non indigeat qualitatibus sensibilibus ad
sentiendum, indiget tamen organo corporali.
Intellectus vero neutro istorum indiget, quia nec qualitatibus, nec per organum corporale aliquid intelligit, sed
perficitur in operatione sua absque aliquo organo.

31

