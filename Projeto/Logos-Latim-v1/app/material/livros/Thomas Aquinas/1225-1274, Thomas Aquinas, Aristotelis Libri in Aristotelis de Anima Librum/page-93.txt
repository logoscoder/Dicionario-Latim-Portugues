|#15 Deinde cum dicit quod quidem improbat positionem, ostendens, quod neque sapere neque intelligere est
idem, quod sentire: haec enim duo intellectivae cognitioni attribuuntur. Intellectus enim habet iudicare, et hoc
dicitur sapere et apprehendere, et hoc dicitur intelligere. Primo ergo ostendit, quod sentire non sit idem quod
sapere, tali ratione. Sentire inest omnibus animalibus; sapere autem non inest omnibus, sed paucis; ergo sapere
non est idem quod sentire. Dicit autem quod sapere inest paucis animalium, et non quod insit solis hominibus,
quia etiam quaedam animalia participant aliquid prudentiae et aliquid sapientiae, scilicet quod recte iudicant de
agendis per aestimationem naturalem.
|#16 Secundo ibi sed neque probat quod intelligere non sit idem quod sentire, per duo media. Quorum primum
tale est. Intelligere contingit recte et non recte.
Recte quidem contingit intelligere secundum scientiam, quae est speculabilium et necessariorum, vel secundum
prudentiam, quae est recta ratio contingentium agibilium, vel secundum opinionem veram, quae se habet ad
utrumque, et non determinate ad alterum oppositorum, sicut scientia et prudentia, sed ad unum, cum formidine
alterius. Non recte autem contingit intelligere, secundum eorum contraria, idest secundum falsam scientiam, et
secundum imprudentiam et secundum opinionem falsam. Sentire autem non contingit nisi recte, quia sensus
circa propria sensibilia semper verus est; ergo sentire et intelligere non sunt idem.
|#17 Et quia posset aliquis dicere quod recte intelligere sit idem quod sentire, ideo adiungit aliud medium ad
hoc excludendum, quod tale sentire inest omnibus animalibus intelligere autem non, sed solis illis, quibus inest
ratio, scilicet hominibus, qui per inquisitionem rationis, apprehensionem veritatis intelligibilis consequuntur:
quamvis substantiae separatae, quae sunt altioris intellectus, statim absque inquisitione veritatem intelligant: ergo
et recte intelligere non idem est quod sentire.
|#18 Deinde cum dicit phantasia enim ostendit quod opinio, quae sequitur intellectum, sit aliud a phantasia,
quae sequitur sensum.
Et circa hoc duo facit. Primo ostendit, quod phantasia non est opinio. Secundo inquirit quid sit phantasia, ibi, de
eo autem quod est intelligere. Circa primum tria facit.
Primo proponit quod intendit: et dicit, quod ex hoc etiam apparet quod sensus et intellectus differunt, quia
phantasia aliud est a sensu et ab intellectu, et tamen phantasia non fit sine sensu, quia consequitur sensum, ut
postea dicetur, et sine phantasia non fit opinio.
Ita enim videtur se habere phantasia ad sensum, sicut opinio ad intellectum. In rebus autem sensibilibus, cum
aliquid sentimus, asserimus sic esse. Cum autem secundum phantasiam aliquid videtur, non asserimus sic esse,
sed sic videri vel apparere nobis. A visione enim vel apparitione sumitur nomen phantasiae, ut infra dicetur. Et
similiter circa intelligibilia, cum aliquid intelligimus asserimus sic esse. Cum autem opinamur, dicimus sic
videri, vel apparere nobis. Sicut enim intelligere requirit sensum, ita et opinari requirit phantasiam.
|#19 Secundo ibi quod autem probat quod non sit idem opinio et phantasia, duabus rationibus; quarum prima
talis est. Passio phantasiae est in nobis cum volumus, quia in potestate nostra est formare aliquid, quasi apparens
ante oculos nostros, ut montes aureos, vel quicquid volumus, sicut patet de illis qui recordantur, et formant sibi
idola eorum quae sibi videntur ad votum.
Sed opinari non est in potestate nostra; quia necesse est, quod opinans habeat rationem, per quam opinetur, vel
verum vel falsum; ergo opinio non est idem quod phantasia.
|#20 Secundam rationem ponit cum dicit amplius autem quae talis est. Opinionem statim sequitur passio in
appetitu; quia cum opinamur aliquid esse grave vel terribile, statim compatimur tristando vel timendo. Et
similiter si sit aliquid confidendum, idest de quo aliquis debeat confidere et sperare, statim sequitur spes vel
gaudium.
Sed ad phantasiam non sequitur passio in appetitu; quia dum aliquid apparet nobis secundum phantasiam,
similiter nos habemus, ac si consideremus in pictura aliqua terribilia vel sperabilia; ergo opinio non est idem
quod phantasia.
|#21 Huius autem differentiae ratio est, quia appetitus non patitur neque movetur ad simplicem apprehensionem
rei, qualem proponit phantasia. Sed oportet quod apprehendatur sub ratione boni vel mali, convenientis vel
nocivi. Et hoc facit opinio in hominibus, componendo vel dividendo, dum opinatur hoc esse terribile vel malum,
illud autem esse sperabile vel bonum. Phantasia autem non componit neque dividit. Patitur tamen appetitus
animalium ab aestimatione naturali, quae hoc operatur in eis, quod opinio in hominibus.

93

