|#13 Hoc enim dictum est contra veritatem, quae potest ratione percipi; quia ad illuminationem diaphani nihil
requiritur nisi directa oppositio, absque obstaculo medio, corporis illuminantis ad illuminabile.
|#14 Iterum autem est contra id quod apparet. Posset enim dici quod successio motus localis parvo spatio lateat
nos: sed quod lateat nos successio in motu luminis, ab oriente, usque ad occidentem horizontis nostri, hoc habet
magnam quaestionem, tamquam difficile aut omnino impossibile.
|#15 Quia vero hic agitur de natura luminis et diaphani et necessitate luminis ad videndum, de his tribus
considerandum est.
Circa naturam igitur luminis diversi diversimode opinati sunt. Quidam enim opinati sunt lumen esse corpus, ut in
litera dicitur. Ad quod dicendum moti sunt ex quibusdam locutionibus, quibus utimur, loquentes de lumine.
Consuevimus enim dicere, quod radius transit per aerem, quod reverberatur, quod radii se intersecant, quae
omnia videntur esse corporis.
|#16 Quae quidem opinio stare non potest, propter rationes, quas Aristoteles in litera adducit, et plures alias
facile esset adducere.
Non enim facile esset assignare, quomodo huiusmodi corpus per totum hemisphaerium subito multiplicaretur aut
generaretur vel corrumperetur; quomodo etiam sola oppositio corporis opaci esset causa corruptionis huius
corporis in parte diaphani aliqua. Quod autem dicitur de motu luminis, aut reverberatione ipsius, metaphorice
dictum est; sicut etiam possumus dicere, quod calor procedit dum aliqua de novo calefiunt; vel reverberantur,
cum habet obstaculum.
|#17 Quidam vero alii dixerunt quod lux est quaedam natura spiritualis, argumentum sumentes quod in rebus
intellectualibus, nomine luminis utimur: dicimus enim in substantiis intellectualibus esse quoddam lumen
intelligibile. Sed hoc etiam est impossibile.
|#18 Impossibile est enim quod aliqua natura spiritualis et intelligibilis cadat in apprehensione sensus: qui cum
sit virtus corporea, non potest esse cognoscitivus nisi rerum corporalium. Si quis autem dicat quod aliud est
lumen spirituale ab eo quod sensus percipit, non erit cum eo contendendum, dummodo hic habeat quod lumen
quod visus percipit, non est natura spiritualis. Nihil enim prohibet unum nomen imponi rebus quantumcumque
diversis.
|#19 Quod autem lumine, et his quae ad visum pertinent, utamur in rebus intellectualibus, contingit ex nobilitate
sensus visus, qui est spiritualior et subtilior inter omnes sensus. Quod patet ex duobus. Primo quidem ex suo
obiecto. Nam aliqua cadunt sub visu, secundum proprietates in quibus communicant inferiora corpora cum
caelestibus: tactus autem est perceptivus proprietatum quae sunt propriae elementis, scilicet calidi, et frigidi, et
similium; gustus autem et olfactus, proprietatum quae competunt corporibus mistis secundum diversam rationem
commistionis calidi et frigidi, humidi et sicci. Sonus autem causatur ex motu locali, qui etiam communis est
corporibus caelestibus et inferioribus, licet species motus quae causat sonum, non competat corporibus
caelestibus secundum sententiam Aristotelis. Unde ex ipsa natura obiecti, apparet quod visus est altior inter
sensus, et auditus propinquior ei, et alii sensus magis remoti.
|#20 Secundo apparet quod sensus visus est spiritualior, ex modo immutationis.
Nam in quolibet alio sensu non est immutatio spiritualis, sine naturali. Dico autem immutationem naturalem
prout qualitas recipitur in patiente secundum esse naturae, sicut cum aliquid infrigidatur vel calefit aut movetur
secundum locum. Immutatio vero spiritualis est secundum quod species recipitur in organo sensus aut in medio
per modum intentionis, et non per modum naturalis formae.
Non enim sic recipitur species sensibilis in sensu secundum illud esse quod habet in re sensibili. Patet autem
quod in tactu, et gustu, qui est tactus quidam, fit alteratio naturalis; calefit enim et infrigidatur aliquid per
contactum calidi et frigidi, et non fit immutatio spiritualis tantum. Similiter autem immutatio odoris fit cum
quadam fumali evaporatione: immutatio autem soni, cum motu locali. Sed in immutatione visus est sola
immutatio spiritualis: unde patet, quod visus inter omnes sensus est spiritualior, et post hunc auditus. Et propter
hoc hi duo sensus sunt maxime spirituales, et soli disciplinabiles; et his quae ad eos pertinent, utimur in
intellectualibus, et praecipue his quae pertinent ad visum.
|#21 Quidam vero dixerunt quod lumen non est nisi evidentia coloris. Sed hoc aperte apparet esse falsum in his
quae lucent de nocte, et tamen eorum color occultatur.
|#22 Alii vero dixerunt quod lux est forma substantialis solis, et lumen defluens a luce habet esse intentionale,
sicut species colorum in aere. Utrumque autem horum est falsum. Primum quidem, quia nulla forma substantialis
63

