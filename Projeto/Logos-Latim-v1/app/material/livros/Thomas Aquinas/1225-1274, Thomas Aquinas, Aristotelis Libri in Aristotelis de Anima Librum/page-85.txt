organi sensus, ut facile immutetur a sensibili. In pupilla enim est aqua, quia per humorem aqueum in pupilla
existentem, recipit oculus speciem visibilis.
In organo autem auditus est aer, ut supra dictum est. Olfactus autem in quibusdam attribuitur aeri, in quibusdam
aquae, ut supra dictum est: ignis autem secundum se nullius sensus organum est, quia ignis est maxime activus et
minime passivus. Sed secundum participationem suae qualitatis est communis omnibus sensibus. Nihil enim est
sensitivum sine calore, sicut nec vivens, cum nihil sentiat nisi vivens.
|#9
Terra vero pura, nullius sensus est organum, inquantum ipsum organum est sensitivum; sed per
commistionem appropriatur tactui, quia organum tactus oportet esse mediae complexionatum, ut supra dictum
est; et per consequens oportet, quod sit quasi compositum ex omnibus elementis. Unde relinquitur, quod nullum
organum sensus est praeter aerem et aquam. Haec autem organa aeris et aquae, habent quaedam animalia, scilicet
animalia perfecta. Unde concludit, quod omnia organa sensus habentur ab animalibus non imperfectis secundum
suam naturam, sicut sunt imperfecta animalia immobilia, quae habent solum tactum.
|#10 Et animalibus non orbatis, idest non carentibus aliquo sensu, ex aliqua causa innaturali, sicut homines
caeci vel surdi.
Unde et talpa, quae est de genere perfectorum animalium, videtur habere oculos sub pelle, ut assimiletur suo
generi. Sed propter hoc quod conversatur sub terra, non fuit ei necessarius visus, et terra, si haberet oculos
discoopertos, eius oculos offenderet.
|#11 Procedit autem haec ratio, ut manifeste apparet, ex determinato numero elementorum, ex quo probavit,
quod organa sensuum, qui sunt per media exteriora, fiunt per aerem et aquam solum. Et iterum ex determinatione
passionum elementorum, quae sunt qualitates tangibiles: unde per eas fit notum, quod omnes qualitates
tangibiles cognoscimus.
Et ideo concludit quod nullus sensus deficit nobis; nisi aliquis dicere velit quod sit aliquod corpus elementale,
praeter quatuor elementa; et quod sunt aliae passiones, quae possunt tactu discerni, quae sunt aliquorum
corporum hic existentium, et nobis notorum.
Et hoc videtur inconveniens. Unde relinquitur, quod sint quinque sensus tantum, qui a nobis habentur.
|#12 Deinde cum dicit at vero quia posset aliquis dicere, quod est aliquis alius sensus cognoscitivus sensibilium
communium: excludit hoc tali ratione. Quicquid cognoscitur ab uno sensu, ut proprium sensibile eius, non
cognoscitur ab aliis sensibus, nisi per accidens: sed sensibilia communia non sentiuntur per accidens ab aliquo
sensuum, sed per se a pluribus: sensibilia igitur communia non sunt proprie obiecta alicuius sensus.
|#13 Circa rationem hanc, hoc modo procedit. Primo ponit conclusionem; dicens, quod non potest esse aliquod
proprium organum sensus, cognoscitivum communium sensibilium, quae sentimus unoquoque sensu per se, et
non per accidens, quae sunt motus, et status, etc..
|#14 Secundo ibi haec enim probat, quod ista sensibilia communia sentiantur per se, et non secundum accidens.
Quaecumque enim sentiuntur per hoc quod immutant sensum, sentiuntur per se et non secundum accidens. Nam
hoc est per se sentire, pati aliquid a sensibili. Sed omnia haec sensibilia, per immutationem quamdam sentiuntur.
Et hoc est quod dicit, quod haec omnia sentimus motu, idest quadam immutatione.
Manifestum est enim quod magnitudo immutat sensum, cum sit subiectum qualitatis sensibilis puta coloris aut
saporis, et qualitates non agunt sine suis subiectis.
Ex quo apparet, quod figuram etiam cognoscimus cum quadam immutatione, quia figura est aliquid
magnitudinis, quia consistit in conterminatione magnitudinis. Est enim figura quae termino vel terminis
continetur, ut dicitur in primo euclidis.
|#15 Manifestum est etiam, quod quies comprehenditur ex motu, sicut tenebra per lucem.
Est enim quies privatio motus. Numerus etiam cognoscitur per negationem continui, quod est magnitudo.
Numerus enim rerum sensibilium, ex divisione continui causatur; unde et proprietates numeri per proprietates
continui cognoscuntur. Quia enim continuum divisibile est in infinitum, et numerus in infinitum crescere potest,
ut patet ex tertio physicorum.
Manifestum etiam quod unusquisque sensus per se cognoscit unum, ut immutatus ab uno obiecto. Unde
manifestum est, quod ista sensibilia communia sentiuntur per se, et non per accidens. Unde ex hoc concluditur,
quod impossibile est esse proprium sensum alicuius horum.
|#16 Tertio ibi sic enim ostendit quod si sentirentur proprie ab aliquo sensu, quod essent sensibilia per accidens.
Et hoc est quod dicit quod sic esset de sensibilibus communibus, si essent propria obiecta alicuius sensus, sicut
nunc est, quod visu sentimus dulce. Hoc enim est, quia nos habemus sensum utriusque, scilicet albi et dulcis. Et
85

