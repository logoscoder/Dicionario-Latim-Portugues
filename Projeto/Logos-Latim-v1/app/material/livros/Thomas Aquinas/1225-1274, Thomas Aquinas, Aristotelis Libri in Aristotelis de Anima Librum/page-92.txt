|#6 Sciendum est autem quod hunc versum Homeri Aristoteles non totum posuit, sed solum principium. Unde
nec in Graeco nec in arabico plus habetur quam hic. Talis enim intellectus est, ut sic intelligatur hoc dictum,
sicut consuevimus inducentes aliquem versum alicuius auctoris tantum ponere principium, si versus sit notus.
Sed quia hic versus Homeri non erat notus apud Latinos, boetius totum posuit.
|#7 Patet ergo ex hoc quod hic dicitur quod si corpora caelestia habent directe impressionem in intellectum et
voluntatem, idem est ac si ponatur quod intellectus est idem cum sensu.
Indirecte vero impressio corporum caelestium potest pertingere ad intellectum vel voluntatem, prout intellectus
et voluntas coniunguntur in sua operatione virtutibus sensitivis. Laeso enim organo phantasiae, impeditur
intellectus in sua operatione; et ex appetitu sensitivo inclinatur voluntas ad volendum vel nolendum aliquid. Quia
tamen voluntas non ex necessitate trahitur appetitu sensitivo, sed semper ei liberum manet sequi inclinationem
appetitus sensitivi, vel non sequi; ideo corpora caelestia nullam necessitatem humanis actibus inducunt.
|#8 Deinde cum dicit omnes enim ostendit causam positionis. Manifestum est enim quod remota differentia, qua
aliqua abinvicem differunt, remanent idem; sicut si rationale auferatur ab homine, remanebit de numero
irrationabilium animalium. Haec autem est differentia, qua differt cognitio intellectiva a sensitiva, quod sentire
est aliquid corporeum.
Non enim operatio sensus est sine organo corporali.
Intelligere autem non est aliquid corporeum; quia operatio intellectus non est per organum corporeum, ut infra
ostendetur.
Ideo ergo antiqui ponebant sensum et intellectum, idem esse, quia opinabantur quod intelligere esset aliquid
corporeum sicut et sentire.
|#9 Quomodo autem utrumque ponerent aliquid corporeum, consequenter ostendit per hoc, quod ponebant tam
sapere secundum intellectum quam sentire, contingere per virtutem similitudinis, sicut in primo libro dictum est.
Et intelligebant similitudinem secundum esse corporeum, puta quod per terram cognoscitur terra, et per aquam
aqua, et sic de aliis. Unde sequebatur quod sentire et intelligere consequerentur naturam corpoream, et eodem
modo. Et sic sentire et intelligere sequitur esse idem.
|#10 Deinde cum dicit et tamen improbat praedictam positionem. Et primo quantum ad causam. Secundo
quantum ad ipsam positionem, ibi, quod quidem igitur.
Dicit ergo primo, quod Philosophi assignantes causam cognitionis esse similitudinem cognoscentis ad cognitum,
debuerunt assignare aliquam causam etiam deceptionis; quia deceptio videtur esse magis propria animalibus
quam cognitio secundum conditionem suae naturae. Videmus enim quod homines ex seipsis decipi possunt et
errare. Ad hoc autem quod veritatem cognoscant, oportet quod ab aliis doceantur. Et iterum pluri tempore anima
est in deceptione quam in cognitione veritatis; quia ad cognitionem veritatis vix pervenitur post studium longi
temporis. Et haec quidem ratio efficax est contra antiquos Philosophos, qui ponebant cognitionem inesse animae
ex sui natura, quasi anima ex hoc quod constituta est ex principiis, habeat quod non solum sit in potentia ad
cognoscibilia, sed quod sit actu cognoscens.
|#11 Potest autem ad hoc dupliciter responderi. Uno modo, ut dicatur, quod antiqui Philosophi non credebant
aliquam deceptionem esse. Ponebant enim quod omnia quae videntur, sunt vera ut supra dictum est. Et ideo non
oportebat, quod assignarent causam deceptionis.
|#12 Alio modo potest responderi, quod ex hoc ipso, quod dicebant causam cognitionis esse ex hoc quod anima
tangit id quod est sibi simile, datur intelligi quod causa deceptionis sit haec quod anima tangit sibi dissimile.
Hoc est ergo quod concludit, quod quia antiqui Philosophi non assignaverunt causam deceptionis animae,
necesse est, quod aut omnia, quae videntur, vera sint, ut quidam dixerunt, aut quod tactus, quo anima tangit rem
dissimilem, sit deceptionis causa.
Tangere enim dissimile videtur esse contrarium ad cognoscere sibi simile.
|#13 Primum autem reprobatum est in quarto metaphysicae.
|#14 Unde procedit ad inquirendum secundum, cum dicit videtur autem manifestum est enim, quod dissimile et
simile sunt contraria: sed circa contraria eodem modo se habet homo ad cognitionem et deceptionem; quia qui
cognoscit unum contrariorum, cognoscit et aliud et qui errat in uno, errat in alio. Et hoc est quod dicit quod
scientia et deceptio videtur eadem esse contrariorum. Non ergo est possibile, quod tactus rei similis sit causa
verae cognitionis, et tactus rei dissimilis sit causa deceptionis, quia tunc esset scientia de uno contrariorum, et
deceptio de alio.
92

