aliis partibus animae, idest alterius naturae, et alio modo se habens; et quod hoc solum genus animae possit
separari ab aliis partibus animae, vel etiam quod sit separatum ab organo corporeo, sicut perpetuum a
corruptibili.
Sed quod reliquae partes animae non sint separabiles loco adinvicem, manifestum est ex praedictis.
|#8 Deinde cum dicit ratione autem ostendit quod sint separabiles ratione. Cuiuslibet enim potentiae ratio est
secundum ordinem ad actum: unde necesse est, si actus sint diversi secundum speciem, quod potentiae habeant
diversam rationem speciei. Et hoc est quod dicit, quod alterum est esse sensitivo et opinativo, id est intellectivo:
idest altera est ratio utriusque potentiae, si sentire est alterum ab opinari: et similiter est de praedictis aliis
potentiis.
|#9 Deinde cum dicit ad haec quibusdam solvit primam quaestionem: et dicit, quod hic facit differentiam in
animalibus, quod quibusdam animalium insunt omnia praedicta, quibusdam vero quaedam horum, aliis vero
unum solum. Quibuscumque autem inest unum solum praedictorum, oportet quod illud sit anima.
In quibus vero insunt plura, quodlibet est pars animae; sed illa anima denominatur a principaliori, vel sensitiva,
vel intellectiva. Quare autem hoc sit, quod quaedam habent unum, quaedam plura, quaedam omnia, posterius
dicetur.
Et sicut accidit circa potentias animae, ita accidit circa sensus. Quaedam enim habent omnes sensus, sicut
animalia perfecta: quaedam vero habent quosdam sensus, sed non omnes, ut talpa: quaedam vero habent unum
maxime necessarium, scilicet tactum, ut animalia imperfecta. Potest autem et haec particula ad alium sensum
referri, ut dicatur quod quia superius ostenderat Philosophus, quod partes animae non sunt separabiles abinvicem
loco, vel subiecto, in animali in quo sunt, quod propter hoc etiam non separentur in diversis animalibus, sed
cuicumque inest unum, inessent omnia. Et ideo removet hoc in hac particula.
|#10 Deinde cum dicit quoniam autem ostenso quod anima est primum vivendi principium, concludit ex hoc
definitionem prius assignatam. Et circa hoc duo facit. Primo demonstrat propositum. Secundo ex veritate
demonstrata, quasdam conclusiones ulterius inducit, ibi, propter hoc bene opinantur etc..
Circa primum ponit talem demonstrationem.
Duorum, quorum utroque dicimur esse aliquid aut operari, unum, scilicet quod primum est, est quasi forma, et
aliud quasi materia. Sed anima est primum quo vivimus, cum tamen vivamus anima et corpore: ergo anima est
forma corporis viventis. Et haec est definitio superius de anima posita, quod anima est actus primus physici
corporis potentia vitam habentis. Manifestum est autem, quod medium huius demonstrationis est quaedam
definitio animae, scilicet anima est quo vivimus primum.
|#11 Circa hanc autem demonstrationem quatuor facit. Primo ponit maiorem; dicens, quod quo vivimus et
sentimus dicitur dupliciter: scilicet altero, sicut forma, et altero sicut materia. Sicut et quo scimus dicitur
dupliciter. Duobus enim dicimur scire: quorum unum est scientia, et aliud est anima. Et similiter quo sanamur
dicitur de duobus: quorum unum est sanitas, et aliud est aliqua pars corporis, vel etiam totum corpus. Utrobique
autem unum est quasi forma, et aliud quasi materia. Nam scientia et sanitas sunt formae et quasi actus
susceptivorum: scientia quidem forma scientifici, idest partis animae, in qua est scientia; sanitas vero est forma
corporis sanabilis.
Ideo autem dicit sanabile et scientificum, ut ostendat aptitudinem in subiecto ad tales formas. Semper enim
activorum actus, idest formae, quae inducuntur ab agentibus in materia, videntur esse in patiente et disposito,
idest in eo quod est natum pati actiones agentis a tali agente, et quod est dispositum ad consequendum finem
passionis, scilicet formam ad quam patiendo perducitur.
|#12 Secundo ibi, anima autem hoc, ponit minorem propositionem: et dicit, quod anima est primum quo et
vivimus, et sentimus, et movemur, et intelligimus. Et referuntur haec quatuor ad quatuor genera vitae de quibus
superius fecerat mentionem.
Vivere enim refert ad principium vegetativum, quia superius dixerat, quod vivere propter hoc principium inest
omnibus viventibus.
Sciendum est autem, quod quamvis sanitate et corpore dicamur esse sani, tamen sanitas est primum quo sani
dicimur esse. Non enim dicimur esse sani corpore nisi inquantum habet sanitatem. Et similiter scientia est
primum quo dicimur esse scientes, quia anima non dicimur esse scientes nisi inquantum habet scientiam.
Similiter etiam et corpore non dicimur esse viventes, nisi inquantum habet animam: et propter hoc, hic dicitur,
quod anima est primum quo vivimus, sentimus, etc..
|#13 Tertio ibi, quare ratio quaedam, ponit conclusionem, et pendet hucusque constructio ab illo loco quoniam
autem quo vivimus etc.. Concludit ergo ex praedictis, quod anima se habet ut ratio et species, et non sicut
materia et subiectum.
42

