Quaedam autem aliae mutationes animalium sunt, sicut respiratio et expiratio, somnus et vigilia, de quibus
posterius determinandum est, quid causet ea. Habent enim multam dubitationem; et propter hoc specialem
exigunt tractatum. |#14 N.14 Deinde cum dicit sed de motu procedit disputative ad inquirendum quid sit
principium motus secundum locum in animalibus. Et primo ostendit, quod non sit vegetativa potentia. Secundo
quod nec sensitiva, ibi, similiter autem neque sensitiva. Tertio quod nec intellectiva, ibi, at vero neque
ratiocinativa. Quarto quod nec appetitiva, ibi, at vero neque appetitus. Dicit ergo primo, quod considerandum
nunc est, quid sit movens animal secundum locum motu processivo. Et quod non sit potentia vegetativa, ostendit
duabus rationibus: quarum prima talis est. Semper motus processivus secundum locum, est propter aliquid
imaginatum et desideratum. Non enim animal movetur nisi appetens aut fugiens aliquid, nisi forte per
violentiam: sed phantasia et appetitus non competit parti vegetativae: ergo pars vegetativa non est principium
motus localis processivi. |#15 N.15 Secundam rationem ponit ibi, amplius et quae talis est. Pars vegetativa est
etiam in plantis: si igitur pars vegetativa esset principium motus localis processivi, sequeretur quod plantae
essent motivae suiipsarum secundum hunc motum, et haberent partes organicas convenientes huic motui: quod
patet esse falsum. Non ergo pars vegetativa est principium motus localis processivi in animalibus. |#16 N.16
Deinde cum dicit similiter autem ostendit quod neque etiam sensus est principium talis motus, tali ratione.
Sensus enim est omnibus animalibus: si ergo sensus esset principium praedicti motus, sequeretur quod omne
animal hoc modo moveretur. Quod patet esse falsum: quia multa sunt habentia sensum, quae tamen manent
semper in eodem loco, et sunt immobilia per finem, id est quamdiu vivunt. |#17 N.17 Et quia posset aliquis
credere, quod non est propter hoc quod deficiat eis principium motivum, sed quia deficiunt eis instrumenta apta
ad motum; ideo ad removendum hoc, subiungit quod natura nihil facit frustra, neque deficit in necessariis, nisi in
animalibus orbatis et imperfectis, sicut sunt animalia monstruosa: quae quidem monstra animalibus accidunt
praeter intentionem naturae, ex corruptione alicuius principii in semine. Sed animalia immobilia sunt perfecta in
sua specie, et non sunt orbata quasi monstra: cuius signum est, quia generant sibi simile, et habent debitum
augmentum et decrementum, quod non est in animalibus orbatis; ergo et in huiusmodi animalibus natura nihil
facit frustra, neque deficit in necessariis. Unde sequitur, quod si haberent principium motus, quod haberent partes
organicas dispositas ad motum processivum. Alias principium motivum esset in eis superfluum, et necessaria ad
executionem potentiae motivae eis deficerent. Ex hoc autem accipere possumus, quod cuicumque inest aliquod
principium vitae, insunt ei organa convenientia illi principio; et quod partes corporis sunt propter partes animae.
|#18 N.18 Deinde cum dicit at vero neque ostendit quod etiam intellectus non est principium motivum: et dicit,
quod neque ratiocinativa, quae vocatur intellectus, videtur esse movens. Unde accipere possumus, quod ratio et
intellectus non sunt diversae partes animae, sed ipse intellectus dicitur ratio, inquantum per inquisitionem
quamdam pervenit ad cognoscendum intelligibilem veritatem. |#19 N.19 Et quod intellectus non sit principium
motus, probat primo quantum ad speculativum intellectum; quia cum intellectus speculativus speculative
consideret ea quae sunt tantum speculabilia, et nullo modo agibilia, sicut cum considerat quod triangulus habet
tres angulos aequales duobus rectis, et alia huiusmodi; manifestum est, quod speculativus intellectus non
speculatur aliquid agibile, neque dicit aliquid de fugibili et persequibili; et sic non potest movere; quia semper
motus est fugientis aliquid secundum appetitum aut prosequentis. |#20 N.20 Aliquando autem intellectus
considerat aliquid agibile, non tamen practice, sed speculative, quia considerat ipsum in universali, et non
secundum quod est principium particularis operis. Et de hoc consequenter dicit, quod neque intellectus, cum
fuerit speculatus, idest speculative consideraverit, aliquid huiusmodi, idest aliquid agibile, nondum praecipit
prosequi vel fugere: sicut cum multoties intelligimus terribile aliquod vel delectabile. Sed intellectus non iubet
timere vel desiderare; sed aliquando movetur cor ad timendum, absque imperio intellectus. Et si iterum
delectabile moveat appetitum, erit aliqua alia pars, quam cor, quae movetur. |#21 N.21 Et hoc dicit propter
opinionem Platonis, qui posuit partes animae esse subiecto distinctas; ita quod irascibilis, cuius est timere, sit in
corde, et concupiscibilis sit in aliqua alia parte corporis, puta in hepate. Sic igitur manifestum est, quod
intellectus speculative considerando aliquid agibile, non movet. Ex quo patet, quod intellectus speculativus nullo
modo movet aliquid. |#22 N.22 Deinde cum dicit amplius et probat, quod nec etiam intellectus practicus
movet: dicens, quod nec etiam intellectu practico praecipiente, quod contingit cum intelligentia dicit aliquid
fugiendum aut prosequendum, non propter hoc homo movetur, sed agit secundum concupiscentiam; sicut patet
de incontinentibus, qui habent rationem rectam, sed non inhaerent rationi rectae; unde videtur quod intellectus
non moveat. Probat autem idem ex medicis, qui habentes scientiam medicativam non sanantur, quia non faciunt
ea in seipsis, quae praecipit ars eis. Ex quo videtur, quod agere secundum scientiam non sit scientiae practicae,
sed alicuius alterius. |#23 N.23 Deinde cum dicit at vero ostendit quod pars appetita non sit dominativa super
hunc motum, quia videmus quod continentes appetunt et concupiscunt, sed non operantur ea quorum habent
appetitum. E converso est in incontinentibus, ut manifestius apparet in septimo ethic.. Videtur igitur quod neque
appetitus moveat. |+15 Lectio 15 |#1 N.1 Postquam Philosophus processit disputative ad inquirendum quid
sit principium motus localis in animalibus, hic determinat veritatem. Et primo ostendit in universali, quid sit
principium motus. Secundo quomodo hoc principium diversimode in diversis reperitur, ibi, omnino quidem
igitur. Circa primum duo facit. Primo ostendit quid sit principium motus in animalibus. Secundo docet ordinem,
quomodo motus iste completur, quantum ad motores et mobilia, ibi, specie quidem igitur. Circa primum tria
112

