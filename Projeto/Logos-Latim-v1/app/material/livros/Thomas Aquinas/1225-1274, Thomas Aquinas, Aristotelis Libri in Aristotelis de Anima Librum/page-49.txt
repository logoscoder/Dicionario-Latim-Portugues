dicamus, quod finis medicinae est calefacere corpus, quia a calore habetur aequalitas complexionis, quae est
sanitas. Sic igitur et hoc potest dici, quod ipsum esse perpetuum est cuius causa agitur, vel res habens
perpetuitatem, cui naturalia intendunt assimilari per generationem, in quo scilicet est perpetuitas, vel etiam ipsa
generatio, qua perpetuitatem adipiscuntur.
|#9 Quia igitur non possunt communicare inferiora viventia ipsi esse sempiterno et divino, per modum
continuationis, idest ut maneant eadem numero, propter hoc quod nihil corruptibilium contingit unum et idem
numero permanere semper, et cum necessitas corruptionis sit necessitas absoluta, utpote proveniens ex ipsa
materia, non ex fine, sequitur, quod unumquodque communicet perpetuitate secundum quod potest: hoc quidem
magis, quod est diuturnius: illud vero minus, quod est minus diuturnum, et tamen permanet semper per
generationem, non idem simpliciter, sed ut idem, id est in simili secundum speciem. Unde exponens quod
dixerat, subdit quod non permanet unum numero, quod est esse unum simpliciter; sed permanet idem specie,
quia unumquodque generat sibi simile secundum speciem.
|#10 Deinde cum dicit est autem ostendit quod opera, quae attribuuntur potentiae vegetativae, sunt ab anima. Et
circa hoc duo facit. Primo ostendit veritatem. Secundo excludit errorem, ibi, empedocles autem non bene dixit,
etc.. Circa primum duo facit. Primo proponit quod intendit: et dicit, quod anima est principium et causa viventis
corporis. Et cum principium et causa dicatur multipliciter, anima dicitur tribus modis principium et causa
viventis corporis. Uno modo, sicut unde est principium motus. Alio modo, sicut cuius causa, idest finis. Tertio,
sicut substantia, id est forma corporum animatorum.
|#11 Secundo ibi quod igitur probat quod supposuerat. Et primo, quod anima sit causa viventis corporis, ut
forma: et hoc duplici ratione: quarum prima talis est. Illud est causa alicuius ut substantia, idest, ut forma, quod
est causa essendi. Nam per formam unumquodque est actu. Sed anima viventibus est causa essendi; per animam
enim vivunt, et ipsum vivere est esse eorum: ergo anima est causa viventis corporis, ut forma.
|#12 Secundam rationem ponit ibi amplius autem quae talis est. Id quod est actus alicuius, est ratio et forma eius
quod est in potentia: sed anima est actus corporis viventis, ut ex superioribus patet: ergo anima est ratio et forma
viventis corporis.
|#13 Secundo ibi manifestum autem ostendit quod anima est causa, ut finis. Et quod sit causa, ut finis,
viventium corporum, sic ostendit. Sicut enim intellectus operatur propter finem, ita et natura, ut probatur in
secundo physicorum. Sed intellectus in his quae fiunt per artem, materiam ordinat et disponit propter formam:
ergo et natura. Cum igitur anima sit forma viventis corporis, sequitur quod sit finis eius.
|#14 Et ulterius non solum anima est finis viventium corporum, sed etiam omnium naturalium corporum in istis
inferioribus: quod sic probat. Videmus enim quod omnia naturalia corpora sunt quasi instrumenta animae, non
solum in animalibus, sed etiam in plantis. Videmus enim quod homines utuntur ad sui utilitatem animalibus, et
rebus inanimatis: animalia vero plantis et rebus inanimatis; plantae autem rebus inanimatis, inquantum scilicet
alimentum et iuvamentum ab eis accipiunt. Secundum autem, quod agitur unumquodque in rerum natura, ita
natum est agi. Unde videtur quod omnia corpora inanimata, sint instrumenta animatorum, et sint propter ipsa. Et
etiam animata minus perfecta, sint propter animata magis perfecta. Et consequenter distinguit id cuius causa est,
sicut et supra.
|#15 Tertio ibi at vero ostendit quod anima est principium moventis corporis, sicut unde motus: et utitur quasi
tali ratione. Omnis forma corporis naturalis est principium motus proprii illius corporis, sicut forma ignis est
principium motus eius. Sed quidam motus sunt proprii rebus viventibus: scilicet motus localis, quo animalia
movent seipsa motu processivo secundum locum, licet hoc non insit omnibus viventibus: et similiter sentire est
alteratio quaedam: et hoc non inest nisi habentibus animam. Item motus augmenti et decrementi non inest nisi
illis quae aluntur, et nihil alitur nisi habens animam: ergo oportet, quod anima sit principium omnium istorum
motuum.
|+8 Lectio 8
|#1 Superius ostendit Philosophus, quod opera quae attribuuntur potentiae vegetativae, sunt ab anima. Nunc
excludit quosdam errores, contra determinatam veritatem. Et dividitur in partes duas, secundum duos errores,
quos removet. Secunda pars incipit, ibi, videtur autem quibusdam. Circa primum duo facit. Primo ponit errorem.
Secundo improbat ipsum, ibi, neque enim sursum et deorsum. Sciendum est igitur circa primum, quod sicut
empedocles alias utilitates, quae in rebus viventibus proveniunt, non dixit procedere ex intentione naturae, sed ex
necessitate materiae, puta quod pedes animalium sic sunt dispositi, non ut sint utiles ad gressum, sed quia sic
49

