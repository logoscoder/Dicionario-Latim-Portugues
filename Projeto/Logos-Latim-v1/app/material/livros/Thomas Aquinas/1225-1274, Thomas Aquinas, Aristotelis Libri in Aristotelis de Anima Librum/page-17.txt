ut boetius refert in musica, ex percussione quatuor malleorum, qui consonantes sonos reddebant secundum
praedictas proportiones.
Puta si unus martellus ponderaret duodecim uncias, alius novem, alius octo, alius sex, ille qui esset duodecim
haberet duplam proportionem ad eum qui sex, et redderetur cum eo consonantia diapason. Ille autem qui est
duodecim ad eum qui octo sub sesquialtera proportione, et consonat secundum diapente; et similiter qui novem
ad eum qui sex. Item qui duodecim ad eum qui novem est in sesquitertia proportione, et consonat cum eo
diatessaron; et similiter qui octo ad eum qui sex.
Qui autem novem ad eum qui octo, cum sit in sesquioctava proportione, consonat secundum totum.
|#10 Licet autem Plato posuerit res omnes ex numeris constitui, non tamen ex numeris habentibus proportiones
harmonicas: sed animam posuit esse constitutam secundum numeros habentes huiusmodi proportiones. Et ideo
dicit, quod posuit eam dispartitam, idest quasi dispensatam, secundum harmonicos numeros, idest secundum
numeros proportionatos adinvicem secundum musicam proportionem.
Posuit enim ex his numeris animam constitutam, scilicet ex uno, duobus, tribus, quatuor, octo, novem,
vigintiseptem, in quibus huiusmodi proportiones inveniuntur.
|#11 Duplici autem ex causa animam posuit constitutam ex numeris harmonicis. Una est, quia unumquodque
delectatur in eo quod est sibi simile et connaturale. Videmus autem quod anima delectatur in omnibus
harmonizatis, et offenditur ex his quae sunt praeter debitam harmoniam, tam in sonis quam in coloribus, quam
etiam in quibuscumque sensibilibus: unde videtur harmonia de natura animae esse. Et hoc est quod dicit anima
habet sensum, idest cognitionem connaturalem harmoniae.
|#12 Alia ratio est, quia Pythagorici et Platonici posuerunt ex motibus caelorum provenire sonos optime
harmonizatos; et quia motus caelestes ponebant esse ab anima mundi, posuerunt animam esse ex numeris
harmonicis, ut posset causare motus harmonizatos.
Et hoc est quod dicit: et ut omne, idest universum feratur secundum consonantes motus.
|#13 Deinde cum dicit aspectum rectum docet quomodo ex anima procedat motus caelestis. Ubi considerandum
est, quod omnes numeri secundum naturalem ordinem accepti, linealiter dispositi sunt secundum rectitudinem,
prout unus addit super alterum. Sed ex naturali serie numerorum potest aliquis accipere plures series: puta si
accipiat homo quasi in una rectitudine totam seriem duplorum, et in alia totam seriem triplorum, et in alia totam
seriem quadruplorum, et sic de aliis. Quia igitur homo sua cognitione potest circa numeros operari: hoc et Deus
facit constituendo substantias rerum ex numeris. Unde in constituendo substantiam animae ex numeris
supradictis, qui omnes naturali ordine sunt in una rectitudine, quasi duas lineas divisit: unam duplorum, et
alteram triplorum; hae enim proportiones omnes harmonicas continent. Nam dupla proportio dividitur in
sesquialteram et sesquitertiam. Et tripla in duplam et sesquialteram.
Igitur in praedictis numeris accipitur series duplorum usque ad numerum cubicum: ut puta unum, duo, quatuor,
octo; et alia series triplorum eodem modo, ut puta unum, tria, novem, vigintiseptem: quae quidem duae series in
unitate coniunguntur ac si essent duae lineae rectae angulum continentes.
|#14 Rursus, si unitati coniungantur quae sunt in linea triplorum, resultabunt numeri qui sunt in linea duplorum:
puta si unitati addatur trinarius, fient quatuor; et e converso, si unitati addatur binarius fient tria. Et sic
constituentur quasi duae lineae sese invicem intersecantes, secundum modum literae Graecae quae vocatur XI.
|#15 Si autem procedatur ulterius, redibitur ad eosdem numeros. Nam a quatuor proceditur ad octo, et a tribus
redibitur ad vigintiseptem, et sic utrobique concluditur: quasi quidam circulus.
|#16 Sciendum autem est, quod Plato ea quae inveniebantur in natura magis composita, dicebat provenire ex
proprietate naturae magis simplicis, sicut consonantias sonorum ex proportionibus numerorum. Substantiam
autem animae ponebat mediam inter numeros, qui sunt maxime abstracti, et inter substantiam sensibilem; et ideo
proprietates animae deducebat ex proprietatibus praedictis numerorum.
Nam in anima est considerare primo aspectum rectum, secundum quod aspicit directe ad suum obiectum; et
postea reditur in circulum inquantum intellectus reflectit se supra seipsum. Invenitur etiam in anima intellectiva
quasi circulus parium et imparium, inquantum cognoscit ea quae sunt eiusdem, et quae sunt diversae naturae; et
hoc ulterius protenditur usque ad substantiam sensibilem caeli, quam anima movet.
|#17 Nam in caelo consideratur duplex motus circularis: unus simplex et uniformis, secundum quem caelum
movetur seu revolvitur motu diurno ab oriente in occidentem, qui quidem fit secundum circulum aequinoctialem.
Alius autem motus est planetarum, qui est ab occidente in orientem secundum circulum zodiacum, qui intersecat
aequinoctialem in duobus solstitialibus punctis, scilicet in principio cancri, et capricorni.
17

