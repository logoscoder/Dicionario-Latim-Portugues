|#1 Postquam Philosophus ostendit difficultatem, quae est in scientia de anima ex parte substantiae, et quod
quid est animae: hic consequenter ostendit difficultatem, quae est ex parte passionum et accidentium animae.
Et circa hoc duo facit. Primo movet dubitationem circa passiones animae, et solvit eam.
Secundo ex huiusmodi solutione ostendit, quod cognitio de anima pertinet ad Philosophum naturalem, seu ad
physicum, ibi, et propter hoc igitur iam physici, etc.. Dicit ergo primo, quod dubitatio est circa passiones animae,
et operationes, utrum scilicet essent animae propriae sine communicatione corporis, ut Platoni videbatur: vel
nulla sit propria animae, sed omnes sint communes corporis et compositi.
|#2 Deinde cum dicit hoc enim circa hoc duo facit. Primo enim ostendit difficultatem huiusmodi quaestionis.
Secundo vero necessitatem, ibi, si quidem igitur est aliquid. Dicit ergo primo, quod accipere hoc, scilicet utrum
passiones et operationes animae sint communes vel propriae, est necessarium, et non est leve, sed valde difficile.
Et quod sit difficile, ostendit dicens: quod causa difficultatis est, quia in apparenti videtur, quod multae passiones
sint communes, et non sit pati sine corpore, ut puta irasci et sentire et huiusmodi, quorum nihil patitur anima sine
corpore. Sed si aliqua operatio esset propria animae, appareret hoc de operatione intellectus. Intelligere enim,
quae est operatio intellectus, maxime videtur proprium esse animae.
|#3 Si quis tamen recte consideret, non videtur proprium animae intelligere. Cum enim intelligere, vel sit
phantasia, ut Platonici ponebant, aut non sit sine phantasia: (fuerunt enim quidam sicut antiqui naturales qui
dicebant, quod intellectus non differebat a sensu, et si hoc esset, tunc intellectus in nullo differret a phantasia; et
ideo Platonici moti sunt ad ponendum intellectum esse phantasiam)p cum ergo phantasia indigeat corpore,
dicebant quod intelligere non est proprium animae, sed commune animae et corpori. Si autem detur, quod
intellectus non sit phantasia, nihilominus tamen non est intelligere sine phantasia. Restat igitur quod intelligere
non est proprium animae, cum phantasia indigeat corpore. Non ergo contingit hoc, scilicet intelligere, esse sine
corpore.
|#4 Quamvis autem hoc Aristoteles scilicet aperte manifestet in tertio huius, nihilominus tamen quantum ad hoc
aliquid exponemus.
Nam intelligere quodammodo est proprium animae, quodammodo est coniuncti.
Sciendum est igitur, quod aliqua operatio animae aut passio est, quae indiget corpore sicut instrumento et sicut
obiecto. Sicut videre indiget corpore, sicut obiecto, quia color, qui est obiectum visus, est in corpore. Item sicut
instrumento; quia visio, etsi sit ab anima, non est tamen nisi per organum visus, scilicet pupillam, quae est ut
instrumentum; et sic videre non est animae tantum, sed est organi. Aliqua autem operatio est, quae indiget
corpore, non tamen sicut instrumento, sed sicut obiecto tantum.
Intelligere enim non est per organum corporale, sed indiget obiecto corporali. Sicut enim Philosophus dicit in
tertio huius, hoc modo phantasmata se habent ad intellectum, sicut colores ad visum. Colores autem se habent ad
visum, sicut obiecta: phantasmata ergo se habent ad intellectum sicut obiecta.
Cum autem phantasmata non sint sine corpore, videtur quod intelligere non est sine corpore: ita tamen quod sit
sicut obiectum et non sicut instrumentum.
|#5 Ex hoc duo sequuntur. Unum est, quod intelligere est propria operatio animae, et non indiget corpore nisi ut
obiecto tantum, ut dictum est: videre autem et aliae operationes et passiones non sunt animae tantum, sed
coniuncti. Aliud est, quod illud, quod habet operationem per se, habet etiam esse et subsistentiam per se; et illud,
quod non habet operationem per se, non habet esse per se. Et ideo intellectus est forma subsistens, aliae potentiae
sunt formae in materia. Et in hoc erat difficultas huiusmodi quaestionis, quia scilicet omnes passiones animae
secundum apparentiam videntur esse coniuncti.
|#6 Consequenter cum dicit si quidem assignat causam necessitatis huius quaestionis, quia scilicet ex hoc
habetur unum quod omnes maxime scire desiderant circa animam, utrum scilicet contingat animam separari:
dicens, quod si contingat aliquam propriam operationem aut passionem animae esse, utique continget ipsam
animam separari a corpore; quia, ut dictum est, quod habet operationem per se, habet etiam esse et subsistentiam
per se. Si vero non esset aliqua propria operatio seu passio animae, eadem ratione non contingeret ipsam animam
separari a corpore, sed erit de anima sicut de recto. Licet enim multa accidant recto inquantum rectum, scilicet
tangere aeneam sphaeram secundum punctum, non tamen accidit ei nisi in materia: non enim tangit rectum in
puncto aeneam sphaeram nisi in materia. Sic erit de anima, si non habet propriam operationem, quod licet ei
multa accidant, non tamen accidunt ei nisi in materia.
|#7 Consequenter cum dicit videntur autem manifestat illud quod supra supposuerat, quod scilicet quaedam
passiones animae sunt coniuncti, et non animae tantum. Manifestat autem hoc ex uno, quod consistit ex duobus.

4

