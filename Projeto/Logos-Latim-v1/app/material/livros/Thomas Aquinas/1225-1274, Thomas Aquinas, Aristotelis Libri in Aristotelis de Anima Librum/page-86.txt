ideo, quando coincidunt in unum, illud quod est unius sensus, per se cognoscitur ab illo sensu, per accidens
autem ab alio.
Ideo videndo album per se, videmus dulce per accidens.
|#17 Si autem non sit sensibile proprie ab aliquo sensu, numquam hoc erit quod sentiatur per accidens ab aliquo
alio sensu ex coincidentia duorum sensuum vel sensibilium in idem; sed omnino secundum accidens sensibile
est, ut supra dictum est; sicut filium Cleonis secundum accidens sentimus, non quia filius Cleonis est, sed quia
albus, cui accidit esse filium Cleonis. Hoc autem, scilicet esse filium Cleonis, non ita est sensibile visu per
accidens, quod sit aliquo alio sensu sensibile per se, sicut erat de dulci, communium autem sensibilium habemus
sensum communem non secundum accidens, id est communia sensibilia communiter sentiuntur a diversis
sensibus per se, et non secundum accidens.
Unde sequitur, quod non sit aliquis proprius sensus eorum; quia tunc non sentiremus ea per se aliis sensibus, sed
sentiremus ea per accidens, sicut sentimus filium Cleonis.
|#18 Sentiunt enim sensus propria sensibilia adinvicem secundum accidens, ut puta visus sensibile auditus, et e
converso. Non enim visus cognoscit sensibile auditus, neque auditus sensibile visus, secundum quod ipsa sunt;
quia visus nihil patitur ab audibili, nec auditus a visibili. Sed secundum quod fit unus sensus, id est una sensatio
secundum actum, ut ita loquar, in eodem sensibili. Et dico eumdem sensum actu, ex eo quod simul fit actio
utriusque sensus respectu eiusdem sensibilis; sicut cholera simul percipitur per gustum quod sit amara, et per
visum quod sit rubicunda; et ideo statim ad aspectum rubicundi iudicamus aliquid esse amarum. Non est autem
aliquis alius sensus cuius proprium sit cognoscere quod album et amarum sunt unum.
Haec enim unitas non est nisi per accidens; et quod est per accidens tantum, non potest esse obiectum alicuius
potentiae. Et ideo quia visus non percipit illud quod est gustus, nisi per accidens, frequenter in talibus decipitur
sensus, et iudicamus quod si aliquid sit rubeum, quod sit cholera.
|#19 Deinde cum dicit inquirit autem inquirit causam pluralitatis sensuum. Et hoc est quoddam consequens
speciem totam et in talibus assignanda est causa finalis, ut Philosophus docet in ultimo de generatione
animalium. Secus autem de accidentibus individui, quorum assignanda est ratio ex parte materiae, vel agentis.
Unde et hic assignat causam finalem. Dicit ergo, quod aliquis potest quaerere, cuius causa habemus plures
sensus, et non unum tantum. Et est responsio ad hoc, ut nos non lateant ea quae consequuntur ad sensibilia
propria, et sunt communia diversis sensibilibus, sicut motus et magnitudo et numerus. Si enim esset solus sensus
visus; cum ipse coloris tantum sit, et color et magnitudo se consequantur, quia simul cum colore immutatur
sensus a magnitudine; inter colorem non possemus discernere et magnitudinem, sed viderentur esse idem. Sed
nunc quia magnitudo sentitur alio sensu quam visu, color autem non, hoc ipsum manifestat nobis quod aliud est
color et magnitudo. Et simile est de aliis sensibilibus communibus.
|#20 Potest autem et haec ratio assignari distinctionis sensuum. Manifestum est enim quod cum potentia dicatur
ad obiectum, oportet quod secundum differentiam obiectorum, diversificentur potentiae sensitivae. Obiectum
autem sensibile est, prout est immutativum sensus: unde secundum diversa genera immutationum sensus a
sensibili, oportet esse diversos sensus. Immutatur autem sensus a sensibili uno modo per contactum, et sic est
sensus tactus, qui est discretivus eorum ex quibus constat animal, et sensus gustus, qui est perceptivus qualitatum
quae designant convenientiam nutrimenti, quo conservatur corpus animalis. Alio modo immutatur sensus per
medium. Et haec quidem immutatio, aut est cum alteratione sensibilis, et sic odor immutat sensum cum aliqua
resolutione odorabilis.
Aut cum aliquo motu locali, et sic immutat sonus. Aut absque immutatione sensibili, sed per solam
immutationem spiritualem medii et organi, et sic immutat color.
|+2 Lectio 2
|#1
Postquam Philosophus ostendit quod non sit alius sensus proprius, praeter quinque, procedit ad
inquirendum, utrum sit aliqua potentia sensitiva communis his quinque sensibus. Et hoc quidem investigat ex
quibusdam actionibus, quae non videntur alicuius sensus propriae esse, sed videntur exigere aliam potentiam
sensitivam communem. Huiusmodi autem actiones sunt duae. Una est secundum quod nos percipimus actiones
propriorum sensuum, puta quod sentimus nos videre et audire.
Alia est secundum quod discernimus inter sensibilia propria diversorum sensuum, puta quod aliud sit dulce, et
aliud album.
Primo ergo inquirit cui sit attribuenda prima harum actionum. Secundo, cui sit attribuenda secunda, ibi,
uniuscuiusque quidem igitur. Circa primum tria facit. Primo movet quaestionem, dicens: quoniam sentimus quod
videmus, et similiter sentimus quod audimus, et sic de unoquoque sensibilium; necessarium est aut per visum
sentire quod ipse visus videt, aut per aliam virtutem; et sic de aliis sensibus.
86

