Percussum, scilicet aerem respiratum. Et ad quod fit percussio: scilicet vocalem arteriam: quorum tertium supra
manifestaverat: unde restabat, quod duo prima manifestaret.
Dicit ergo primo, quod sicut supra dictum est, non omnis sonus animalis est vox.
Contingit enim linguam facere aliquos sonos, qui tamen non sunt voces; sicut et tussientes faciunt sonum, qui
tamen non est vox. Oportet enim ad hoc quod sit vox, quod verberans aerem sit aliquid animatum, et cum
imaginatione ad aliquid significandum. Oportet enim quod vox sit sonus quidam significans, vel naturaliter, vel
ad placitum; et propter hoc dictum est, quod huiusmodi percussio est ab anima. Operationes enim animales
dicuntur, quae ex imaginatione procedunt. Et sic patet, quod vox non est percussio respirati aeris, sicut accidit in
tussi. Sed id cui principaliter attribuitur causa generationis vocis, est anima, quae utitur isto aere, scilicet
respirato, ad verberandum aerem, qui est in arteria, ad ipsam arteriam. Aer ergo non est principale in vocis
formatione, sed anima quae utitur aere, ut instrumento, ad vocem formandam.
|#13 Deinde cum dicit signum autem ostendit aliam partem definitionis, scilicet quod vox sit percussio aeris
respirati: et dicit, quod signum huius est duplex. Unum, quia animal non potest formare vocem, neque dum
attrahit aerem respirando, neque dum expellit expirando, sed dum retinet aerem: quia dum retinet, isto aere
retento, et percutiente aerem existentem in vocali arteria, causat motum ad formationem vocis. Aliud signum est,
quod pisces non habent vocem; non enim habent guttur, idest vocalem arteriam; et hanc partem non habent, quia
non recipiunt aerem, neque respirant. Sed qui dicunt hoc, quod pisces respirant, peccant. Quare autem pisces non
respirant, alia ratio est; pertinet enim ad scientiam, in qua considerantur particularia accidentia animalium.
|+19 Lectio 19
|#1 Postquam Philosophus determinavit de visibili et audibili, nunc tertio determinat de odorabili. Et dividitur in
partes duas.
In prima determinat de odorabili, ut sic: in secunda determinat de odorabili secundum quod immutat sensum
olfactus, ibi, est autem olfactus. Circa primum duo facit.
Primo determinat de odorabili secundum se.
In secunda de non odorabili secundum quod odoratu percipitur, ibi, adhuc autem. Circa primum duo facit. Primo
ostendit difficultatem determinandi de odorabili. Secundo ostendit quomodo accipiatur cognitio odorabilium, ibi,
videtur enim et analogia. Dicit ergo primo, quod non ita bene determinari potest de odore et odorabili, sicut de
praedictis sensibilibus, scilicet audibili et visibili; quia non manifestum est nobis, quid sit odor, sicut quid est
sonus, aut quid est visibile, aut lumen, vel aliquid huiusmodi.
|#2 Et huius causam assignat, quia sensum odoratus non habemus bonum, qui perspicaciter et per certitudinem
cognoscat suum obiectum; sed habemus eum peiorem multis aliis animalibus. Cuius ratio est, quia cum
instrumentum sensus debeat esse proportionatum suo sensibili, sicut odor causatur ex calido et sicco, ita ad
bonitatem instrumenti odoratus exigitur victoria calidi et sicci. Homo autem habet cerebrum, in cuius vicino
positum est instrumentum olfactus, maius omnibus aliis animalibus secundum proportionem sui corporis, ut
Philosophus dicit in libro de animalibus: unde, cum cerebrum sit humidum et frigidum in se consideratum,
impeditur in homine bonitas olfactus; et propter hoc prave odorat homo, et nihil odorabilium percipit nisi quod
est secundum aliquam excellentiam inducens delectationem aut contrarium: quod contingit propter sensum, qui
non est perspicax ad certitudinaliter discernendum de suo obiecto. Unde rationabile est, quod hominum genus sic
se habeat ad percipiendos odores, sicut se habent animalia habentia duros oculos, ut locustae, et quidam pisces,
ad percipiendos colores: quos propter debilitatem visus, ex ineptitudine organi, non percipiunt nisi in quadam
excellentia, prout ex eis ingeritur eis aliquis terror, vel eius contrarium.
|#3 Deinde cum dicit videtur enim ostendit quomodo innotescant nobis differentiae odorum. Et circa hoc duo
facit. Primo ostendit, quod differentiae odorum nobis innotescunt per comparationem ad differentias saporum.
Secundo ostendit quomodo respondent differentiae odorum differentiis saporum, ibi, est autem sicut humor.
Dicit ergo primo, quod sensus olfactus in homine videtur habere quamdam convenientiam et proportionem ad
gustum; similiter species humorum, idest saporum, ad species odoris.
Unumquodque autem ignotum cognoscitur per id quod est magis manifestum. Unde, cum species saporum sint
nobis maxime manifestae, species odorum, quae sunt nobis ignotae, et habent affinitatem ad species saporum,
sub eorum similitudine a nobis cognoscuntur.
|#4 Species autem saporum sunt nobis manifestae, quia sensum gustus habet homo certiorem quam alia
animalia, quia gustus est tactus quidam: tactum autem habet certissimum aliis animalibus, licet in aliis sensibus
deficiat a quibusdam animalibus. Sunt enim quaedam animalia, quae melius vident, audiunt et olfaciunt, quam
homo; sed homo secundum tactum, multum differt in certitudine cognitionis ab aliis animalibus.

72

