connaturalis est aeri, ita quod, sicut humidum aqueum convenit instrumento visus, ita aer convenit instrumento
auditus.
Et hoc ideo, quia si attribuatur aer instrumento auditus, sequitur quod eadem passio soni erit in aere exterius
moto et in aere qui movetur intus, et est instrumentum auditus. Et ideo anima non audit in qualibet parte sui
corporis, neque aer sonans generat sonum, sive penetrat quamcumque partem corporis animati, quia animatum
non habet in qualibet sui parte aerem, ut quaelibet pars eius possit esse movenda a sono; sicut etiam animatum
habet humidum aqueum non ubique, sed in quadam parte determinata, scilicet in pupilla.
|#4 Deinde cum dicit per se igitur ostendit qualis sit aer, qui appropriatur instrumento auditus. Et dicit, quod
cum omne habens sonum sit aptum natum resistere percutienti: manifestum est, quod aer per se non habet
sonum, eo quod de se non est natum resistere percutienti, sed facillime cedit. Prohibetur enim cessio eius, sive
diffluxus, ab aliquo corpore solido; et ideo cum hoc accidit, motus aeris reddit sonum. Dictum est enim, quod ad
generationem soni, oportet fieri percussionem duorum solidorum adinvicem, et ad aerem. Sed aer, qui est
connaturalis auditui est aedificatus, id est firmiter dispositus in auribus, cum hac proprietate quod sit immobilis,
ad hoc quod animal possit sentire per certitudinem omnes differentias motus.
Sicut enim humidum aqueum, quod est in pupilla, caret omni colore, ut possit cognoscere omnes colorum
differentias, ita oportet quod aer, qui est intra tympanum auris, careat omni motu ad hoc quod possit discernere
omnes sonorum differentias.
|#5 Deinde cum dicit propter hoc ostendit quomodo impediatur auditus ex impedimento organi. Ponit autem
duo impedimenta, secundum duo quae dixit esse necessaria ad organum auditus. Quorum primum est quod sit ibi
aer. Secundum est, quod ille aer sit immobilis. Primum ergo impedimentum est ex hoc quod ipse aer
corrumpitur.
Et ideo ex praedictis manifestum est, quod in aqua auditus fit ita dumtaxat, quod aqua non ingrediatur ad ipsum
connaturalem aerem, quem dixit aedificatum esse in auribus; sed neque etiam in aurem ingrediatur; quod
impossibile est propter reflexiones, quae prohibent introitum aquae in aurem.
|#6
Sed cum hoc accidit, quod aqua scilicet ingrediatur ad naturalem aerem, non audit animal propter
corruptionem aeris, qui est necessarius ad audiendum. Sicut etiam, si corrumpatur humidum pupillae ex
immissione alicuius extranei, impeditur visio. Et non solum ex corruptione aeris impeditur auditus, sed etiam si
meninga, id est pellis circumdans aerem, aut aliqua pars coniuncta laboret, idest impediatur pellis pupillae, quae
continet humorem aqueum pupillae.
|#7 Quidam autem libri habent quod in aqua non audimus. Quod est contra illud quod dictum est, quod audimus
in aere et in aqua, et contra illud quod Philosophus dicit in libro de historia animalium, quod animalia audiunt in
aqua. Licet enim aqua non ingrediatur ad interiorem aerem, tamen potest eum commovere, et sic imprimere in
ipsum speciem soni.
|#8 Secundum autem impedimentum auditus, ponit ibi sed signum.
Et hoc impedimentum provenit ex hoc, quod aer, qui est in auribus, non est immobilis: unde dicit, quod signum
per quod potest discerni, utrum aliquis sit boni auditus vel non, est quod semper audiat tinnitum in auribus, et
sonum, sicut auditur cum apponitur cornu ad aures, propter motum aeris in cornu. Cum enim hoc accidit, homo
non est boni auditus, quia aer in auribus sic audientis tinnitum, semper movetur quodam proprio motu. Sed ab
instrumento auditus, sonus debet esse extraneus, et non proprius sicut instrumentum visus recipit extraneum
colorem, et non habet proprium. Si autem haberet proprium, impediretur visio. Et similiter si aer, qui est in
auribus, habeat proprium motum et sonum, impeditur auditus. Quia igitur auditus fit per aerem, propter hoc
aliqui credentes aerem esse vacuum, dicunt nos audire vacuo et sonanti, quia scilicet pars qua audimus, habet
aerem determinatum, id est immobilem et distinctum ab aere exteriori.
|#9 Deinde cum dicit utrum autem movet quaestionem circa generationem soni; utrum causa activa soni sit
verberans, aut quod verberatur. Et determinat quod utrumque est causa, sed alio et alio modo: quia enim
consequitur sonus motum, necesse est quod sicut aliquid est causa activa motus, ita aliquid est causa activa soni.
Generatur autem sonus ex motu, quo aliquid percutiens, propter resistentiam percussi, resilit, eo scilicet modo
quo saltantia, idest resilientia, moventur a lenibus et duris, et cum aliquis ea traxerit, idest fortiter impulerit.
Manifestum est igitur, quod primum percutiens movet, et iterum percussum, inquantum facit resilire percutiens;
et sic utrumque est causa activa motus.
|#10 Et quia in generatione soni necesse est quod quaedam resilitio fiat ex resistentia percussi, non omne quod
verberat et verberatur sonat, sicut dictum est primo; puta si obiiciatur acus acui, non fit sonus. Sed ad hoc quod

69

