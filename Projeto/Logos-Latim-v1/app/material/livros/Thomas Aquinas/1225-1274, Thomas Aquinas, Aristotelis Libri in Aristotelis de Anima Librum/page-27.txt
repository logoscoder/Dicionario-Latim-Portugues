oportebit dicere quod unitas seu punctum dividetur in duas partes, quarum una sit movens, et altera mota. Hoc
autem est impossibile, ergo impossibile est quod anima sit numerus movens seipsum. Quod autem sit
impossibile unitatem habere unam partem moventem et aliam motam, probat: quia nullo modo illud quod est
omnino impartibile et indifferens, potest intelligi quod moveatur per se, ita quod habeat partem moventem unam,
et aliam motam. Nam in nullo possunt haec duo, scilicet vis motiva vel movens, et mobilis vel mota esse, nisi
differant. Cum ergo unitas sit impartibilis et indifferens, non potest huiusmodi partes habere, et sic nec moveri.
Ergo anima non est numerus movens seipsum.
|#3 Secundam rationem ponit cum dicit amplius quoniam quae talis est. Tu dicis animam esse numerum: ergo et
unitates, ut dictum est.
Inter unitatem autem et punctum nulla differentia est, nisi quod punctus habet positionem; est enim punctum
unitas positionem habens. Sed si anima est numerus, oportet quod alicubi sit huiusmodi numerus animae, et
positionem habens: ergo anima erit unitas positionem habens. Huiusmodi autem sunt puncta: ergo anima erit
puncta. Sed secundum quod dicunt Platonici, motus puncti facit lineam, linea autem mota facit superficiem,
superficies vero corpus. Sed est anima numerus movens seipsum, ergo eodem modo et unitas; et per consequens
est punctum movens seipsum: punctum autem motum non facit nisi lineam: ergo motus animae non facit nisi
lineam.
Et sic anima motu suo non causat vitam, sed lineam, quod est falsum. Non est igitur anima numerus movens
seipsum.
|#4 Tertiam rationem ponit cum dicit amplius autem quae talis est. Si anima est numerus, ut tu dicis, oportet
quod consequatur passiones et naturam numeri: sed constat quod si aliquis auferat a numero unitatem aliquam,
seu addat, mutat speciem. Nam si huic numero, scilicet ternario, addas unitatem, mutat speciem.
Alia enim species est huius numeri quatuor, et alia eius quod est tria. Si vero ab eodem auferas unitatem, efficitur
duo et mutat similiter speciem. Constat autem quod animalia sumunt speciem ab anima, cum unumquodque
consequatur per formam speciem suam.
Ergo si anima est numerus, ex subtractione vel additione alicuius ab anima, relinquitur alia anima specie: et hoc
est falsum. Videmus enim in decisionibus plantarum et animalium annulosorum, quod divisa seu decisa vivunt,
et eamdem speciem habent. Non ergo anima est numerus movens seipsum.
|#5 Quartam rationem ponit cum dicit videbitur autem quae talis est. Tu dicis animam esse numerum: et sicut
dictum est; sequitur quod anima sit unitates positionem habentes, et per consequens quod sit puncta. Secundum
hoc autem si recte consideremus, videbitur utique quod nihil differt dicere, quod anima sit corpora parva et
indivisibilia, sicut dixit democritus, aut dicere quod sit unitates positionem habentes. Unum enim positionem
habens, quantitas est et indivisibilis. Ex hoc ergo sic arguo: anima, secundum positionem tuam, est numerus
movens seipsum, et per consequens unitates et puncta moventia seipsa.
Ponamus autem quod corpora indivisibilia, quae posuit democritus, sint puncta, quia non differt, sicut dictum est,
et sint quanta, quod necesse est, quia proprie non movetur nisi quantum. Huiusmodi autem puncta movent
seipsa, quia anima est numerus seipsum movens. Sed in movente seipso, sicut dictum est, duo sunt: ergo erit in
ipso puncto, unum quod est movens, et aliud quod est motum. Nec est curandum utrum sint magna seu parva,
dummodo sit quanta; quia in quolibet continuo movente seipsum hoc accidit, scilicet, quod sint duo ibi, unum ut
movens, et aliud ut motum. Et sic necesse est quod sit aliquid motivum unitatum. In animali autem, illud quod
movet animal, est anima; ergo et in numero, illud quod movet numerum erit anima; ergo anima non est id quod
movetur, sed illud quod movet. Et sic mala est definitio animae, quod sit numerus movens seipsum; sed potius
quod sit numerus movens numerum motum.
|#6 Quintam rationem ponit cum dicit contingit autem quae talis est. Secundum opinionem xenocratis contingit
hanc, scilicet animam, esse unitatem: sed ex hoc contingit ipsam esse puncta; quia si anima est unitas, oportet
quod differat ab aliis unitatibus. Non poterit autem differre ab eis nisi per positionem. Quae enim est differentia
puncti solitarii id est unitatis intellectae, nisi positio? nulla unitas autem nisi positionem habens, est punctum:
ergo anima non est unitas sed puncta. Sed anima est in corpore, et quodlibet corpus habet puncta sua per se.
Quaero ergo, utrum puncta, quae sunt anima, sint eadem cum punctis corporis, aut alia. Si quidem sunt altera,
ergo in qualibet parte corporis erunt puncta animae, et sic erunt duo puncta animae in eodem loco simul. Et si
duo, propter quid non plura, aut etiam infinita? nam illa, quorum locus est indivisibilis, et ipsa indivisibilia sunt,
unde non indigent ampliori loco.
Unde si ponantur duo esse in loco indivisibili, per consequens possunt in eodem loco esse infinita. Si vero dicas,
quod sunt eadem puncta quae sunt in corpore cum his punctis, quae sunt anima, sequitur quod cum omne corpus
habeat puncta, quod omne corpus habeat animam: sed hoc est falsum: non ergo anima est numerus movens
seipsum.

27

