Nam non solum oportet cognoscere illa ex quibus componitur os, sed etiam proportionem, quae est inter illa ex
quibus componitur et rationem ossis: quia omnia quae sunt composita, non consistunt, quocumque modo se
habeant elementa, sed quadam ratione et compositione, scilicet ut sint proportionata adinvicem.
Nam os, cum habeat octo partes, secundum quod dicit empedocles, unumquodque compositum os haberet octo
partes quae non aequaliter attribuuntur omnibus elementis, sed terra habet ibi duas partes. Aer habet ibi unam,
aqua similiter unam, sed ignis quatuor: et ideo ex maiori participatione ignis dicit ossa esse facta alba, et ex terra
sicca. Sic ergo in rebus compositis non solum sunt ipsa elementa, sed proportio et ratio uniuscuiusque.
Inde sic. Aut ergo istae proportiones sunt in anima cum elementis, aut non. Si sunt in anima; ergo in anima sunt
ossa, et carnes, et huiusmodi, et per consequens homo et lapis, et corpora, et contraria: unde nullus dubitat quod
haec non sunt in anima. Si vero dicas, quod non sunt ibi huiusmodi proportiones et rationes, sed solum elementa,
tunc anima non cognoscet proportionem rerum, nec ipsa composita: quomodo enim poterit cognoscere Deum,
scilicet totum caelum, aut hominem, aut lapidem seu os? nullo modo cognoscet, sed elementa tantum.
|#4 Secundam rationem ponit cum dicit amplius autem quae talis est. Tu dicis, quod anima est composita ex
principiis: sed diversorum generum diversa sunt principia: cum ergo id quod est, dicatur multipliciter, idest
secundum diversa genera, sicut substantiae, qualitatis, quantitatis, et aliorum praedicamentorum: ergo erunt
diversa principia. Quaero ergo, utrum anima sit composita tantum ex principiis substantiae, aut ex principiis
omnium generum.
Si tantum ex principiis substantiae, tunc anima non cognoscet nisi substantias, et ipsi ponunt eam cognoscere
omnia. Si vero componitur ex principiis omnium generum, tunc, cum quicquid est ex principiis substantiae sit
substantia, et ex principiis quantitatis sit quantitas, et sic de singulis, anima erit substantia, quantitas, qualitas,
relatio, et huiusmodi.
|#5 Posset autem responderi contra hanc rationem Aristotelis quod principia substantiae sunt etiam quantitatis et
qualitatis, et aliorum, cum omnia fundentur supra substantiam; et ideo non oportet quod sint in anima aliqua alia
principia quam principia substantiae, et nihilominus cognoscet omnia. Ad hoc dicendum, quod quaelibet res
habet principia proxima et remota, et cognitio oportet quod sit per principia proxima. Principia autem
substantiae, licet sint principia aliorum, sunt tamen remota et non proxima, et ideo per ea non potest haberi
cognitio nisi de substantia.
|#6 Tertiam rationem ponit cum dicit inconveniens autem quae talis est. Ratio quare anima sit composita ex
omnibus elementis, est, quia anima cognoscit omnia, et cognitio est per similitudinem.
Contra. Constat enim quod sentire et cognoscere est pati aliquid. Sed inconveniens est dicere quod simile
patiatur a simili, sed a contrario; ergo et inconveniens est dicere quod sentire seu cognoscere sit simile simili.
|#7 Quartam rationem ponit cum dicit multas autem quae talis est. Ex hoc quod dictum est superius, testatur
quod dictum empedoclis, scilicet quod simile simili cognoscatur, habet multas dubitationes et difficultates. Sed
adhuc etiam magis apparet difficile et improprie dictum.
Nam si anima cognosceret simile simili, sicut empedocles dicit, tunc sequitur quod elementum aeris cognoscat
aera, et sic de aliis.
Sed nos videmus quod multae partes terrae sunt in animali, quae nihil sentiunt, sicut pili, et ossa, et nervi: et
tamen conveniret quod sentirent secundum positionem eorum; ergo non cognoscitur simile simili, vel etiam non
est composita ex omnibus elementis.
|#8 Quintam rationem ponit cum dicit amplius autem quae talis est. Adhuc ex positione empedoclis, quod
simile cognoscatur simili, sequitur aliud inconveniens, scilicet quod principium habet plus de ignorantia quam de
intelligentia.
Si enim cognitio est per simile tantum, et principium quodlibet sit simplex et non habet alicuius similitudinem in
se nisi suam, non cognosceret nisi seipsum, et ignorabit multa, omnia scilicet quae sunt alia ab eo.
|#9 Sextam rationem ponit cum dicit accidet autem quae talis est. Adhuc etiam ex dicta positione, scilicet quod
simile cognoscatur simili, accidet aliud inconveniens empedocli: hoc videlicet, quod Deus sit insipientissimus
omnium animalium. Quod ex hoc sequitur. Sciendum enim quod sicut dictum est, empedocles posuit ista omnia
inferiora composita esse ex quatuor elementis, et ex lite et amicitia; et quod generatio et corruptio provenit in
rebus ex istis duobus, scilicet lite et amicitia. Caelum vero dixit esse Deum, et dixit quod erat compositus ex
quatuor elementis, et amicitia, sed non ex lite, et ideo est incorruptibile. Si ergo simile cognoscitur simili, cum
Deus non sit compositus ex lite, non cognoscet litem, et sic erit simpliciter insipientior ceteris animalibus quae
cognoscunt litem cum sint composita ex ea.

29

