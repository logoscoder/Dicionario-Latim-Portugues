Sed sensus proprius simpliciter est nobilior propter virtutem sensitivam, unde et nobiliori modo recipit sine
materia: omne enim recipiens aliquid, recipit illud secundum suum modum. Et sic sensus communis nobiliori
modo recipit quam sensus proprius, propter hoc quod virtus sensitiva consideratur in sensu communi ut in radice,
et minus divisa.
Neque oportet, quod per aliquam actionem sensus communis species recepta in organo fiat in ipso: quia omnes
potentiae partis sensitivae, sunt passivae; nec est possibile, quod una potentia sit activa et passiva.
|#15 Considerandum est etiam, quod sensus proprius habet discernere inter contraria sensibilia, inquantum
proprius participat aliquid de virtute sensus communis, quia et ipse sensus proprius est unus terminus diversarum
immutationum, quae fiunt per medium a contrariis sensibilibus. Sed ultimum iudicium et ultima discretio
pertinet ad sensum communem.
|#16 Ultimo autem epilogando concludit, quod dictum est de principio, secundum quod dicitur animal esse
sensitivum, vel potens sentire.
|+4 Lectio 4
|#1 Postquam Philosophus ostendit, quod duae operationes, de quibus dubium videbatur, percipere scilicet actus
sensuum propriorum, et discernere inter sensibilia diversorum sensuum, non excedunt facultatem principii
sensitivi, nunc vult inquirere, utrum sapere et intelligere excedant facultatem principii.
Circa hoc duo facit. Primo ostendit, quod sapere et intelligere, non pertinent ad sensum: quod est ostendere,
sensum et intellectum non esse idem subiecto. Secundo, quod phantasia, quae pertinet ad sensum, non est idem
cum opinione, quae pertinet ad intellectum, ibi, phantasia autem etc.. Circa primum duo facit. Primo ponit
opinionem ponentium sensum et intellectum esse idem. Secundo improbat eam, ibi, et tamen oportuit.
Circa primum duo facit. Primo ponit opinionem. Secundo assignat causam opinionis, ibi, omnes enim hi. Circa
primum duo facit. Primo ponit opinionem in communi. Secundo inducit quaedam verba quorumdam
Philosophorum, quae ad illud pertinere videntur, ibi, et antiquis sapere.
|#2 Dicit ergo primo, quod quia antiqui Philosophi definiebant animam secundum duo, scilicet secundum
motum secundum locum, et cognitionem, quae includit intellectivam discretionem et sensum: videtur hoc, quod
secundum eorum opinionem intelligere et sapere sit quoddam sentire: quia tam sentiendo quam intelligendo
anima iudicat et cognoscit.
|#3 Deinde cum dicit et antiqui ostendit, quod non solum hoc sequitur ex hoc quod in communi dicebant; sed
expresse antiqui dixerunt, quod idem sit sapere per intellectum et sentire. Ut autem intelligantur verba
Philosophorum, quae inducuntur, quomodo ad propositum faciunt, considerandum est, quod nullum corpus
potest directe agere in id quod nullo modo est corporeum. Quia igitur potentiae sensitivae aliquo modo sunt
corporeae, quia sunt virtutes in corporis organis, immutari possunt ex actione corporum caelestium; per accidens
tamen, quia neque anima neque animae virtus movetur nisi per accidens moto corpore. Et propter hoc contingit,
quod ex impressione corporis caelestis variatur et phantasia, et appetitus sensitivus.
Unde et animalia irrationalia, quae solo appetitu sensitivo aguntur in suis motibus, ut plurimum insequuntur
impressiones corporum caelestium. Ponere igitur, quod corpora caelestia habeant impressionem directe in partem
intellectivam quantum ad intellectum et voluntatem, est ponere quod voluntas et intellectus sunt virtutes
corporeae. Et hoc sonant verba quorumdam Philosophorum antiquorum.
|#4 Dicit enim empedocles quod tam in hominibus, quam in aliis animalibus, voluntas augetur, idest incitatur ad
agendum ad praesens, scilicet secundum praesentis horae dispositionem, quae quidem dispositio dependet ex
dispositione corporum caelestium.
Unde praesens tempus vel hora eis idest hominibus, et aliis animalibus praestat semper sapere altera. Diversis
enim horis et temporibus, diversa diversimode homo et alia animalia inveniuntur iudicare de rebus.
|#5 Et ad idem pertinet illud verbum Homeri. Talis enim est intellectus in terrenis hominibus, qualem pater
virorumque deorumque, idest sol, ducit in diem.
Dicitur autem sol pater virorum, quia est aliqua causa humanae generationis. Homo enim generat hominem et
sol. Dicitur autem pater deorum, vel propter corpora caelestia, quae antiqui deos appellabant, quae secundum
astrologos quodammodo a sole regulantur, vel propter homines, quos deificari credebant, qui virtute solis
generantur. Virtus autem solis est in die, quia in die nobis apparet, dum movetur in superiori hemisphaerio, unde
et ab astrologis dicitur planeta diurnus. Voluit ergo Homerus dicere, quod homines terreni intellectum sortiuntur
ex actione solis, et quod secundum diversitatem motus, et situs, et aspectus solaris, diversimode se habent in
intelligendo.
91

