|#4
Sed dubitatio hic accidit. Oportet enim illud quod est medium in aliquo sensu, esse denudatum a
qualitatibus sensibilibus secundum illum sensum; sicut diaphanum nullum habet colorem. Manifestum est autem
quod aer et aqua habent tangibiles qualitates; non igitur mediantibus eis potest fieri sensus tactus.
|#5 Respondet autem ad hoc Averrois, quod nos non patimur a puro aere vel aqua. Nihil enim patitur nisi a suo
contrario secundum principium passionis. Aer autem et aqua non contrariantur nobis, sed sunt nobis similia:
comparantur enim ad nos, sicut locus ad locatum: unde tactus noster non patitur a qualitatibus aeris vel aquae,
sed ab extraneis qualitatibus. Quod enim sentitur de qualitatibus tangibilibus in aere et in aqua, est de admixtione
extraneorum corporum, ut ipse dicit: quia sicut ignis numquam amittit calorem suum, ita nec aqua amittit suam
qualitatem. Sed quod aliquando sentimus calidum, hoc est ex permixtione extranei.
|#6 In hac autem responsione est multiplex error. Primo quidem in hoc, quod dicit, quod corpora nostra non
patiuntur ab aere vel aqua, quae sunt similia nobis, sicut locus locato. Manifestum est enim, quod corpora nostra
sortiuntur locum naturalem, sicut et motum naturalem, ex natura elementi praedominantis.
Non ergo aliter comparantur ad locum et ad corpora continentia corpora nostra, quam ipsa elementa locata ad
elementa locantia. Elementa autem in suis extremitatibus se alterant, ut patet per Philosophum in primo
meteororum: corpus ergo nostrum ab elementis natum est alterari.
|#7 Item omne quod est in potentia, natum est pati ab eo quod est in actu. Corpora autem nostra, cum sint in
quadam medietate constituta inter extremitates tangibilium qualitatum, quae sunt in elementis, habent se ad
qualitates elementares ut potentia ad actum. Medium enim est in potentia ad extrema, ut infra dicetur.
Manifestum est igitur, quod corpora nostra nata sunt immutari a qualitatibus elementorum, et sentire eas.
|#8 Provenit ergo hic error ex eo, quod nescivit distinguere inter elementa secundum quod sunt sibi invicem
contraria, et secundum quod sunt se continentia et sibi similia ut locus locato.
|#9 Dicendum est igitur, quod elementa possunt dupliciter considerari. Uno modo secundum qualitates activas
et passivas: et sic contrariantur adinvicem, et se invicem immutant in suis extremis. Alio modo secundum formas
substantiales, quas consequuntur ex impressione corporis caelestis. Unde, quanto corpus elementale est
propinquius corpori caelesti, tanto plus habet de forma. Et quia ad formam pertinet continere, et quod se habeat
in ratione totius; inde est quod corpus superius continet inferius, et comparatur ad ipsum sicut totum ad partem
divisam, quae est comparatio loci ad locatum. Unde et vis locantis et continentis derivatur ad elementa ex primo
continenti, scilicet corpore caelesti.
Et propter hoc, locus et motus localis non attribuuntur elementis secundum qualitates activas et passivas, sed
consequuntur formas substantiales elementorum.
|#10
Alius est error in hoc quod dicit, quod aqua et aer non alterantur nisi per admixtionem extranei.
Manifestum est enim quod aer et aqua secundum partem sunt corruptibilia.
Corruptio autem et generatio in elementis potest fieri sine mixtione, et sequitur alterationem, ut patet in libro de
generatione.
Unde manifestum est, quod adhuc durante specie aquae, potest immutari aqua a sua naturali qualitate, absque
admixtione extranei.
Ignis autem, cum sit formalior, est magis activus inter elementa, quae omnia comparantur ad ipsum sicut
materialia, ut dicitur quarto meteororum. Unde non est simile de ipso et de aliis.
|#11 Dicendum est igitur, quod quia aer et aqua sunt facile mutabilia ab extraneis qualitatibus, et praecipue
quando sunt modicae quantitatis, sicut accidit in aqua vel aere, quae sunt inter alia duo corpora se tangentia;
propter hoc non impeditur sensus tactus, quin per medium aerem et aquam fieri possit. Et minus etiam impedit
aer quam aqua; quia aer habet qualitates tangibiles parum sensibiles.
Unde, si intendantur qualitates tangibiles aeris vel aquae, magis impeditur tactus, utpote cum aer vel aqua
intensam frigiditatem vel caliditatem habuerint.
|#12 Deinde cum dicit utrum igitur ostendit differentiam inter tactum et gustum et alios sensus. Et primo
excludit quamdam differentiam aestimatam. Secundo ponit differentiam veram, ibi, sed differt. Dicit ergo primo,
quod ex quo tactus habet medium extraneum, considerandum est, utrum omnium sensibilium fiat similiter
sensus, aut diversorum diversimode: sicut in promptu videtur haec esse differentia, quod gustus et tactus sentiant
ex eo quod immediate tangant, alii autem sensus sentiant a longe sua sensibilia non tangendo ipsa.
|#13 Sed hoc verum non est, quod sic differant; sed durum et molle et alias qualitates tangibiles sentimus per
altera, idest per media extranea, sicut et obiecta aliorum sensuum, sicut sonabile, visibile et odorabile.
80

