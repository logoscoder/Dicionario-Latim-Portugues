|#4 Deinde cum dicit habet autem ponit quamdam apparentem solutionem ad praedictam dubitationem: et dicit,
quod aliquis potest habere solutionem ad praedictam dubitationem per hoc, quod in aliis sensibus videntur esse
plures contrarietates, sicut in auditu. Nam circa vocem audibilem non solum potest attendi contrarietas acuti et
gravis, sed etiam magnitudo et parvitas vocis, et lenitas et asperitas eius, et aliqua alia similia.
Et similiter circa colorem possunt inveniri aliquae aliae differentiae praeter contrarietatem albi et nigri; sicut
quod aliquis color est intensus, et alius remissus; aliquis pulcher, et aliquis turpis: et tamen per hoc non tollitur,
quin auditus sit unus sensus, et similiter visus.
Unde multiplex contrarietas tangibilium non videtur impedire, quominus tactus sit unus sensus.
|#5 Deinde cum dicit sed quod excludit positam solutionem: et dicit quod omnium contrarietatum, quae sunt
circa audibilia, est unum subiectum, scilicet sonus, et similiter color circa visibilia. Sed non potest inveniri
aliquid unum, quod sit commune subiectum omnium contrarietatum quae sunt circa tangibilia: et propter hoc non
videtur esse unum genus tangibilium, unde neque unus sensus tactus.
|#6
Ad evidentiam autem eorum quae hic dicuntur, considerare oportet, quod distinctio potentiarum et
obiectorum proportionabilis est. Unde, cum unus sensus sit una potentia, oportet quod et sensibile correspondens
sit unum genus. Ostensum est autem in decimo metaphysicae, quod in uno genere est una prima contrarietas.
Unde oportet, quod circa obiectum unius sensus, attendatur tantum una prima contrarietas. Et ideo hic dicit
Philosophus, quod unus sensus est unius contrarietatis.
|#7 Possunt tamen in uno genere esse plures contrarietates post primam, vel per modum subdivisionis, sicut in
genere corporum prima contrarietas est animati et inanimati. Et quia animatum corpus dividitur per sensibile et
insensibile, et ulterius sensibile per rationale et irrationale, multiplicantur contrarietates in genere corporis. Vel
sunt plures contrarietates unius generis per accidens; sicut in genere corporis est contrarietas albi et nigri, et
secundum omnia, quae corpori accidere possunt. Et per hunc modum intelligendum est, quod circa sonum et
vocem, praeter primam contrarietatem gravis et acuti, quae est per se, sunt aliae contrarietates quasi per accidens.
|#8 In genere autem tangibilium sunt plures primae contrarietates per se, quae tamen omnes quodammodo
reducuntur ad unum subiectum, et quodammodo non: potest enim uno modo accipi subiectum contrarietatis
ipsum genus, quod comparatur ad differentias contrarias, sicut potentia ad actum. Alio modo potest accipi
subiectum contrarietatum substantia quae est subiectum generis, cuius sunt contrarietates: sicut si dicamus, quod
corpus coloratum est subiectum albi et nigri. Si igitur loquamur de subiecto quod est genus; manifestum est,
quod non est idem subiectum omnium qualitatum tangibilium. Si autem loquamur de subiecto quae est
substantia, unum subiectum est omnium eorum, scilicet corpus, pertinens ad consistentiam animalis. Unde infra
dicit Philosophus, quod tangibiles qualitates sunt corporis secundum quod est corpus, quibus scilicet elementa
corporis distinguuntur abinvicem. Horum enim est sensus tactus discretivus, quae ad consistentiam corporis
animalis pertinent. Unde formaliter loquendo, et secundum rationem, sensus tactus non est unus sensus, sed
plures; subiecto autem est unus.
|#9 Deinde cum dicit utrum autem pertractat secundam quaestionem. Et circa hoc duo facit. Primo docet
veritatem. Secundo concludit quoddam quod pertinet ad manifestationem primae quaestionis, ibi, propter quod
talis pars. Circa primum sciendum est, quod posset alicui videri, quod caro esset organum sentiendi secundum
tactum hac ratione, quia statim ad tactum carnis sentimus tangibilia.
|#10 Dicit ergo, ad excludendum hanc rationem, quod ad iudicandum utrum organum tactus sit intus, vel non,
sed statim caro sit organum tactus, non videtur esse sufficiens signum hoc, quod simul cum caro tangitur fit
sensus tangibilis, idest sentitur; quia et nunc si aliquis supra carnem extenderet aliquam pelliculam aut telam
subtilem, statim ad tactum ipsius quod super extenderetur carni, sentiretur tangibile. Sed tamen constat, quod
organum sensus tactus non esset in illa pelle super extensa. Et iterum manifestum est, quod si illa pellis
superextensa fieret connaturalis homini, citius per eam sentiretur. Unde, licet ad tactum carnis, quae est homini
connaturalis, statim tangibile sentiatur, non tamen sequitur quod caro sit organum tactus, sed est quoddam
medium connaturale.
|#11 Deinde cum dicit propter quod concludit quoddam, quod valet ad manifestationem primae quaestionis: et
dicit quod quia caro est sicut medium connaturale in sensu tactus, videtur quod haec pars corporis sic se habeat
ad sensum tactus, sicut si aer, qui est circa nos, esset connaturalis nobis. Videretur enim tunc quod aer ille esset
organum in visu, auditu et olfactu, quamvis sit medium; et ita videremur uno organo sentire sonum et odorem et
colorem, et per consequens videretur esse unus sensus auditus, visus et olfactus. Sed nunc quia medium, per
quod fiunt motus dictorum sensibilium, est determinatum, idest distinctum a nobis: manifestum est, quod non est

78

