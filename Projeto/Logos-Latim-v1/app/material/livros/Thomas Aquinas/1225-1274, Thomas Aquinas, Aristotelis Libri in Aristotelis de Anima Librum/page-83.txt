sensuum. Oportet enim in organis sentiendi, ad hoc quod sentiatur, esse quamdam rationem, idest proportionem,
ut dictum est.
Si ergo motus sensibilis fuerit fortior quam organum natum sit pati, solvitur proportio, et corrumpitur sensus, qui
consistit in quadam proportione organi, ut dictum est. Et est simile, sicut cum aliquis fortiter percutit chordas,
solvitur symphonia et tonus instrumenti, qui in quadam proportione consistit.
|#7 Manifesta est etiam ex praedictis ratio alterius quaestionis propter quid scilicet plantae non sentiunt, cum
tamen habeant quamdam partem animae, et patiantur a quibusdam sensibilibus, scilicet a tangibilibus.
Manifestum est enim quod calescunt et infrigidantur.
Causa igitur, quare non sentiunt, est quia non est in eis illa proportio, quae requiritur ad sentiendum. Non enim
habent medietatem secundum complexionem inter tangibilia, quae requiritur ad organum tactus, sine quo nullus
sensus esse potest: et ideo non habent in se huiusmodi principium, quod potest recipere species sine materia,
scilicet sensum. Sed accidit ei pati cum materia, scilicet secundum materialem transmutationem.
|#8 Deinde cum dicit dubitabit autem movet quamdam dubitationem circa passionem a sensibilibus. Quia enim
dixerat, quod plantae patiuntur a quibusdam sensibilibus: primo movet dubitationem utrum ab aliis sensibilibus
aliquid possit pati, quod non habet sensum: puta ab odore, quod non habet olfactum; a colore, quod non habet
visum; a sono, quod non habet auditum.
|#9 Secundo ibi si autem inducit duas rationes ad ostendendum, quod non: quarum prima talis est. Quia
proprium olfactibilis est facere olfactum: odor autem est olfactibile: ergo, si aliquid facit olfactum, facit per
odorem. Vel secundum aliam literam, odor facit olfactum. Propria igitur actio odoris, inquantum odor, est quod
facit olfactum, sive olfacere. Ex quo sequitur, quod suscipiens actionem odoris, in quantum odor, habet sensum
olfactus: quod ergo non habet sensum olfactus, non potest pati ab odore. Et eadem ratio videtur de aliis, quod
non sit quorumcumque, posse pati a sensibilibus, sed solum habentium sensum.
|#10 Secundam rationem ponit cum dicit simul autem et dicit, quod hoc quod prima ratio concludit, manifestum
est per experimentum: quia lumen et tenebra, et odor, et sonus, nullum effectum faciunt in corpora sensibilia, nisi
forte per accidens, inquantum corpora habentia huiusmodi qualitates, aliquid agunt: sicut aer, qui quando est
tonitruum, scindit lignum. Lignum enim patitur non a sono, per se loquendo, sed ab aere moto.
|#11 Tertio ibi sed tangibilia ostendit aliter esse de qualitatibus tangibilibus: et dicit quod tangibilia et humores,
idest sapores, faciunt quemdam effectum in sensibilibus. Sed hoc intelligendum est de saporibus, non inquantum
sapores sunt, sed inquantum gustabile est quoddam tangibile, et gustus est quidam tactus. Si enim corpora
insensibilia non paterentur a qualitatibus tangibilibus, non esset ponere a quo paterentur et alterarentur corpora
inanimata.
Nam tangibilia sunt qualitates activae et passivae elementorum, secundum quas accidit universaliter alteratio in
corporibus.
|#12 Quarto ibi ergo ne et ostendit etiam quod alia sensibilia agunt in quasdam res inanimatas, licet non in
omnes: dicens ergo ne et illa, scilicet sensibilia alia, faciunt aliquem effectum et olfactum, in res inanimatas?
quasi dicat: sic. Sed tamen non omne corpus passivum est ab odore et sono, sicut omne corpus passivum est a
calore et frigore; sed ab istis sensibilibus pati possunt sola corpora indeterminata, et quae non manent, ut aer et
aqua, quae sunt humida, et non bene determinabilia termino proprio.
Et quod aer possit pati ab odore, manifestum est quia aer foetet sicut aliquid patiens ab odore. Alia litera habet
feret quia, scilicet mediantibus aliis sensibilibus deferuntur species ad sensum. Ratio autem huius diversitatis est,
quia qualitates tangibiles sunt causae aliorum sensibilium, et ideo habent plus de virtute activa, et possunt agere
in quaecumque corpora. Sed alia sensibilia, quae habent minus de virtute activa, non possunt agere nisi in
corpora valde passibilia. Et similis etiam ratio est de luce corporum caelestium, quae alterant inferiora corpora.
|#13 Quinto ibi quid igitur solvit rationem supra positam; dicens, quod si aliquid patitur ab odore, quod non
odorat, quid est odorare, nisi pati aliquid ab odore? et respondet, quod odorare, est sic aliquid pati ab odore, quod
sentiat odorem. Aer autem non sic patitur ut sentiat, quia non habet potentiam sensitivam; sed sic patitur ut sit
sensibilis, inquantum scilicet est medium in sensu.

|*DAN.3 : LIBER 3
|+1 Lectio 1
83

