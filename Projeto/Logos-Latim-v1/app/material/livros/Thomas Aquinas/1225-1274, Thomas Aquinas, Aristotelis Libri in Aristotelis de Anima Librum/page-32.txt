|#3 Si autem accipiamus huiusmodi actiones secundum genera actionum, sic sunt quinque potentiae; scilicet
nutritivum, sensitivum, motivum secundum locum, appetitivum, et intellectivum; et actiones horum sunt sentire,
nutrire, movere, et appetere et intelligere.
|#4 Et ideo cum Philosophus de anima secundum suam totalitatem secundum opiniones antiquorum supra
tractasset, et reprobasset eas, hic inquirit de partibus et operationibus ipsarum partium, et movet duas
quaestiones. Quarum prima talis est: utrum operationes animae, quae sunt cognoscere et sentire quantum ad
sensum, et opinari quantum ad intellectum, adhuc concupiscere quantum ad concupiscibilem, deliberare quantum
ad rationalem, et etiam appetitus, quod est in plus, quia concludit cum his duobus irascibilem, et moveri
secundum locum, et augeri, et stare, et diminui, conveniant toti animae, ut scilicet unumquodque eorum sit in
omni parte animae, id est secundum quamlibet partem animae intelligamus, sentiamus, moveamur, appetamus et
nutriamur. Aut singulum istorum habeat singulam partem animae determinatam, ut scilicet alio intelligamus et
alio sentiamus, et sic de aliis.
|#5 Secunda quaestio est, quia dato quod quaelibet operatio animae habeat specialem partem, item erit quaestio,
utrum hoc, quod est vivere, conveniat alicui partium, ita quod sit in aliquo uno, aut in pluribus partibus, aut in
omnibus. Et si non in his, utrum sit in aliquo alio.
|#6 Consequenter cum dicit dicunt itaque respondet ad quaestiones positas. Et primo ad primam. Secundo vero
ad secundam, ibi, videtur autem et quae etc.. Respondens autem primae quaestioni, primo ponit opinionem
quorumdam Philosophorum ad hoc.
Secundo improbat eam, ibi, quid igitur continetur etc.. Quidam enim dicunt quod huiusmodi operationes non
conveniunt toti animae, sed partibus. Dicunt enim animam esse partibilem, et quod alio intelligit, et alio
concupiscit; sicut qui ponebant sensitivam in cerebro, vivificativam in corde, et huiusmodi.
|#7 Sed huiusmodi opinio est quodammodo vera, et quodammodo falsa: quia si in anima intelligas diversas
partes potentiales, sic est verum quod anima habet diversas partes et vires, et alia intelligit, et alia sentit.
Anima enim est quoddam totum potentiale, et pars accipitur ibi potentialis respectu totius potestativi. Si vero
intelligatur quod anima sit quaedam magnitudo, seu quantitas, et dividatur in diversas partes quantitativas, sic est
falsa. Isti vero Philosophi intelligebant animam esse partibilem secundum hunc modum.
Et addebant plus, quod huiusmodi potentiae animae erant diversae animae.
|#8 Consequenter cum dicit quid igitur improbat Philosophus opinionem praedictam per tres rationes: quarum
prima talis est.
Diversa non possunt uni convenire, nisi ab aliquo uniantur: si igitur sunt diversae animae in corpore, oportet
quod ab aliquo contineantur et uniantur: sed nihil est quod uniat eas et contineat: ergo non sunt diversae. Et quod
nihil sit continens et uniens animam, sic patet.
Quia aut est corpus in quo est, aut aliquid aliud sed corpus non unit eam et continet, immo magis anima continet
corpus. Videmus enim quod egrediente anima a corpore, corpus deficit et marcescit. Si autem aliquid aliud
continet eam, tunc illud erit maxime anima, quia animae est continere et regere. Et si illud erit anima, tunc iterum
oportebit quaerere utrum sit una, aut multipartium. Et si dicatur quod multipartium est, iterum erit quaestio quid
uniat illud, et sic in infinitum. Si vero dicatur quod est unum, quare non dicunt mox id est ab ipso principio, quod
anima sit unum? non igitur anima est divisibilis in partes quantitativas, sicut ipsi dicunt.
|#9 Secundam rationem ponit cum dicit dubitabit autem quia si diversae partes animae sunt in diversis partibus
corporis, sequitur quod cuilibet operationi animae sit determinata pars corporis, seu organum corporale. Sed hoc
est impossibile, quia intellectus non habet determinatam partem seu organum in corpore. Non igitur anima habet
diversas partes, sicut ipsi dicunt.
|#10 Tertiam rationem ponit cum dicit dicuntur autem quia si diversae operationes animae sunt in diversis
partibus, tunc non erit invenire partem in qua sint plures operationes simul, nec erunt partes animalis similis
speciei: sed nos invenimus partes aliquorum animatorum, quae habent plures operationes, et quorum anima est
eiusdem speciei in toto et in partibus; sicut est in plantis et in quibusdam animalibus, quae decisa vivunt, sicut
est in animalibus anulosis, quorum quaelibet pars decisa sentit et movetur in quoddam tempus. Et si dicatur quod
non diu vivunt, non refert; quia non habent instrumenta, quibus salvent suam ipsorum naturam: nihilominus
tamen existunt in partibus diversis plures operationes animae, et sunt similis speciei adinvicem, et etiam toti.
Non ergo sunt diversae partes animae in diversis partibus corporis. Ratio autem, quare decisa vivunt, est, quia
quanto anima est perfectior, tanto exercet plures perfectas operationes et diversas. Et ideo ad exercendum
huiusmodi operationes, necessaria sunt ei plura et diversa organa vel instrumenta corporalia in corpore in quo
est. Quia vero anima rationalis, quanto nobilior et perfectior est, tanto exigit maiorem diversitatem organorum;
32

