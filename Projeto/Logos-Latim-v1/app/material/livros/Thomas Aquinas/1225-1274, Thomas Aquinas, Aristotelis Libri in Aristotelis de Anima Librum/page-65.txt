|#2 Cum autem corpora sint visibilia per suos colores, sequitur quod diaphanum secundum seipsum sit
invisibile. Quia vero eadem est potentia cognoscitiva oppositorum, sequitur, quod visus qui cognoscit lucem,
cognoscat et tenebram. Licet igitur diaphanum secundum se careat colore et lumine, quorum est susceptivum, et
sic secundum se visibile non sit, eo modo quo sunt visibilia, lucida et colorata, tamen potest dici visibile, sicut
videtur tenebrosum quod vix videtur. Diaphanum igitur est huiusmodi, idest tenebrosum, cum non est actu
diaphanum, sed in potentia tantum. Eadem enim natura est subiecta quandoque quidem tenebrarum, quandoque
autem luminis. Et sic diaphanum carens lumine, quod ei accidit, dum est in potentia diaphanum, oportet, quod sit
tenebrosum.
|#3 Deinde cum dicit non omnia quia iam determinatum est de colore, quod videtur in lumine, determinat de
alio visibili, quod supra dixit esse innominatum. Et dicit quod non omnia sunt visibilia in lumine, sed solum
proprius color uniuscuiusque corporis in lumine visibilis est: quaedam enim non videntur in lumine, sed in
tenebris, sicut animalia quae in tenebris videntur ignita, et lucentia, haec sunt multa, sed non habent unum nomen
commune, sicut putredines quercuum, et aliquod cornu alicuius animalis et capita quorumdam piscium, et
squamae, et oculi quorumdam animalium. Sed licet ista videantur in tenebris, nullius tamen horum proprius color
in tenebris videtur. Videntur ergo ista in tenebris et in lumine; sed in tenebris, ut lucentia; in lumine autem, ut
colorata.
|#4 Sed propter quam causam sic videantur in tenebris lucentia, alia ratio est.
Non enim hic inducitur hoc, nisi quasi per accidens, ad ostendendum comparationem visibilis ad lumen. Videtur
autem visibilitatis eorum in tenebris haec esse ratio: quia huiusmodi ex sua compositione habent aliquid lucis,
inquantum lucidum ignis et diaphanum aeris et aquae non est totaliter in eis comprehensum per opacum terrae.
Sed quia modicum habent de luce, eorum lux ad praesentiam maioris luminis occultatur. Unde in lumine non
videntur, ut lucentia, sed ut colorata tantum. Lux autem eorum propter sui debilitatem non potest diaphanum
perfecte reducere in actum, secundum quod natum est moveri a colore; unde sub eorum luce, nec eorum color,
nec aliorum videtur; sed solum lux ipsorum. Lux enim, cum sit efficacior ad movendum diaphanum, quam color,
et magis visibilis, cum minori immutatione diaphani videri potest.
|#5 Deinde cum dicit nunc autem ostendit quomodo color perveniat ad visum.
Et circa hoc duo facit. Primo ostendit quod est necessarium ad hoc, quod visus moveatur a colore. Secundo
ostendit aliquid simile, quod est necessarium in aliis sensibilibus, ibi, eadem autem ratio. Circa primum duo
facit. Primo determinat veritatem. Secundo excludit errorem, ibi, non enim bene hoc. Dicit ergo primo, quod per
supradicta, intantum manifestum fit, quod illud quod videtur in lumine, est color, et quod sine lumine videri non
potest, quia, ut supra dictum est, hoc est de ratione coloris quod sit motivum diaphani; quod quidem fit per
lumen, quod est actus diaphani; et ideo sine lumine color videri non potest.
|#6 Cuius signum est: quia si aliquis ponat corpus coloratum super organum visus, non videbitur: quia non est
ibi diaphanum in actu, quod moveatur a colore. Nam etsi pupilla sit quoddam diaphanum, non tamen erit
diaphanum in actu, si superponatur sibi corpus coloratum. Oportet autem quod color moveat diaphanum in actu,
puta aerem vel aliquid huiusmodi; et ab hoc movetur sensitivum, idest organum visus, sicut a corpore sibi
continuato.
Corpora enim non se immutant, nisi se tangant.
|#7 Deinde cum dicit non enim excludit errorem; dicens, quod non bene dixit democritus, qui opinatus fuit,
quod si medium, quod est inter rem visam et oculum esset vacuum, quod posset aliquid quantumcumque parvum
videri per quantamcumque distantiam, puta si formica esset in caelo.
Sed hoc est impossibile. Oportet enim, ad hoc quod aliquid videatur, quod organum visus patiatur a visibili.
Ostensum est autem, quod non patitur ab ipso visibili immediate, quia visibile superpositum oculo non videtur.
Relinquitur ergo, quod oporteat organum visus pati a visibili per aliquod medium: necesse est ergo esse aliquod
medium inter visibile et visum. Si autem est vacuum, nihil est medium, quod posset immutare et immutari.
Relinquitur ergo, quod si esset vacuum, omnino nihil videretur.
|#8 Incidit autem in hanc opinionem democritus, quia putabat, quod causa quare distantia impedit visionem
alicuius rei, sit per medium quod resistit immutationi visibilis: hoc autem est falsum. Non enim diaphanum habet
contrarietatem ad lumen vel colorem, sed est in ultima dispositione ad eorum receptionem: cuius signum est
quod subito immutatur a lumine vel colore. Causa autem, quare distantia impediat visum, est, quia omne corpus
videtur sub quodam angulo cuiusdam trianguli, vel magis pyramidis, cuius basis est in re visa, et angulus est in
oculo videntis.

65

