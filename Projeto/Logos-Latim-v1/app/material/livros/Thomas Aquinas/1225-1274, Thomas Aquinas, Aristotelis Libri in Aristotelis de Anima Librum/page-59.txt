sentiendum aliquid, ut iam dictum est. Et licet non sint nomina posita, in quibus harum differentia potentiarum
ostendatur, tamen determinatum est quod istae potentiae sunt alterae abinvicem, et quomodo sint alterae.
|#10 Et licet alterari et pati non proprie dicatur aliquid, secundum quod exit de potentia secunda in actum, prout
habens sensum fit actu sentiens: tamen necesse est uti hoc ipso, quod est pati et alterari, ac si essent nomina
propria et convenientia: quia sensitivum in potentia est tale quale est in actu sensibile.
Et propter hoc sequitur, quod secundum quod patitur a principio, non est similis sensus sentienti; sed secundum
quod iam est passum, est assimilatum sensibili, et est tale quale est illud. Quod quia distinguere nescierunt
antiqui Philosophi, posuerunt sensum esse compositum ex sensibilibus.
|+13 Lectio 13
|#1 Postquam ostendit Philosophus, quomodo se habet sensus ad sensibilia, incipit determinare de sensibili et
sensu. Et dividit in partes duas. In prima parte determinat de sensibilibus. In secunda de sensu, ibi, quod autem
universaliter de omni sensu etc.. Prima dividitur in duas partes. In prima distinguit sensibilia propria ab aliis
modis sensibilium. In secunda determinat de sensibilibus propriis secundum unumquemque sensum, ibi, cuius
quidem est visus etc.. Circa primum duo facit. Primo ponit divisionem sensibilium. Secundo exponit membra
divisionis, ibi, dico autem proprium quidem etc..
Dicit ergo primo, quod antequam determinetur de sensu quidnam sit, oportet primo dicere de sensibilibus
secundum unumquemque sensum, quia obiecta sunt praevia potentiis. Sensibilia vero tribus modis dicuntur. Uno
quidem modo per accidens, et duobus modis per se: quorum uno dicuntur sensibilia illa, quae propria sint
singulis sensibus; alio modo dicuntur sensibilia illa, quae communiter sentiuntur ab omnibus quae sentiunt.
|#2 Deinde cum dicit dico autem exponit membra divisionis. Et primo exponit quae sunt sensibilia propria. Et
dicit, quod sensibile proprium est quod ita sentitur uno sensu, quod non potest alio sensu sentiri, et circa quod
non potest errare sensus: sicut visus proprie est cognoscitivus coloris, et auditus soni, et gustus humoris, id est
saporis: sed tactus habet plures differentias appropriatas sibi: cognoscit enim calidum et humidum, frigidum et
siccum, grave et leve, et huiusmodi multa. Unusquisque autem horum sensuum iudicat de propriis sensibilibus,
et non decipitur in eis; sicut visus non decipitur quod sit talis color, neque auditus decipitur de sono.
|#3 Sed circa sensibilia per accidens vel communia, decipiuntur sensus; sicut decipitur visus, si velit iudicare
homo per ipsum, quid est coloratum, aut ubi sit. Et similiter decipitur quis, si velit iudicare per auditum quid est
quod sonat. Haec igitur sunt propria sensibilia uniuscuiusque sensus.
|#4 Secundo ibi communia autem exponit secundum membrum divisionis; dicens, quod communia sensibilia
sunt ista quinque: motus, quies, numerus, figura et magnitudo.
Haec enim nullius sensus unius sunt propria, sed sunt communia omnibus. Quod non est sic intelligendum, quasi
omnia ista sint omnibus communia; sed quaedam horum, scilicet numerus, motus et quies, sunt communia
omnibus sensibus. Tactus vero et visus percipiunt omnia quinque. Sic igitur manifestum est, quae sint sensibilia
per se.
|#5 Tertio ibi secundum accidens exponit tertium membrum divisionis; et dicit, quod secundum accidens
sensibile dicitur, ut si dicimus quod diarus vel socrates est sensibile per accidens, quia accidit ei esse album. Hoc
enim sentitur per accidens, quod accidit ei quod sentitur per se: accidit autem albo, quod est sensibile per se,
quod sit diarus, unde diarus est sensibile per accidens.
Unde nihil patitur sensus ab hoc, in quantum huiusmodi. Quamvis autem sensibilia communia et sensibilia
propria sint per se sensibilia, tamen propria sensibilia sunt proprie per se sensibilia; quia substantia
uniuscuiusque sensus et eius definitio est in hoc, quod est aptum natum pati a tali sensibili. Ratio autem
uniuscuiusque potentiae consistit in habitudine ad proprium obiectum.
|#6 Dubitatur autem hic de distinctione sensibilium communium a sensibilibus per accidens. Sicut enim
sensibilia per accidens non apprehenduntur nisi in quantum sensibilia propria apprehenduntur, sic nec sensibilia
communia apprehenduntur, nisi apprehendantur sensibilia propria: nunquam enim visus apprehendit
magnitudinem aut figuram, nisi inquantum apprehendit coloratum. Videtur ergo quod sensibilia communia sunt
etiam sensibilia per accidens.
|#7 Dicunt igitur quidam, quod huiusmodi communia sensibilia non sunt sensibilia per accidens, propter duas
rationes. Primo quidem, quia huiusmodi sensibilia communia sunt propria sensui communi, sicut sensibilia
propria sunt propria singulis sensibus.

59

