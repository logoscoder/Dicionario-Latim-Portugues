facit. Primo ponit esse duo principia motus. Secundo reducit ea in unum, ibi, intellectus autem. Tertio solvit
obiectionem superius positam, ibi, quoniam autem. Dicit ergo primo, quod consideratis his quae praedicta sunt,
cum manifestum sit quod vegetativa pars non sit movens, et similiter neque sensus, cum non omnia, in quibus
haec sunt, moveri inveniantur, ut patet ex dictis: videntur duo haec esse moventia, scilicet appetitus et intellectus;
ita tamen quod sub intellectu phantasia comprehendatur, quae habet aliquid simile intellectui, inquantum movet
ad absentiam sensibilium sicut intellectus, quia haec etiam est principium motus. |#2 N.2 Multi enim homines
praetermissa scientia intellectus, sequuntur in suis motibus phantasiam, sicut illi, qui non secundum rationem
agunt, sed impetu moventur ad aliquid agendum. Et in aliis animalibus manifestum est, quod nunquam
intellectus est neque ratio quae movere possit, sed solum phantasia. In hominibus vero est phantasia et
intellectus. Sic ergo manifestum est, quod utraque haec movent; scilicet intellectus comprehendens sub se
phantasiam, et appetitus. |#3 N.3 Deinde cum dicit intellectus autem reducit praedicta moventia in unum. Et
circa hoc tria facit. Primo ostendit propositum. Secundo ex eo, quod est ostensum, assignat causam cuiusdam
accidentis circa motum animalium, ibi, intellectus quidem igitur. Tertio improbat divisionem potentiarum, quam
antiqui ponebant, ibi, dividentibus autem. Dicit ergo primo, quod intellectus, qui movet, est intellectus qui
ratiocinatur propter aliquid, non propter ratiocinari tantum; et hic est intellectus practicus, qui differt a
speculativo secundum finem. Nam speculativus speculatur veritatem, non propter aliquid aliud, sed propter
seipsum tantum; practicus autem speculatur veritatem propter operationem. |#4 N.4 Et manifestum est, quod
omnis appetitus est propter aliquid. Stultum enim est dicere, quod aliquis appetat propter appetere. Nam appetere
est quidam motus in aliud tendens. Sed illud cuius est appetitus, scilicet appetibile, est principium intellectus
practici. Nam illud, quod est primo appetibile, est finis a quo incipit consideratio intellectus practici. Cum enim
volumus aliquid deliberare de agendis, primo supponimus finem, deinde procedimus per ordinem ad
inquirendum illa, quae sunt propter finem; sic procedentes semper a posteriori ad prius, usque ad illud, quod
nobis imminet primo agendum. Et hoc est quod subdit quod ultimum de actione intellectus practici, est
principium actionis; idest illud, unde debemus actionem incipere. Unde rationabiliter dictum est, quod haec duo
sunt moventia, scilicet appetitus, et intellectus practicus. Quia enim ipsum appetibile, quod est primum
consideratum ab intellectu practico, movet, propter hoc dicitur intellectus practicus movere, quia scilicet eius
principium, quod est appetibile, movet. |#5 N.5 Et quod dicitur de intellectu, intelligendum est etiam de
phantasia; quia cum phantasia movet, non movet sine appetitu. Non enim movet, nisi inquantum repraesentat
appetibile, sicut nec intellectus. |#6 N.6 Sic igitur apparet, quod unum est movens, scilicet appetibile; hoc
enim appetitum movet, et est principium intellectus, quae duo ponebantur moventia. |#7 N.7 Et hoc rationabile
est, quod haec duo moventia reducantur in unum, quod est appetibile: quia si ponebantur haec duo intellectus et
appetitus esse moventia, respectu eiusdem motus, cum unius effectus sit una causa propria, necesse est quod
moveant haec duo secundum aliquam communem speciem. Non est autem dicendum quod appetitus moveat sub
specie intellectus, sed magis e converso; quia intellectus non invenitur movens sine appetitu; quia voluntas,
secundum quam movet intellectus, est quidam appetitus.
|#8
N.8 Et ratio huius assignatur in nono
metaphysicorum: quia cum ratio scientiae practicae se habeat ad opposita, non movet, nisi determinetur ad unum
per appetitum. Sed appetitus movet sine ratione, sicut patet ex his quae ex concupiscentia moventur.
Concupiscentia enim est appetitus quidam. Exemplificat autem magis de concupiscentia quam de ira, quia ira
habet aliquid rationis, non autem concupiscentia, ut probat Philosophus in septimo ethicorum. Et sic patet quod
moventia reducuntur in unum, quod est appetibile. |#9 N.9 Deinde cum dicit intellectus quidem assignat ex
praedictis rationem cuiusdam accidentis circa motum vel actionem; ostendens scilicet quare in actionibus et
motibus nostris erramus. Et dicit quod omnis intellectus est rectus: quod intelligendum est de intellectu
principiorum. Non enim erramus circa prima principia in operabilibus, cuiusmodi sunt, nulli nocendum esse, non
esse aliquid iniuste agendum, et similia; sicut nec erramus circa prima principia in speculativis. In his autem
quae sunt post principia, si quidem recte consideramus, procedit ex rectitudine quae est circa prima principia. Si
autem a rectitudine deviamus, procedit ex errore qui accidit in ratiocinando. Sed appetitus et phantasia, qui etiam
movent, sunt et cum rectitudine, et sine rectitudine. Et ideo in actionibus nostris contingit deficere a rectitudine
secundum quod deficimus ab intellectu et ratione. Unde patet ex praedictis quod appetibile semper movet. |#10
N.10 Hoc autem appetibile, est aut vere bonum, quando persistitur in iudicio intellectus recti, aut apparens
bonum quando declinat a iudicio intellectus recti, propter appetitum vel phantasiam. Non autem omne bonum est
appetibile et movens, sed bonum agibile, quod est bonum applicatum ad operationem; et hoc contingit aliter se
habere, sicut omnia quae nostrae actioni subduntur. Unde bonum ultimum et necessarium in sua universitate
consistens, non movet. Manifestum est igitur quod potentia animae quae dicitur appetitus, sit movens. |#11
N.11 Deinde cum dicit dividentibus autem excludit illud quod antiqui dixerunt de distinctione partium
motivarum; dicens, quod dividentibus partes animae in rationalem, irascibilem et concupiscibilem, si ipsi
intendunt distinguere potentias animae abinvicem separatas, multo plures fient quam ipsi ponant; scilicet
vegetativum, sensitivum, intellectivum, consiliativum, et appetitivum. Distinguit autem consiliativum ab
appetitivo, sicut in sexto ethicorum distinguitur ratiocinativum quod est contingentium, a scientifico, quod est
necessariorum, et ea ratione quae ibi tangitur. Hae autem partes animae plus differunt abinvicem quam
concupiscibile et irascibile, quae comprehenduntur sub appetitu sensitivo; unde plures sunt partes, quam ipsi
113

