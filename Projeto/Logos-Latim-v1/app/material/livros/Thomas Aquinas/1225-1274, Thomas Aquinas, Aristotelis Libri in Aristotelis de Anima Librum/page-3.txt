|#11 Circa substantiam est dubitatio de genere.
Hoc enim primo quaerimus in definitione cuiuslibet rei, ut scilicet sciamus genus. Et ideo quaerendum est in quo
genere sit ponenda anima; utrum scilicet in genere substantiae, vel in quanto, vel in quali. Et non solum est
accipere genus supremum, sed propinquum.
Neque enim quando hominem definimus, substantiam accipimus, sed animal. Et si anima invenitur in genere
substantiae, adhuc, cum unumquodque genus dicatur dupliciter, hoc quidem potentia, hoc autem actu,
quaerendum erit utrum sit potentia, vel actus. Item quia substantiarum quaedam sunt compositae, quaedam
simplices, quaerendum erit, utrum anima sit composita, aut simplex; et utrum partibilis vel impartibilis. Est
etiam quaestio utrum sit unius speciei omnis anima ad omnem animam, aut non. Et si non sit unius speciei,
adhuc est quaestio utrum differant etiam genere, vel non. Item adhuc dubitatio est circa ea quae participant
definitione. Quaedam enim definiuntur ut genus, quaedam vero ut species. Et ideo videtur esse quaestio, utrum
definitio animae sit sicut generis, aut sicut speciei specialissimae.
|#12 Nam aliqui quaerentes de anima videntur intendere solum de anima humana. Et quia apud antiquos
Philosophos erat duplex opinio de anima. Platonici enim, qui ponebant universalia separata, scilicet quod essent
formae et ideae, et erant causae rebus particularibus cognitionis et esse, volebant quod esset quaedam anima
separata per se, quae esset causa et idea animabus particularibus; et quod quicquid invenitur in eis, derivetur ab
illa. Naturales autem Philosophi volebant, quod non essent substantiae universales nisi particulares tantum, et
quod universalia nihil sint in rerum natura. Et propter hoc est quaestio, utrum sit quaerenda solum una communis
ratio animae, sicut dicebant Platonici: vel huius vel illius animae, sicut dicebant naturales, scilicet ut animae
equi, vel hominis, aut Dei.
Et dicit Dei quia credebant corpora caelestia esse deos, et dicebant ea esse animata.
|#13 Aristoteles autem vult quod quaeratur ratio utriusque: et communis animae, et cuiuslibet speciei. Quod
autem circa hoc dicit animal autem universale, aut nihil est, aut posterius: sciendum est, quod de animali
universali possumus loqui dupliciter: quia aut secundum quod est universale, quod scilicet est unum in multis aut
de multis: aut secundum quod est animal: et hoc, vel secundum quod in rerum natura, vel secundum quod est in
intellectu.
Secundum autem quod est in rerum natura, Plato voluit animal universale aliquid esse, et esse prius particulari;
quia, ut dictum est, posuit universalia separata et ideas.
Aristoteles autem vult quod ut sic, nihil est in rerum natura. Et si aliquid est, dixit illud esse posterius. Si autem
accipiamus naturam animalis non secundum quod subiacet intentioni universalitatis, sic aliquid est, et prius, sicut
quod est in potentia, prius est, quam id quod est actu.
|#14 Consequenter cum dicit amplius autem tangit difficultates, quae emergunt circa potentias animae. In anima
enim sunt partes potentiales, scilicet intellectivum, sensitivum et vegetativum. Est ergo quaestio, utrum hae sint
diversae animae, sicut Platonici volebant, et etiam ponebant: an sint partes potentiales animae.
Et si sint partes potentiales animae, quaeritur etiam, utrum primo debeamus quaerere potentias ipsas quam actus,
aut primo actus quam potentias, ut intelligere ante intellectum, et sentire, quod est actus, ante sensitivum quod
est potentia, et similiter in aliis potentiis et actibus. Et si primo debemus quaerere actus quam potentias, adhuc
erit quaestio utrum sint prius quaerenda obiecta horum actuum quam potentiae, ut puta prius debeat quaeri
sensibile quam sensitivum, aut intelligibile quam intellectivum.
|#15 Consequenter etiam cum dicit videtur ponit difficultates, quae emergunt quantum ad illa quae sunt in
adiutorium definitionis animae. Quia in definitione oportet non solum cognoscere principia essentialia, sed etiam
accidentalia. Si enim recte definirentur et possent cognosci principia essentialia, definitio non indigeret
accidentibus. Sed quia principia essentialia rerum sunt nobis ignota, ideo oportet quod utamur differentiis
accidentalibus in designatione essentialium: bipes enim non est essentiale, sed ponitur in designatione
essentialis.
Et per eas, scilicet per differentias accidentales, devenimus in cognitionem essentialium.
Et ideo difficile est, quia oportet nos prius cognoscere quod quid est animae, ad cognoscendum facilius
accidentia animae: sicut in mathematicis valde utile est praeaccipere quodquid erat esse recti et curvi et plani ad
cognoscendum quod rectis trianguli anguli sint aequales. E converso etiam accidentia, si praeaccipiantur,
multum conferunt ad cognoscendum quod quid erat esse, ut dictum est.
Si quis ergo assignet definitionem, per quam non deveniatur in cognitionem accidentium rei definitae, illa
definitio non est realis, sed remota et dialectica. Sed illa definitio per quam devenitur in cognitionem
accidentium, est realis, et ex propriis, et essentialibus rei.
|+2 Lectio 2
3

