Cuius ratio talis est. Omne ad quod operatur complexio corporis non est animae tantum, sed etiam corporis: sed
complexio corporis operatur ad omnes passiones animae, ut puta ad iram, mansuetudinem, timorem,
confidentiam, misericordiam et huiusmodi: videntur ergo animae passiones omnes esse cum corpore.
Et quod ad huiusmodi passiones operetur complexio corporis, probat dupliciter.
Primo sic. Quia nos videmus quod aliquando superveniunt durae et manifestae passiones, et homo non
provocatur, neque timet; sed si accendatur ex furore, seu ex complexione, corpus a valde parvis et debilibus
movetur, et sic se habet sicut cum irascitur. Secundo probat dicens adhuc fit magis manifestum quod ad
huiusmodi passiones operetur complexio corporis. Videmus enim quod etiam si nullum immineat periculum,
fiunt in aliquibus passiones similes his passionibus quae sunt circa animam, ut puta melancholicis frequenter, si
nullum periculum immineat, ex ipsa complexione inordinata fiunt timentes. Ergo, quia sic se habet, scilicet quod
complexio operetur ad passiones huiusmodi, manifestum est quod huiusmodi passiones sunt rationes in materia,
idest habentes esse in materia. Et propter hoc termini tales, idest definitiones harum passionum, non assignantur
sine materia: sicut si definiatur ira, dicetur quod est motus talis corporis sive cordis, aut partis, aut potentiae: et
hoc dicit quantum ad substantiam seu causam materialem: ab hoc quantum ad causam efficientem: gratia huius
quantum ad causam finalem.
|#8 Consequenter cum dicit et propter concludit ex his, quae dicta sunt, quod consideratio de anima pertinet ad
naturalem.
Et hoc ex modo definiendi concludit. Et ideo hic duo facit. Primo probat propositum. Secundo insistit circa
definitiones, ibi, differenter autem definiet etc.. Probat autem propositum hoc modo. Operationes animae et
passiones sunt operationes corporis et passiones, ut ostensum est. Omnis autem passio, cum definitur, oportet
quod habeat in sui definitione illud cuius est passio; nam subiectum semper cadit in definitione passionis. Si ergo
passiones huiusmodi non sunt tantum animae, sed etiam corporis; de necessitate oportet quod in definitione
ipsarum ponatur corpus: sed omne, in quo est corpus, seu materia, pertinet ad naturalem: ergo et passiones
huiusmodi pertinent ad naturalem. Sed cuius est considerare passiones, eius est considerare subiectum ipsarum.
Et ideo iam physici est considerare de anima aut omni simpliciter aut huiusmodi scilicet de ea quae est affixa
corpori.
Et hoc dicit, quia reliquerat sub dubio utrum intellectus sit potentia affixa corpori.
|#9
Consequenter cum dicit differenter autem insistit circa definitiones. Quia enim ostendit, quod in
definitionibus passionum animae, aliquae sunt, in quibus ponitur materia et corpus, aliquae vero in quibus non
ponitur materia, sed forma tantum, ostendit quod huiusmodi definitiones sunt insufficientes. Et circa hoc
investigat differentiam, quae invenitur in istis definitionibus. Aliquando enim datur aliqua definitio, in qua nihil
est ex parte corporis, sicut quod ira est appetitus vindictae; aliquando assignatur aliqua definitio, in qua est
aliquid ex parte corporis seu materiae, sicut quod ira est accensio sanguinis circa Cor. Prima est dialectica.
Secunda vero est physica, cum ponatur ibi aliquid ex parte materiae; et ideo pertinet ad naturalem. Hic enim,
scilicet physicus, assignat materiam, cum dicit, quod est accensio sanguinis circa Cor. Alius vero, scilicet
dialecticus, ponit speciem et rationem. Hoc enim, scilicet appetitus vindictae, est ratio irae.
|#10 Quod autem definitio prima sit insufficiens, manifeste apparet. Nam omnis forma, quae est in materia
determinata, nisi in sua definitione ponatur materia, illa definitio est insufficiens: sed haec forma, scilicet
appetitus vindictae est forma in materia determinata: unde cum non ponatur in eius definitione materia, constat
quod ipsa definitio est insufficiens. Et ideo necesse est ad definitionem, quod in definitione ponatur hoc, scilicet
forma, esse in materia huiusmodi, scilicet determinata.
|#11 Et sic habemus tres definitiones, quia una assignat speciem et speciei rationem, et est formalis tantum,
sicut si definiatur domus quod sit operimentum prohibens a ventis et imbribus et caumatibus. Alia autem
assignat materiam, sicut si dicatur quod domus est operimentum quoddam ex lapidibus, lateribus et lignis. Alia
vero assignat idest in definitione ponit utrumque, materiam scilicet et formam; dicens, quod domus est
operimentum tale constans ex talibus, et propter talia, scilicet ut prohibeat ventos etc. Et ideo dicit quod alia
definitio scilicet, tria ponit in his scilicet lignis lapidibus quae sunt ex parte materiae speciem idest formam
propter ista scilicet ut prohibeat ventos. Et sic complectitur materiam cum dicit in his et formam cum dicit
speciem et causam finalem cum dicit propter ista: quae tria requiruntur ad perfectam definitionem.
|#12 Sed si quaeratur quae istarum definitionum sit naturalis, et quae non: dicendum, quod illa, quae considerat
formam tantum, non est naturalis, sed logica. Illa autem, quae est circa materiam, ignorat autem formam, nullius
est nisi naturalis. Nullus enim habet considerare materiam nisi naturalis. Nihilominus tamen illa quae ex utrisque
est, scilicet ex materia et forma, est magis naturalis.

5

