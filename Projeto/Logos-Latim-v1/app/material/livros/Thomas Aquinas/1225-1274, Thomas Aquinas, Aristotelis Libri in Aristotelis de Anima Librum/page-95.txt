Sed hoc non videtur verum de formica et ape, in quarum operatione plurimum prudentiae apparet. Sed sciendum
est quod opera prudentiae, formica et apis operantur naturali inclinatione, non ex hoc quod habeant phantasiam
determinatam et distinctam a sensu: non enim phantasiantur aliquid, nisi dum moventur a sensibili. Quod autem
operantur propter finem, quasi providentes in futurum, non contingit ex hoc quod habeant aliquam
imaginationem ipsius futuri; sed imaginantur actus praesentes, qui ordinantur ad finem ex naturali inclinatione
magis quam ex apprehensione.
Illa autem animalia dicit Philosophus phantasiam habere, quibus aliquid secundum phantasiam apparet, etiam
dum non actu sentitur.
|#9 Secundam rationem ponit ibi postea hi quae talis est. Sensus secundum actum semper sunt veri; non enim
sensus decipitur circa proprium sensibile: sed phantasiae ut plurimum sunt falsae. Non enim respondet
imaginationi ut plurimum; ergo phantasia non est sensus secundum actum.
|#10 Tertiam rationem ponit ibi amplius autem quae est talis. Cum operamur cum certitudine circa sensibile
actu, scilicet ipsum sentiendo, non dicimus quod hoc videtur nobis homo, sed magis hoc dicimus cum non
manifeste sentimus, sicut cum a remotis aliquid videmus, vel cum videmus aliquid in tenebris.
Et tunc sensus secundum actum, aut est verus, aut est falsus. Circa sensibile enim per accidens, cuiusmodi
sensibile est homo, non semper sensus est verus, sed quandoque decipitur.
Addit autem hoc ut ostendat convenientiam inter sensum non manifestum, et phantasiam, quae etiam quandoque
est vera, quandoque falsa est. Cum autem manifeste aliquid phantasiamur, dicimus quod hoc videtur nobis homo,
et quod non per certitudinem sit homo; ergo phantasia non est idem quod sensus in actu.
|#11 Quartam rationem ponit ibi et quod quae talis est. Phantasticae visiones apparent dormientibus. In eis
autem non est sensus secundum actum; ergo phantastica visio non est sensus secundum actum.
|#12 Deinde cum dicit at vero ostendit quod phantasia non sit intellectus neque scientia. Intellectus enim est
primorum principiorum, et scientiarum de conclusionibus per demonstrationem acquisita, semper sunt verorum.
Phantasia autem quandoque est falsa; ergo phantasia non est intellectus, neque scientia.
|#13 Deinde cum dicit relinquitur igitur ostendit quod phantasia non sit opinio quod magis videbatur, quia
opinio etiam quandoque est falsa, sicut phantasia. Ostendit autem hoc duabus rationibus. Prima quarum talis est.
Opinionem sequitur fides; non enim videtur esse conveniens, quod aliquis non credat id quod opinatur; et sic
cum nulla bestia habeat fidem, nulli bestiarum inerit opinio.
Sed phantasia inest multis bestiarum, ut dictum est; ergo phantasia non est opinio.
|#14 Secundam rationem ponit ibi amplius omnem quae talis est. Ad omnem opinionem consequitur fides, quia
unusquisque credit illud quod opinatur, ut dictum est. Sed ad fidem sequitur quod aliquis sit persuasus; ea enim
credimus, quae nobis persuasa sunt. Ad persuasionem autem sequitur ratio secundum ordinem illationis, quia per
aliquam rationem, aliquid alicui suadetur; ergo de primo ad ultimum, quicumque habet opinionem, habet
rationem.
Nulla autem bestia habet rationem, cum autem aliqua habeat phantasiam; ergo phantasia non est opinio. Et
manifestum est quod haec secunda ratio inducitur ad confirmandum primam, quantum ad hoc quod prima
supponebat quod nulla bestia habet fidem.
|#15 Deinde cum dicit manifestum ostendit quod phantasia non est aliquid compositum ex praemissis, et
praecipue ex sensu et opinione, ex quibus magis posset videri esse composita. Et circa hoc tria facit.
Primo ponit quod intendit, quasi ex praemissis concludens, quod quia phantasia neque est sensus neque opinio,
manifestum propter hoc esse potest, quod phantasia, nec opinio est cum sensu, ita quod essentialiter sit opinio et
habeat sensum concomitantem, neque opinio est per sensum, ita quod essentialiter sit opinio, sed et habeat
sensum causantem, neque est complexio opinionis et sensus, ita quod essentialiter componatur ex utroque. Non
autem addit quod non sit phantasia sensus cum opinione, quia phantasia magis videtur communicare cum
opinione, quae potest esse falsa, quam cum sensu, qui est semper verus.
|#16
Secundo ibi et manifestum ostendit qualiter oporteat accipi opinionem, si phantasia complectitur
opinionem et sensum: quia enim phantasia est unius et eiusdem, manifestum est quod opinio adiuncta sensui,
quae est phantasia, non est alia quaedam opinio, sed illa quae est de eodem de quo est sensus; sicut si dicamus,
quod phantasia est quaedam complexio ex opinione albi, et sensu eiusdem. Non enim potest esse composita ex
opinione albi et sensu boni, quia sic phantasia non esset de uno et eodem.
Oportet igitur, si phantasia est ex complexione opinionis et sensus, quod apparere aliquid secundum phantasiam,
nihil aliud sit quam opinari aliquid idem, quod sentitur per se, et non secundum accidens.
95

