|#1 Ostendit superius Philosophus, quod anima est principium vivendi, secundum diversa genera vitae. Et ideo
nunc inquirit, qualiter principia vivendi secundum diversa genera vitae se habent ad animam et adinvicem.
Et circa hoc duo facit. Primo movet quaestiones duas. Quarum prima est. Cum anima, quae est principium
vivendi, sit determinata vegetativo, sensitivo, motivo secundum locum, et intellectivo, utrum quodlibet eorum sit
anima per se, aut sit pars animae. Et manifestum est, quod in his quae tantum augentur et nutriuntur, sicut in
plantis, vegetativum est anima.
In his autem quae vegetantur et sentiunt, est pars animae, et similiter est de aliis. Secunda quaestio est. Si
unumquodque praedictorum est pars animae, puta cum omnia inveniantur in una anima sicut in humana, utrum
hoc modo sint partes, quod separentur adinvicem solum secundum rationem, ut scilicet sint diversae potentiae,
aut etiam separentur loco et subiecto, utpote quod in una parte corporis sit sensitivum, in alia appetitivum, in alia
motivum, et sic de aliis, sicut quibusdam visum fuit.
|#2 Secundo cum dicit de quibusdam solvit propositas quaestiones. Et primo secundam.
Secundo primam, ibi, ad haec quibusdam animalium. Circa primum duo facit.
Primo solvit secundam quaestionem quantum ad secundam partem, ostendens, utrum partes animae sint
separabiles loco. Secundo, quantum ad primam, utrum scilicet sint separabiles ratione, ibi, ratione autem, quod
alterae etc.. Dicit ergo primo, quod de quibusdam partibus animae, non est difficile videre utrum sint separabiles
loco, idest subiecto; sed de quibusdam dubium est.
|#3 Et ad ostendendum quod in quibusdam hoc facile est videre, praemittit similitudinem de plantis, ibi, sicut
enim in plantis: dicens quod quaedam partes divisae ab eis, et separatae ab aliis partibus, videntur vivere. Et hoc
manifestatur per hoc, quod ramusculi abscissi inseruntur vel plantantur, et coalescunt; quod non esset nisi
remaneret in eis vita, et per consequens anima, quae est principium vivendi: quod contingit tamquam in
unaquaque planta, anima sit una in actu, et multiplex in potentia. Sicut enim accidere videtur in formis corporum
naturalium inanimatorum, ita in eis quae propter sui imperfectionem non requirunt diversitatem in partibus, quod
in aliquo uno toto anima est in actu una et plures in potentia, sicut et ipsum corpus est unum in actu, et plura in
potentia.
Potest enim dividi unumquodque eorum in diversas partes similes specie, sicut patet in aere, aqua et in
corporibus mineralibus. Unde oportet, quod si partes sunt similes specie adinvicem et toti, quod forma specifica
post divisionem sit in utraque partium. Et eadem ratione, quia anima plantae imperfecta est in ordine animarum,
non requirit magnam diversitatem in partibus, unde anima totius potius potest salvari in aliqua partium.
|#4 Et sic etiam videmus in aliis differentiis animae, sicut in entomis decisis, idest in animalibus quae decisa
vivunt, quia utraque partium habet sensum. Quod patet ex hoc, quod retrahit se, si pungitur. Et etiam habet
motum secundum locum, ut ad sensum apparet.
Sic ergo in una et eadem parte apparet et sensitivum et motivum principium. Et si est ibi sensus, necesse est,
quod sit ibi phantasia.
Phantasia autem nihil aliud est, quam motus factus a sensu secundum actum, ut infra dicetur.
Et similiter si habeat sensum pars decisa, necesse est, quod habeat appetitum; ad sensum enim de necessitate
sequitur laetitia et tristitia, sive delectatio et dolor. Necesse est enim, si sensibile perceptum est conveniens, quod
sit delectabile: si autem est nocivum, quod sit dolorosum. Ubi autem est dolor et delectatio, oportet quod sit
desiderium et appetitus; unde necesse est, quod si pars decisa sentit, quod etiam habeat appetitum.
|#5 Sic ergo manifestum est, quod vegetativum, sensitivum, appetitivum et motivum inveniuntur in una parte
decisa: ex quo patet, quod non distinguuntur loco in corpore animalis.
Sed de quibusdam potentiis particularibus, manifestum est quod distinguuntur loco.
Visus enim manifeste non est nisi in oculo, auditus in aure, olfactus in naribus, gustus in lingua et palato. Sed
primus sensus qui est tactus, et necessarius animali, est in toto.
|#6 Sed quod dicit quod phantasia est in parte decisa, videtur esse dubium. Nam a quibusdam phantasiae
attribuitur determinatum organum in corpore. Sed sciendum est, quod phantasia invenitur indeterminata in
animalibus imperfectis, in animalibus vero perfectis determinata, sicut infra in tertio dicetur.
Organum ergo aliquod determinatum phantasiae attribuitur, ad maiorem perfectionem et determinationem sui
actus, sine quo phantasiae actus nullo modo esse posset, sicut actus visus nullo modo potest esse sine oculo.
Sic igitur manifestavit quod in quibusdam potentiis animae, non est difficile videre utrum sunt separabiles loco.
|#7 Deinde cum dicit de intellectu ostendit in qua parte animae circa hoc possit esse dubium. Et dicit, quod de
intellectu, quocumque nomine vocetur perspectiva potentia, idest speculativa, nihil est adhuc manifestum.
Nondum enim per ea quae dicta sunt, apparet utrum habeat aliquod organum in corpore distinctum loco ab aliis
organis, vel non distinctum. Sed tamen quantum in superficie apparet, videtur quod sit alterum genus animae ab
41

