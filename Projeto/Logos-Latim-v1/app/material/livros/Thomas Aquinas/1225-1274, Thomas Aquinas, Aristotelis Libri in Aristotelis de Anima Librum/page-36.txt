|#16 Et inde est quod recedente anima, non remanet idem corpus specie; nam oculus et caro in mortuo non
dicuntur nisi aequivoce, ut patet per Philosophum in septimo metaphysicorum.
Recedente enim anima, succedit alia forma substantialis quae dat aliud esse specificum, cum corruptio unius non
sit sine generatione alterius.
|#17
Deinde cum dicit hic autem venatur secundam particulam definitionis: et dicit quod actus dicitur
dupliciter: alius, sicut scientia, et alius sicut considerare, ut supra expositum est. Et manifestum est, quod anima
est actus sicut scientia, quia in hoc quod anima inest animali et somnus et vigilia. Et vigilia quidem assimilatur
considerationi; quia sicut consideratio est usus scientiae, ita vigilia est usus sensuum; sed somnus assimilatur
habitui scientiae, quando aliquis secundum ipsum non operatur, in somno enim quiescunt virtutes animales.
|#18 Horum autem duorum actuum, scientia est prior generatione, in eodem. Comparatur enim consideratio ad
scientiam, sicut actus ad potentiam. Actus autem, ut habetur in nono metaphysicae, natura est prior potentia. Est
enim finis et complementum potentiae.
Sed ordine generationis et temporis, universaliter loquendo actus est prior potentia.
Nam id quod est in potentia, reducitur in actum per aliquid ens actu. Sed in uno et eodem potentia est prior actu.
Nam aliquid est primo in potentia, et postea actus fit. Et propter hoc dicit quod scientia est prior generatione, in
eodem, quam consideratio.
|#19 Unde concludit quod cum anima sit actus sicut scientia, quod sit actus primus corporis physici potentia
vitam habentis. Sciendum autem quod Philosophus dicit animam esse actum primum, non solum ut distinguat
animam ab actu qui est operatio, sed etiam ut distinguat eam a formis elementorum, quae semper habent suam
actionem, nisi impediantur.
|#20 Deinde cum dicit tale autem venatur particulam, quae est ex parte subiecti: et quia dixerat, quod anima est
actus corporis physici habentis vitam in potentia, etiam dicit, quod tale est omne corpus organicum.
Et dicitur corpus organicum, quod habet diversitatem organorum. Diversitas autem organorum necessaria est in
corpore suscipiente vitam propter diversas operationes animae.
Anima enim, cum sit forma perfectissima inter formas rerum corporalium, est principium diversarum
operationum; et ideo requirit diversitatem organorum in suo perfectibili. Formae vero rerum inanimatarum,
propter sui imperfectionem sunt principia paucarum operationum: unde non exigunt diversitatem organorum in
suis perfectionibus.
|#21 Inter animas autem anima plantarum imperfectior invenitur: unde in plantis minor est diversitas organorum
quam in animalibus.
Et ideo ad ostendendum, quod omne corpus suscipiens vitam est organicum, accipit argumentum ex plantis in
quibus est minor diversitas organorum. Et hoc est quod dicit, quod etiam plantarum partes sunt diversa organa.
Sed partes plantarum sunt penitus simplices, idest consimiles; non enim est in eis tanta diversitas, sicut in
partibus animalium.
Pes enim animalis ex diversis partibus compositus est, scilicet carne, nervo, osse, et huiusmodi.
Sed partes organicae plantarum non habent talem diversitatem partium, ex quibus componantur.
|#22 Et quod partes plantarum sint organicae, manifestat per hoc, quod diversae partes sunt ad diversas
operationes. Sicut folium est ad cooperimentum corticis vel fructiferi, id est illius partis in qua fructus nascitur.
Cortex autem vel fructiferum, ad cooperimentum fructus. Radices autem in plantis sunt proportionabiles ori
animalium, quia utraque attrahunt alimentum, scilicet radix in plantis, et os in animalibus.
|#23 Deinde cum dicit si autem colligit ex omnibus praedictis definitionem animae; et dicit, quod si aliqua
definitio communis debeat assignari, quae conveniat omni animae, erit haec, anima est actus primus corporis
physici organici. Non autem oportet addere, potentia vitam habentis. Loco enim huius ponitur organicum, ut ex
dictis patet.
|#24 Deinde cum dicit unde non ex definitione data, solvit quamdam dubitationem.
Fuit enim a multis dubitatum, quomodo ex anima et corpore fieret unum. Et quidam ponebant aliqua media esse,
quibus anima corpori uniretur, et quodammodo colligaretur.
Sed haec dubitatio iam locum non habet, cum ostensum sit, quod anima sit forma corporis. Et hoc est quod dicit
quod non oportet quaerere si ex anima et corpore fit unum, sicut nec dubitatur circa ceram et figuram, neque
omnino circa aliquam materiam et formam, cuius est materia. Ostensum est enim in octavo metaphysicae quod
forma per se unitur materiae, sicut actus eius; et idem est materiam uniri formae, quod materiam esse in actu. Et
hoc est etiam quod hic dicit, quod cum unum et ens multipliciter dicatur, scilicet de ente in potentia, et de ente in
36

