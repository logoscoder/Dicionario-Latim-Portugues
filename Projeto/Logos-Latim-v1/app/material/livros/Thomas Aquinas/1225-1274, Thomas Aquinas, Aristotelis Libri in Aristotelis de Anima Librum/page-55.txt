autem dicimus aliquem videre et audire, eo quod est in ipsa operatione audiendi et videndi. Ex quo patet, quod
sensus et sentire dicuntur dupliciter, scilicet in actu et in potentia.
|#7
Secundo ibi primum igitur manifestat quomodo intelligendum sit quod dictum est. Videbatur enim
repugnare, quod sentire dicitur in actu, ei quod dictum est, quod sentire est quoddam pati et moveri.
Esse enim in actu videtur magis pertinere ad agere. Et ideo ad hoc exponendum dicit, quod ita dicimus sentire in
actu, ac si dicamus, quod pati et moveri sint quoddam agere, id est quoddam esse in actu. Nam motus est quidam
actus, sed imperfectus, ut dictum est in tertio physicorum. Est enim actus existentis in potentia, scilicet mobilis.
Sicut igitur motus est actus, ita moveri et sentire est quoddam agere, vel esse secundum actum. Per hoc autem
quod dicit primum, significat quod quaedam alia postmodum subdet ad ostendendum, quomodo sensus fiat in
actu.
|#8 Tertio ibi omnia autem ostendit secundum praedicta, quomodo antiquorum positio non possit esse vera,
scilicet quod simile simili sentitur. Dicit ergo, quod omnia quae sunt in potentia, patiuntur et moventur ab activo,
et existente in actu; quod scilicet dum facit esse in actu ea, quae patiuntur, assimilat ea sibi: unde quodammodo
patitur aliquis aliquid a simili, et quodammodo a dissimili, ut dictum est; quia a principio dum est in transmutari
et pati, est dissimile; in fine autem, dum est in transmutatum esse et passum, est simile. Sic igitur et sensus
postquam factus est in actu a sensibili, est similis ei: sed ante non est similis. Quod antiqui non distinguentes
erraverunt.
|+11 Lectio 11
|#1 Postquam Philosophus ostendit sensum esse in potentia et actu, et nunc intendit ostendere quomodo
educatur de potentia in actum. Et dividitur in partes duas. In prima distinguit potentiam et actum, et ostendit
quomodo diversimode aliquid educatur de potentia in actum, utens exemplo in intellectu. In secunda parte
ostendit propositum circa sensum, ibi, sensitivi autem. Circa primum tria facit. Primo dicit de quo est intentio.
Secundo distinguit potentiam et actum circa intellectum, ibi, est quidem enim sic sciens etc.. Tertio ostendit
quomodo educitur aliquid de utraque potentia in actum, ibi, ambo quidem igitur etc.. Dicit ergo primo, quod
dicendum est de potentia et actu, id est ostendendum quot modis dicitur aliquid in potentia, et quot modis in
actu: quod necessarium fuit, quia in superioribus, simpliciter, id est absque distinctione usus est potentia et actu.
|#2 Deinde cum dicit est enim distinguit potentiam et actum circa intellectum.
Et dicit, quod uno modo dicitur aliquid in potentia, puta homo sciens, quia habet naturalem potentiam ad
sciendum, sicut homo dicitur esse de numero scientium et habentium scientiam, inquantum habet naturam ad
sciendum, et ad habendum habitum scientiae.
Secundo modo dicimus aliquem esse scientem, quod aliqua sciat; sicut dicimus habentem habitum alicuius
scientiae, puta grammaticae, esse iam scientem.
|#3 Manifestum est autem quod uterque horum dicitur sciens, ex eo quod aliquid potest: sed non eodem modo
uterque est potens ad sciendum. Sed primus quidem dicitur potens, quia est genus huiusmodi et materia, scilicet
quia habet naturalem potentiam ad sciendum, per quam collocatur in tali genere; et quia est in potentia, puta ad
scientiam, sicut materia ad formam. Secundus autem, scilicet qui habet habitum scientiae, dicitur potens, quia
cum vult, potest considerare, nisi aliquid extrinsecum per accidens impediat; puta vel occupatio exterior, vel
aliqua indispositio ex parte corporis.
|#4 Tertius autem, qui iam considerat, est in actu; et iste est qui proprie et perfecte scit ea quae sunt alicuius
artis; puta hanc literam a, quae pertinet ad grammaticam, de qua supra fecit mentionem. Horum igitur trium,
ultimus est in actu tantum: primus in potentia tantum; secundus autem in actu respectu primi, et in potentia
respectu secundi.
Unde manifestum est, quod esse in potentia, dicitur dupliciter, scilicet de primo et secundo; et esse in actu dicitur
dupliciter, scilicet de secundo et tertio.
|#5 Deinde cum dicit ambo igitur ostendit quomodo de utraque potentia aliquid reducitur in actum. Et circa hoc
duo facit.
Primo ostendit quomodo de utraque potentia aliquid in actum reducitur. Secundo ostendit utrum talis reductio sit
secundum aliquam passionem, ibi, non est autem simpliciter neque pati etc.. Dicit ergo primo, quod cum ambo
primi sint scientes secundum potentiam, et id quod est in potentia, reducatur in actum; alio modo reducitur in
actum aliquid de potentia prima, et aliter de secunda. Nam quod est in potentia primo modo, reducitur in actum,
quasi alteratus per doctrinam, et motus ab aliquo alio existente in actu, sicut a Magistro; et multoties talis mutatio

55

