aquam. Et quod aer sit medium in olfactu, manifeste apparet, quia nos per aerem odoramus; unde oportuit
manifestare aquam esse medium in olfactu.
Quod quidem ostendit per hoc, quod animalia aquatica odorem sentiunt, non solum illa quae habent sanguinem,
sed etiam illa quae sanguine carent, sicut et animalia quae vivunt in aere.
Quod apparet ex hoc, quod quaedam eorum de longinquo veniunt ad alimentum; quod non posset esse nisi
inquantum provocantur ab odore; sicut patet de vulturibus, qui ex multis diebus dicuntur ad cadavera convenire.
Quomodo autem odor ad tam remota spatia diffundatur, dubitatio est.
|#2 Sciendum itaque est quosdam posuisse omnes sensus quodam perfici tactu. Dicebant enim oportere, quod
sensus sensibile contingat ad hoc quod sentiatur. Aliter tamen aestimabant hoc accidere in visu, et in aliis
sensibus. Dicebant enim, quod ex visu egrediebantur lineae visuales progredientes usque ad rem visam, et ex
earum contactu visibile videbatur. In aliis autem sensibus dicebant, quod e converso sensibile perveniebat ad
sensum.
Et quod in tactu et gustu hoc manifeste videtur accidere. Nam tangibile et gustabile quodam contactu sentiuntur;
in auditu etiam idem videtur esse. Nam aer motus usque ad auditum pertingit. Circa olfactum etiam idem esse
dicebant. Ponebant enim quod a corpore odorabili resolvatur quaedam fumalis evaporatio, quae est subiectum
odoris, et perveniebat usque ad sensum olfactus.
|#3 Causa enim huius diversitatis haec esse videtur, quia antiqui non ponebant nec percipiebant aliquid de
immutatione spirituali medii, sed solum de immutatione naturali. In aliis autem sensibus apparet quaedam
immutatio naturalis in medio, sed non in visu. Manifestum est enim, quod soni et odores deferuntur per ventos
vel impediuntur, colores autem nullo modo. Manifestum est etiam, quod contrariorum colorum species per
eamdem partem aeris deferuntur ad visum, sicut cum unus videt album, alius nigrum, simul existens in eodem
aere, et eodem aere utentes pro medio. Quod quidem in olfactu non accidit.
Nam contrarii odores etiam in medio se impedire inveniuntur. Et ideo non percipientes immutationem, qua
medium immutatur a visibili, posuerunt quod visus defertur usque ad rem visam. Sed quia percipiebant
immutationem qua medium immutatur ab aliis sensibus credebant, quod alia sensibilia deferrentur ad sensum.
|#4 Sed manifestum est, quod hoc in olfactu non potest accidere. Cum enim odor cadaveris usque ad quingenta
milliaria, vel amplius, a vulturibus sentiatur, impossibile esset, quod aliqua corporalis evaporatio cadaveris usque
ad tantum spatium diffunderetur, praecipue cum sensibile immutet medium undique secundum eamdem
distantiam, nisi impediatur.
Non autem sufficeret ad occupandum tantum spatium, etiam si totum cadaver resolveretur in fumalem
evaporationem, cum sit certus terminus rarefactionis ad quem corpus naturale pervenire potest, qui est raritas
ignis; et praecipue cum per huiusmodi odorem cadaver non appareat sensibiliter immutatum.
|#5 Et ideo dicendum est, quod ab odorabili resolvi quidem potest fumalis evaporatio, quae tamen non pertingit
usque ad terminum ubi odor percipitur, sed immutatur medium spiritualiter, ultra quam dicta evaporatio
pertingere possit. Quod autem spiritualis immutatio fit a visibili magis quam ab aliis sensibilibus, ratio est, quia
visibiles qualitates insunt corruptibilibus corporibus, secundum quod communicant cum corporibus
incorruptibilibus; unde habent esse formalius et nobilius quam reliqua sensibilia, quae sunt propria
corruptibilium corporum.
|#6 Deinde cum dicit unde et dubium movet dubitationem circa praedicta. Et primo obiicit ad unam partem.
Secundo ad aliam, ibi, sed impossibile est. Tertio solvit, ibi, videtur autem. Dicit ergo primo, quod cum etiam
aquatica odorent per aquam, dubium videtur, si omnia similiter odorent, quasi habentia eumdem sensum. Et
videtur quod non: quia homo odorat dum attrahit aerem respirando; quando autem non respirat attrahendo aerem,
sed emittendo ipsum, expirat, aut retinet spiritum, non odorat, neque de longe neque de prope, etiam si poneretur
odorabile intus in naso. Sed hoc quod sensibile positum supra sensum non sentiatur, commune est omnibus aliis
sensibus, vel animalibus.
Sed quod odor non sentiatur sine respiratione, hoc est proprium hominibus. Et hoc manifestum est si quis tentare
voluerit. Unde, cum animalia non habentia sanguinem, non respirent, videtur quod habeant alium sensum praeter
olfactum et alios sensus, qui dicti sunt in homine.
|#7 Deinde cum dicit sed impossibile obiicit in contrarium duabus rationibus.
Prima ratio est, quia sensus distinguuntur secundum sensibilia. Unde cum sensus olfactus, sit sensus odorabilis,
scilicet boni et mali odoramenti: et hoc communiter sentiatur tam ab homine quam animalibus aliis non
respirantibus, sequitur quod idem sensus olfactus sit in homine et in aliis animalibus.

74

