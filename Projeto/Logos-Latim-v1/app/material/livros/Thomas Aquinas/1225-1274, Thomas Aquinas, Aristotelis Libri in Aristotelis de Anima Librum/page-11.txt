principiis; quia qui ponebant principia materialia, dixerunt animam ex ipsis componi, sicut empedocles; et
similiter hi, qui ponebant immaterialia: sicut Plato.
Omnes autem existimaverunt animam esse id quod maxime motivum est.
|#3 Consequenter cum dicit unde quibusdam enumerat diversitatem Philosophorum in speciali. Sciendum autem
est, quod inter illos qui ponebant unum corporum esse principium rerum, nullus dignatus est ponere solam
terram; sed alii posuerunt ignem primum principium: alii aerem, alii aquam, terram vero nullus posuit nisi qui
posuit omnia elementa quatuor esse primum principium. Et ratio huius est, quia terra propter suam grossitiem,
magis videbatur esse composita ex principiis, quam ipsa esset principium. Et ideo circa hanc partem tria facit.
Primo enim ponit opiniones illorum, qui posuerunt primum principium et animam esse ignem. Secundo vero
ponit opinionem illorum, qui posuerunt primum principium et animam esse aerem, ibi, diogenes autem etc..
Tertio vero ponit opinionem illorum qui posuerunt aquam esse primum principium et animam, ibi, magis autem
rudium.
|#4 Circa primum sciendum est, quod propter hoc quod animae attribuitur motivum et cognoscitivum, visum est
quibusdam animam esse illud quod est maxime motivum et cognoscitivum; et quia illud quod est maxime subtile
videbatur eis esse maxime motivum et cognoscitivum, ideo dixerunt animam esse ignem, qui est inter corpora
magis subtilis et activus. Et licet plures essent huius opinionis, et sic opinarentur animam esse ignem, democritus
tamen subtilius et rationabilius dixit hoc enuncians propter quid utrumque eorum idest rationem motus et
cognitionis magis expressit. Volebat enim, sicut dictum est, quod omnia essent composita ex atomis. Et licet
secundum eum huiusmodi atomi essent principium omnium rerum, nihilominus tamen volebat, quod atomi, qui
sunt figurae rotundae, essent de natura ignis: et ideo dicebat animam componi ex illis, qui sunt figurae
sphaericae. Et haec, inquantum sunt prima principia, dicebant habere rationem cognoscendi; inquantum vero
rotunda, rationem movendi; et ideo inquantum anima erat composita ex huiusmodi corporibus indivisibilibus
rotundis, dicebat eam cognoscere et movere omnia. Unde ponens illa corpora rotunda de natura ignis,
concordabat cum istis quod omnia essent de natura ignis.
|#5 Consequenter cum dicit Anaxagoras autem ponit Anaxagorae opinionem: qui in hoc concordabat cum
praecedentibus, quod eidem, scilicet animae, attribuit rationem cognoscendi et movendi. Hic autem aliquando
videtur alterum dicere esse animam et intellectum, sicut dictum est superius sed aliquando utitur utrisque, scilicet
anima et intellectu, sicut una natura. Ipse enim dicebat animam esse motivam et cognoscitivam: unde, cum ipse
poneret intellectum moventem omnia et cognoscentem, pro eodem accipiebat animam et intellectum.
Sed in hoc differebat ab aliis: quia democritus ponebat animam esse naturae corporeae, utpote ex materialibus
principiis compositam: Anaxagoras vero dicit intellectum esse simplicem ut excludat diversitatem in essentia,
immixtum ut excludat componi cum alio, et purum ut excludat additionem ab alio. Sed movere et cognoscere
assignat eidem principio, scilicet intellectui: nam intellectus ex natura sua habet quod sit cognoscens: motum
autem habet, quia ipse, sicut dictum est, dicit intellectum omnia movere.
|#6 Consequenter cum dicit videtur autem ponit opinionem cuiusdam Philosophi, scilicet thaletis; qui in hoc
solum concordat cum superioribus, quia illud dicit esse animam, quod habet virtutem motivam. Hic enim,
scilicet thales, fuit unus de septem sapientibus.
Et cum omnes alii studerent circa moralia, hic solus dedit se inquisitioni rerum naturalium, et est primus
naturalis Philosophus. Et ideo dicit, ex quibus reminiscuntur, scilicet qui volunt quod aqua esset principium
omnium rerum. Hic enim secundum considerationem principii in rebus animatis opinabatur esse principium
omnium rerum. Unde, cum principia seu semina omnium animatorum sint humida, voluit quod illud esset
principium omnium rerum quod est maxime humidum; et quia huiusmodi est aqua, dixit aquam esse principium
omnium rerum. Sed tamen non consequitur opinionem suam in hoc quod diceret animam esse aquam; sed illud
dixit animam, quod habet virtutem motivam. Unde, cum lapis quidam, scilicet magnes, moveat ferrum, dixit
illum habere animam. Ponantur ergo Anaxagoras et thales cum istis; non quod dicant animam esse ignem; sed
quia dicunt illud esse animam, quod habet rationem sensus et cognitionis, sicut dixit Anaxagoras: seu motus,
sicut dixit thales.
|#7 Deinde cum dicit diogenes autem ponit opiniones illorum, qui dicunt aerem esse primum principium et
animam. Et II quidem sunt tres. Primo ponit opinionem diogenis, qui volebat quod aer esset principium omnium,
et esset subtilissimum omnium corporum.
Unde et animam dixit esse aerem, et ex hoc habere virtutem cognoscendi et movendi.
Virtutem quidem cognoscendi habet, quia aer, secundum eum, est principium omnium. Cum enim cognitio fiat
per simile, sicut dictum est, oportebat quod si anima cognosceret omnia, esset composita ex principiis omnium
rerum. Virtutem vero movendi habet, quia aer est subtilissimum omnium corporum, et ideo maxime mobilis.

11

