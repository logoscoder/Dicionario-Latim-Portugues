|#12 In hac autem ratione videtur dubium esse: scilicet quod id quod movetur naturaliter, non tamen violenter.
Ad hoc dicendum est, quod illa propositio secundum veritatem falsa est, sed secundum positionem vera; quia isti
nullum corpus ponebant naturaliter motum, nisi quatuor elementa, in quibus videmus motus et quietes naturaliter
et violenter fieri; et secundum hoc procedit ratio.
|#13 Tertiam rationem ponit cum dicit amplius si quidem quae talis est. Illi dicunt quod anima movetur, et ex
hoc movet corpus: et hunc motum dicunt habere ab aliquo elementorum: aut ergo sequitur motum ignis, aut
terrae, aut aliorum elementorum. Si ergo participat motum ignis, movebitur solum sursum: si terrae, deorsum.
Sed hoc est falsum, quia anima movet ad omnem partem. Et haec ratio procedit ex suppositione.
|#14 Quartam rationem ponit cum dicit quoniam autem quae talis est. Vos dicitis animam ex hoc moveri, quod
movet corpus; ergo rationabile est dicere, quod illis motibus movet corpus, quibus ipsa movetur: et e converso,
verum erit dicere, quod illis motibus movetur, quibus movet corpus. Sed corpus movetur secundum loci
mutationem: ergo anima movetur secundum locum. Sed si moveri animam secundum locum est mutare corpus,
contingit ipsam animam exeuntem iterum intrare corpus. Et quia animam ingredi corpus est vivificare corpus:
sequitur ad hoc, mortua de numero animalium, secundum naturam resurgere, quod est impossibile.
|#15 Contra hanc rationem aliqui obiiciunt, dicentes, quod hoc scilicet quod anima moveat eisdem motibus
quibus movetur, non est verum, quia anima non movetur nisi secundum appetitum et voluntatem, movet autem
corpus aliis motibus. Ad quod dicendum, quod appetere, et velle, et huiusmodi, non sunt motus animae, sed
operationes. Motus autem et operatio differunt, quia motus est actus imperfecti, operatio vero est actus perfecti.
Nihilominus tamen vera est illa propositio secundum positionem; quia illi dicebant animam non aliter mobilem,
nisi secundum quod movet corpus.
|#16 Sed numquid sequitur illud inconveniens, quod resurgant corpora animalium, si anima movetur secundum
locum? dicendum, quod quidam dixerunt quod anima est commixta toti corpori, et unita secundum quamdam
proportionem, et quod non separatur nisi solvatur illa proportio: unde quantum ad istos non sequitur. Sed
quantum ad illos qui dicunt animam esse in corpore ut in loco seu in vase, et intrare et egredi aliquando, sequitur
illud inconveniens Aristotelis.
|#17 Quintam rationem ponit cum dicit movet autem quae talis est. Constat, quod illud quod secundum se inest
alicui rei, non est necesse quod insit ei secundum aliud, nisi forte per accidens. Si ergo inest animae quod
moveatur secundum se et secundum naturam suam, necessarium est quod anima sit mobilis secundum se; ergo
non indiget quod moveatur per aliud et ab alio. Sed nos videmus, quod movetur a sensibilibus in sentiendo, et ab
appetibilibus in appetendo; non ergo anima per se movetur.
|#18 Ad hoc obviant Platonici, dicentes, quod anima non movetur a sensibilibus, sed occurrunt motui animae,
inquantum anima discurrit per ea. Sed hoc est falsum; quia sicut Aristoteles probat, intellectus possibilis
reducitur per ipsa, scilicet per species rerum sensibilium, in actum; et ideo oportet quod moveatur ab eis hoc
modo.
|#19 Sextam rationem ponit cum dicit at vero quae talis est. Si anima movet seipsam, constat quod ipsa
movebitur secundum suam substantiam: sed omne quod movetur, distat vel exit ab eo a quo et secundum quod
movetur; sicut si aliquid movetur a quantitate, exit et distat ab ipsa quantitate qua movetur.
Si ergo anima movetur a substantia sua et a seipsa, sicut illi dicunt; et distabit et exibit a substantia sua; et sic
motus erit sibi causa corruptionis: quod est contrarium illis, qui dicebant animam propter motum ipsum
assimilari divinis et immortalem esse, ut superius patet.
Et haec ratio procedit quantum ad eos, qui non distinguebant inter operationem et motum. Operatio enim non
facit distare, sed perficit operantem: sed in motu oportet quod sit exitus.
|+7 Lectio 7
|#1 Supra posuit Philosophus rationes in communi contra eos qui posuerunt animam secundum se moveri: hic
vero ponit rationes in speciali contra quosdam qui aliquid specialis difficultatis videntur dixisse circa opinionem
eorum de motu animae. Et circa hoc tria facit. Primo enim ponit rationes ad opinionem democriti. Secundo vero
ad opinionem Platonis, ibi, eodem autem modo etc..
Tertio vero ad quamdam aliam opinionem, ibi, alia autem quaedam opinio, etc.. Circa primum duo facit. Primo
enim ponit opinionem democriti de motu animae, et exponit eam. Secundo vero obiicit in contrarium, ibi, nos
autem interrogabimus.
15

