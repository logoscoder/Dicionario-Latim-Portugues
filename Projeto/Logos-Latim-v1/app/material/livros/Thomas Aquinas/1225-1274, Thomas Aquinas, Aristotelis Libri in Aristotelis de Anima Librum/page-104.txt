omnia intelligibilia fieri, et hic est intellectus possibilis, de quo supra dictum est: et alius intellectus sit ad hoc
quod possit omnia intelligibilia facere in actu; qui vocatur intellectus agens, et est sicut habitus quidam. |#2
N.2 Huius autem verbi occasione, quidam posuerunt intellectum agentem idem esse cum intellectu qui est
habitus principiorum. Quod esse non potest: quia intellectus, qui est habitus principiorum, praesupponit aliqua
iam intellecta in actu: scilicet terminos principiorum, per quorum intelligentiam cognoscimus principia: et sic
sequeretur, quod intellectus agens non faceret omnia intelligibilia in actu, ut hic Philosophus dicit. Dicendum est
ergo, quod habitus, sic accipitur secundum quod Philosophus frequenter consuevit nominare omnem formam et
naturam habitum, prout habitus distinguitur contra privationem et potentiam, ut sic per hoc quod nominat eum
habitum distinguat eum ab intellectu possibili, qui est potentia. |#3 N.3 Unde dicit quod est habitus, ut lumen,
quod quodammodo facit colores existentes in potentia, esse actu colores. Et dicit quodammodo, quia supra
ostensum est, quod color secundum seipsum est visibilis. Hoc autem solummodo facit lumen, ipsum esse actu
colorem, inquantum facit diaphanum esse in actu, ut moveri possit a colore, ut sic color videatur. Intellectus
autem agens facit ipsa intelligibilia esse in actu, quae prius erant in potentia, per hoc quod abstrahit ea a materia;
sic enim sunt intelligibilia in actu, ut dictum est. |#4 N.4 Inducitur autem Aristoteles ad ponendum intellectum
agentem, ad excludendum opinionem Platonis, qui posuit quidditates rerum sensibilium esse a materia separatas,
et intelligibiles actu; unde non erat ei necessarium ponere intellectum agentem. Sed quia Aristoteles ponit, quod
quidditates rerum sensibilium sunt in materia, et non intelligibiles actu, oportuit quod poneret aliquem
intellectum qui abstraheret a materia, et sic faceret eas intelligibiles actu. |#5 N.5 Deinde cum dicit et hic ponit
quatuor conditiones intellectus agentis: quarum prima est, quod sit separabilis: secunda, quod sit impassibilis:
tertia quod sit immixtus, idest non compositus ex naturis corporalibus, neque adiunctus organo corporali; sed in
his tribus convenit cum intellectu possibili: quarta autem conditio est, quod sit in actu secundum suam
substantiam; in quo differt ab intellectu possibili, qui est in potentia secundum suam substantiam, sed est in actu
solum secundum speciem susceptam. |#6 N.6 Et ad has quatuor conditiones probandas, inducit unam
rationem, quae talis est. Agens est honorabilius patiente, et principium activum, materia: sed intellectus agens
comparatur ad possibilem sicut agens ad materiam, sicut iam dictum est: ergo intellectus agens est nobilior
possibili. Sed intellectus possibilis est separatus, impassibilis et immixtus, ut supra ostensum est: ergo multo
magis intellectus agens. Ex hoc etiam patet, quod sit secundum substantiam suam in actu; quia agens est nobilius
patiente, non nisi secundum quod est in actu. |#7 N.7 Occasione autem horum quae hic dicuntur, quidam
posuerunt intellectum agentem, substantiam separatam, et quod differt secundum substantiam ab intellectu
possibili. Illud autem non videtur esse verum. Non enim homo esset a natura sufficienter institutus, si non
haberet in seipso principia, quibus posset operationem complere, quae est intelligere: quae quidem compleri non
potest, nisi per intellectum possibilem, et per intellectum agentem. Unde perfectio humanae naturae requirit,
quod utrumque eorum sit aliquid in homine. Videmus etiam, quod sicut operatio intellectus possibilis, quae est
recipere intelligibilia, attribuitur homini, ita et operatio intellectus agentis, quae est abstrahere intelligibilia. Hoc
autem non posset, nisi principium formale huius actionis esset ei secundum esse coniunctum. |#8 N.8 Nec
sufficit ad hoc, quod actio attribuatur homini per hoc quod species intelligibiles factae per intellectum agentem,
habent quodammodo pro subiecto phantasmata, quae sunt in nobis; quia ut supra diximus, cum de intellectu
possibili ageretur, species non sunt intelligibiles in actu, nisi quia sunt abstractae a phantasmatibus: et sic eis
mediantibus actio intellectus agentis non posset nobis attribui. Et praeterea intellectus agens comparatur ad
species intellectus in actu, sicut ars ad species artificiatorum, per quas manifestum est, quod artificia non habent
actionem artis: unde etiam dato, quod species factae intelligibiles actu, essent in nobis, non sequeretur, quod nos
possemus habere actionem intellectus agentis.
|#9
N.9 Est etiam praedicta positio contra Aristotelis
intentionem: qui expresse dixit, has differentias duas, scilicet intellectum agentem et intellectum possibilem, esse
in anima: ex quo expresse dat intelligere, quod sint partes animae, vel potentiae, et non aliquae substantiae
separatae. |#10 N.10 Sed contra hoc videtur esse praecipue, quod intellectus possibilis comparatur ad
intelligibilia, ut in potentia existens ad illa; intellectus autem agens comparatur ad ea, ut ens in actu: non videtur
autem possibile, idem respectu eiusdem posse esse in potentia et in actu: unde non videtur possibile, quod
intellectus agens et possibilis conveniant in una substantia animae. |#11 N.11 Sed hoc de facili solvitur, si quis
recte consideret, quomodo intellectus possibilis sit in potentia ad intelligibilia, et quomodo intelligibilia sunt in
potentia respectu intellectus agentis. Est enim intellectus possibilis in potentia ad intelligibilia, sicut
indeterminatum ad determinatum. Nam intellectus possibilis non habet determinate naturam alicuius rerum
sensibilium. Unumquodque autem intelligibile, est aliqua determinata natura alicuius speciei. Unde supra dixit,
quod intellectus possibilis comparatur ad intelligibilia, sicut tabula ad determinatas picturas. Quantum autem ad
hoc, intellectus agens non est in actu. |#12 N.12 Si enim intellectus agens haberet in se determinationem
omnium intelligibilium, non indigeret intellectus possibilis phantasmatibus, sed per solum intellectum agentem
reduceretur in actum omnium intelligibilium, et sic non compararetur ad intelligibilia ut faciens ad factum, ut
Philosophus hic dicit, sed ut existens ipsa intelligibilia. Comparatur igitur ut actus respectu intelligibilium,
inquantum est quaedam virtus immaterialis activa, potens alia similia sibi facere, scilicet immaterialia. Et per
hunc modum, ea quae sunt intelligibilia in potentia, facit intelligibilia in actu. Sic enim et lumen facit colores in
actu, non quod ipsum habeat in se determinationem omnium colorum. Huiusmodi autem virtus activa est
104

