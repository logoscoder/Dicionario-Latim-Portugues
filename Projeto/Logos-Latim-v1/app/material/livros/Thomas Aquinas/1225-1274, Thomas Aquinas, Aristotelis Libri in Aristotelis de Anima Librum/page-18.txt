|#18 Et quia motus primus est uniformis, ideo non dividitur in plures motus, et assimilatur circulo imparium, et
propter hoc etiam circulus primus maior est. Nam impares numeri superius positi maiores sunt.
|#19 Secundus autem motus facit multam diversitatem; et ideo videtur pertinere ad circulum parium; et dividitur
in septem circulos secundum sex interstitia duplorum et triplorum numerorum, ut dicitur in timaeo.
Ubi enim sunt sex divisiones, necesse est esse septem divisa. Unde et isti circuli minores sunt, et continentur a
supremo circulo qui est imparium.
Sic ergo legenda est litera: ut omne, idest universum, feratur secundum consonantes motus, idest ut ex harmonia
animae deriventur motus caelestes harmonizati aspectum rectum. Deus reflexit in circulum eo modo quo est
expositum, et secundum proprietatem numeri, et secundum proprietatem animae, et dividens ex uno, propter
unam naturalem seriem numeri, et unam vim intellectivam animae, in duos circulos, scilicet parium et imparium
quantum ad numeros, intelligentiam mobilium et immobilium quantum ad animam, motum secundum
aequinoctialem et zodiacum quantum ad caelum.
|#20 Addit autem dupliciter coordinatos, quia duo circuli se intersecantes tangunt se in duobus punctis. Iterum
unum, scilicet inferiorem, divisit in septem circulos quasi planetarum, tamquam caeli motus essent animae
motus, idest ac si caelum moveretur per motum animae.
|+8 Lectio 8
|#1 Posita opinione Platonis, hic Aristoteles reprobat eam. Ubi notandum est, quod plerumque quando reprobat
opiniones Platonis, non reprobat eas quantum ad intentionem Platonis, sed quantum ad sonum verborum eius.
Quod ideo facit, quia Plato habuit malum modum docendi. Omnia enim figurate dicit, et per symbola docet:
intendens aliud per verba, quam sonent ipsa verba; sicut quod dixit animam esse circulum. Et ideo ne aliquis
propter ipsa verba incidat in errorem, Aristoteles disputat contra eum quantum ad id quod verba eius sonant.
|#2 Ponit autem Aristoteles rationes decem ad destruendum suprapositam opinionem: quarum quaedam sunt
contra eum, et quaedam contra verba eius. Non enim Plato voluit, quod secundum veritatem intellectus esset
magnitudo quantitativa, seu circulus, et motus circularis; sed metaphorice hoc attribuit intellectui. Nihilominus
tamen Aristoteles, ne aliquis ex hoc erret, disputat contra eum secundum quod verba sonant.
|#3 Primo ergo Aristoteles circa primam rationem, manifestat de qua anima Plato intellexit, scilicet de anima
universi. Et hanc scilicet animam, quae est omnis, idest universi, vult esse intellectivam tantum.
Non enim est vegetabilis, quia non indiget nutrimento: nec est sensibilis, quia caret organo: nec est desiderativa,
quia desiderativa consequitur sensitivam. Et dixit ideo animam universi non esse sensibilem neque
desiderativam, quia ipse voluit quod motus animae universi esset circularis. Unde cum motus harum, scilicet
sensibilis et desiderativae, non sit circularis (non enim sensus reflectitur super seipsum, intellectus vero
reflectitur super seipsum, homo enim intelligit se intelligere); ideo dicit illam animam intellectivam tantum esse;
et ideo dicit intellectum esse magnitudinem quamdam et circulum.
|#4 Et hoc Aristoteles reprobat dicens, quod Plato non bene dixit animam esse magnitudinem.
Et quod locutus est de ea sicut de magnitudine circulari, dividens eam in duos circulos, male fecit.
|#5 Et quod male fecerit ostendit. In natura enim animae hoc est, ut iudicium de aliqua potentia animae sumatur
ex actu seu operatione ipsius potentiae, iudicium vero operationis ex obiecto: potentiae enim cognoscuntur per
actus, actus vero per obiecta: et inde est, quod in definitione potentiae ponitur eius actus et in definitione actus
ponitur obiectum. Constat autem quod res ab eo a quo habet esse et speciem, ab eo etiam habet unitatem. Si ergo
intellectus sit et sortiatur speciem ab intelligibili, cum sit eius obiectum (dico intellectum in actu, cum nihil sit
ante intelligere), manifestum est, quod si sit unus et continuus sicut Plato posuit, quod eodem modo intellectus
erit unus et continuus, quo intelligibilia sunt unum et continuum; intellectus enim non est unus nisi sicut
intelligentia, idest operatio eius quae est intelligere, nec actus est unus nisi sicut obiectum eius est unum, quia
actus distinguuntur penes obiecta.
Unde, cum obiectum intellectus sint intelligibilia, haec autem, scilicet intelligibilia, non sunt unum ut magnitudo
seu continuum, sed sicut numerus, eo quod consequenter se habeant, manifestum est, quod intellectus non est
magnitudo, sicut Plato dicebat. Sed aut est impartibilis, sicut se habet ratio primorum terminorum, aut non est
continuus sicut aliqua magnitudo, sed sicut numerus, inquantum unum post aliud intelligimus, et saepe plures
terminantur in unum, sicut in syllogismis terminantur proportiones in conclusionem.

18

