definiti: definitur enim unaquaeque substantia per sua principia materialia vel formalia. In definitione autem
accidentis ponitur aliquid quod est extra essentiam definiti, scilicet subiectum; oportet enim subiectum poni in
definitione accidentis. Sicut cum dicitur simitas est curvitas nasi. Et hoc ideo est, quia definitio significat quod
quid est res; substantia autem est quid completum in suo esse et in sua specie; accidens autem non habet esse
completum, sed dependens a substantia. Similiter etiam nulla forma est quid completum in specie, sed
complementum speciei competit substantiae compositae. Unde substantia composita sic definitur, quod in eius
definitione non ponitur aliquid quod sit extra essentiam eius. In omni autem definitione formae ponitur aliquid,
quod est extra essentiam formae, scilicet proprium subiectum eius sive materia.
Unde, cum anima sit forma, oportet quod in definitione eius ponatur materia sive subiectum eius.
|#4 Et ideo in prima parte ponit duas divisiones; quarum prima necessaria est ad investigandum id quod in
definitione animae ponitur ad exprimendam essentiam eius. Alia quae est necessaria ad investigandum id quod
ponitur in definitione animae ad exprimendum subiectum ipsius, ibi, substantiae autem maxime etc.. Circa
primum innuit tres divisiones: quarum prima est secundum quod ens dividitur in decem praedicamenta. Et hanc
innuit per hoc quod dicit, quod substantia dicitur esse unum genus entium.
|#5 Secunda divisio est secundum quod substantia dividitur in materiam et formam et compositum. Materia
quidem est, quae secundum se non est hoc aliquid, sed in potentia tantum ut sit hoc aliquid. Forma autem est,
secundum quam iam est hoc aliquid in actu.
Substantia vero composita est, quae est hoc aliquid. Dicitur enim esse hoc aliquid, id est aliquid demonstratum
quod est completum in esse et specie; et hoc convenit soli substantiae compositae in rebus materialibus. Nam
substantiae separatae, quamvis non sint compositae ex materia et forma, sunt tamen hoc aliquid, cum sint
subsistens in actu et completae in natura sua. Anima autem rationalis, quantum ad aliquid potest dici hoc aliquid,
secundum hoc quod potest esse per se subsistens.
Sed quia non habet speciem completam, sed magis est pars speciei, non omnino convenit ei quod sit hoc aliquid.
Est ergo differentia inter materiam et formam, quod materia est ens in potentia, forma autem est endelechia, id
est actus, quo scilicet materia fit actu, unde ipsum compositum est ens actu.
|#6 Tertia divisio est quod actus dicitur dupliciter. Uno modo sicut scientia est actus. Alio modo sicut
considerare est actus.
Et differentia horum actuum ex potentiis perpendi potest. Dicitur enim aliquis in potentia grammaticus,
antequam acquirat habitum grammaticae, discendo vel inveniendo: quae quidem potentia in actum reducitur,
quando iam aliquis habet habitum scientiae. Sed tunc est iterum in potentia ad usum habitus, cum non considerat
in actu; et haec potentia in actum reducitur cum actu considerat. Sic igitur et scientia est actus, et consideratio est
actus.
|#7 Deinde cum dicit substantiae autem ponit divisiones, ex quibus investigatur id quod ponitur in definitione
animae, pertinens ad eius subiectum. Et innuit tres divisiones.
Quarum prima est, quod substantiarum quaedam sunt corpora, quaedam non sunt corpora.
Inter quas substantias maxime sunt manifestae corporales substantiae. Nam substantiae incorporeae, quaecumque
sint, immanifestae sunt, eo quod sunt a sensibus remotae et sola ratione investigabiles. Hoc est ergo quod dicit,
quod corpora maxime videntur esse substantiae.
|#8 Secunda divisio est, quod corporum, quaedam sunt corpora physica, id est naturalia; quaedam non naturalia,
sed artificialia.
Homo enim et lignum et lapis sunt naturalia corpora, domus et securis sunt artificialia.
Magis autem videntur substantiae corpora naturalia quam artificialia, quia corpora naturalia sunt principia
artificialium. Ars enim operatur ex materia quam natura ministrat; forma autem quae per artem inducitur, est
forma accidentalis, sicut figura vel aliquid huiusmodi. Unde corpora artificialia non sunt in genere substantiae
per suam formam, sed solum per suam materiam, quae est naturalis.
Habent ergo a corporibus naturalibus quod sint substantiae. Unde corpora naturalia sunt magis substantiae quam
corpora artificialia: sunt enim substantiae non solum ex parte materiae, sed etiam ex parte formae.
|#9 Tertia divisio est, quod corporum naturalium, quaedam habent vitam, et quaedam non habent. Illud autem
dicitur habere vitam, quod per seipsum habet alimentum, augmentum et decrementum. Sciendum autem est,
quod haec explanatio magis est per modum exempli, quam per modum definitionis.
Non enim ex hoc solo quod aliquid habet augmentum et decrementum, vivit, sed etiam ex hoc quod sentit et
intelligit, et alia opera vitae exercere potest. Unde in substantiis separatis est vita ex hoc quod habent intellectum
et voluntatem, ut patet in undecimo metaphysicae, licet non sit in eis augmentum et alimentum. Sed quia in istis
generabilibus et corruptibilibus anima, quae est in plantis, ad quam pertinent alimentum et augmentum, ut in fine
34

