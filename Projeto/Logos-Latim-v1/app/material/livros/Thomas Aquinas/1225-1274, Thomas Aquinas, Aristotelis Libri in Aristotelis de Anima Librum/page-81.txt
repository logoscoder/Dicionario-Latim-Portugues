Sed ista sensibilia sunt a longe quandoque a sensu, gustabilia autem et tangibilia sunt de prope, intantum quod
medium est quasi imperceptibile propter parvitatem, et ideo medium latet. Omnia enim sensibilia sentimus per
medium extraneum: sed in gustabilibus et tangibilibus latet: quia sicut prius diximus, si per aliquam pellem nobis
circumpositam, omnia tangibilia sentiremus, ignorato, quod aliquid esset prohibens, similiter nos haberemus ad
sentiendum per medium, sicut et nunc nos habemus sentientes in aqua et aere. Putamus enim nunc quod
tangamus sensibilia ipsa, et nihil sit medium.
|#14 Deinde cum dicit sed differt exclusa falsa differentia ponit veram; et dicit, quod tangibilia differunt a
visibilibus et sonativis, ex eo quod illa sensibilia sentimus per hoc quod movent medium, et iterum medium
movet nos; sed tangibilia sentimus per medium extraneum, non quasi moti a medio extraneo, sed simul cum
medio movemur a sensibili. Sicut patet de eo, qui percutitur per clypeum. Non enim accidit sic, quod clypeus
percussus percutiat; sed quia simul accidit utrumque percuti.
|#15 Hoc autem quod dicitur simul non est intelligendum secundum ordinem temporis tantum; quia etiam in
visu simul movetur medium ab obiecto, et sensus a medio; fit enim visio sine successione. Perceptio autem soni
et odoris, cum successione aliqua, ut in libro de sensu et sensato dicitur: sed hoc referendum est ad ordinem
causae. In aliis enim sensibus, immutatio medii est causa quod immutetur sensus, non autem in tactu.
Nam in aliis sensibus medium est ex necessitate, in tactu autem quasi per accidens, inquantum accidit corpora se
tangentia esse humectata.
|#16 Deinde cum dicit omnino autem determinat de sensu tactus secundum veritatem.
Et primo quantum ad medium. Secundo quantum ad qualitatem organi, ibi, tangibiles quidem. Tertio quantum ad
obiectum quod percipitur sensu, ibi, amplius autem. Dicit ergo primo, quod ita videtur se habere caro et lingua
ad organum sensus tactus, sicut se habent aer et aqua ad organum visus, auditus et olfactus. In nullo enim
istorum sensuum potest fieri sensus, si tangatur organum: ut si quis ponat aliquod corpus album in superficie
oculi, non videtur. Unde manifestum est, quod organum sensitivum in sensu tactus, sit intus. Sic enim accidit in
hoc sensu, sicut et in aliis. Non enim sentiunt animalia sensibilia apposita super organum sensus.
Sentiunt autem sensibilia posita super carnem: quare manifestum est, quod caro non est organum sensus, sed
medium.
|#17 Deinde cum dicit tangibiles quidem ostendit quale sit organum tactus: et dicit, quod tangibiles qualitates
sunt differentiae corporis, secundum quod est corpus; idest differentiae, quibus elementa distinguuntur
abinvicem, scilicet calidi, frigidi, humidi et sicci, de quibus dictum est in his quae sunt de elementis, idest in
libro de generatione et corruptione.
|#18 Manifestum est autem, quod organum tactus, et in quo primo fundatur sensus qui dicitur tactus, est
quaedam pars, quae est in potentia ad huiusmodi qualitates. Organum enim sensus patitur a sensibili, quia sentire
est pati quoddam: unde sensibile, quod est agens, facit ipsum esse tale in actu, quale est sensibile, cum sit in
potentia ad hoc. Et propter hoc, organum tactus, non sentit illam qualitatem secundum quam est in actu. Non
enim sentimus id quod est calidum aut frigidum, durum aut molle, secundum illum modum quo haec insunt
organo tactus; sed sentimus excellentias tangibilium, quasi organo tactu constituto in aliqua medietate inter
contrarias tangibiles qualitates. Et propter hoc organum tactus discernit extrema tangibilium: medium enim est
discretivum extremorum: potest enim pati ab utroque extremorum, eo quod dum comparatur ad unum habet in se
rationem alterius; sicut tepidum in comparatione ad calidum, est frigidum; in comparatione ad frigidum, est
calidum: unde medium patitur ab utroque extremorum, cum sit quodammodo utrique contrarium. Et oportet
quod, sicut organum, quod debet sentire album et nigrum, neutrum ipsorum habet actu, sed utrumque in potentia,
et eodem modo in aliis sensibus; sic etiam se habeat in sensu tactus; scilicet organum, neque sit calidum, neque
frigidum actu, sed potentia utrumque.
|#19 Aliter tamen accidit hoc circa tactum, et circa alios sensus. Nam in visu organum visus est in potentia ad
album et nigrum, denudatum a toto genere albi et nigri: est enim penitus carens colore. Sed organum et medium
tactus non potest denudari a toto genere calidi et frigidi, humidi et sicci: componitur enim ex elementis, quorum
hae sunt propriae qualitates. Sed sic fit in potentia organum tactus ad sua obiecta, inquantum est medium inter
contraria. Medium enim est in potentia ad extrema. Et propter hoc, quanto animal habet complexionem magis
reductam ad medium, tanto habet meliorem tactum.
Unde homo inter omnia animalia est melioris tactus, ut supra dictum est.
|#20 Deinde cum dicit amplius autem determinat de eo quod percipitur per tactum: et dicit quod sicut est visus
quodammodo visibilis et invisibilis, et sicut alii sensus sunt oppositorum ut auditus soni et silentii, sic tactus est
tangibilis et intangibilis. Intangibile autem dicitur dupliciter: aut illud, quod habet excellentiam, ita quod
81

