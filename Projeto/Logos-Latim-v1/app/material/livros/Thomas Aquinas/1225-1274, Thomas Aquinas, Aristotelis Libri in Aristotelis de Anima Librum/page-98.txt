aut aliquid huiusmodi. Quandoque autem accidit ex aliqua infirmitate, sicut patet in phreneticis vel furiosis.
Quandoque autem in somno, sicut accidit in dormientibus. Ex istis enim causis contingit quod intellectus non
praevalet phantasiae, unde homo sequitur apprehensionem phantasticam quasi veram. Ultimo concludit de
phantasia, quod dictum est quid sit, et quae sit eius causa.
|+7 Lectio 7 |#1 N.1 Postquam Philosophus determinavit de parte animae sensitiva, et ostendit etiam quod
sentire et intelligere non sunt idem, hic incipit determinare de parte animae intellectiva. Et dividitur in partes
duas. In prima determinat de parte animae intellectiva. In secunda, ex his quae determinata sunt de sensu et
intellectu, ostendit quid sit de anima sentiendum, ibi, nunc autem de anima. Prima dividitur in partes duas. In
prima determinat de intellectu. In secunda comparat ipsum ad sensum, ibi, videtur autem sensibile. Prima
dividitur in duas. In prima determinat de intellectu. In secunda de operatione eius, ibi, indivisibilium. Prima
dividitur in tres. In prima determinat de intellectu possibili. In secunda de intellectu agente, ibi, quoniam autem
sicut in omni. In tertia de intellectu in actu, ibi, idem autem est secundum actum. Circa primum tria facit. In
prima determinat de intellectu possibili. In secunda de obiecto eius, ibi, quoniam autem aliud. In tertia movet
dubitationem circa praedeterminata, ibi dubitabit autem aliquis. Circa primum duo facit. Primo ostendit naturam
intellectus possibilis. Secundum ostendit quomodo reducatur in actum, ibi, cum autem sic fiat singula. Circa
primum duo facit. Primo ostendit de quo est intentio. Secundo ostendit propositum, ibi, si igitur est intelligere.
|#2 N.2 Dicit ergo, quod postquam determinatum est de parte animae sensitiva, et ostensum est quod sapere et
intelligere non est idem quod sentire, considerandum est nunc de parte animae qua cognoscit anima, idest
intelligit, et sapit. Supra autem dictum est, quod differentia est inter sapere et intelligere. Nam sapere pertinet ad
iudicium intellectus, intelligere autem ad eius apprehensionem. |#3 N.3 Circa hanc autem partem aliquid est
quod praetermittit, de quo erat apud antiquos dubium. Utrum scilicet haec pars animae sit separabilis ab aliis
partibus animae subiecto, sive non sit separabilis subiecto, sed ratione tantum. Intelligit autem esse separabile
subiecto, per hoc quod dicit esse separabile secundum magnitudinem, propter Platonem, qui ponens partes
animae subiecto abinvicem separatas, attribuit eis organa in diversis partibus corporis. Hoc est ergo quod
praetermittit. |#4 N.4 Sed duo sunt quae inquirere intendit. Quorum primum est. Si sit separabilis secundum
rationem haec pars animae ab aliis, quam differentiam habet ab aliis. Et quia proprietas potentiae ex qualitate
actus cognoscitur. Secundum quod inquirere intendit est quomodo sit ipsum intelligere, idest quomodo operatio
intellectualis compleatur. |#5 N.5 Deinde cum dicit si igitur ostendit propositum. Et circa hoc tria facit. Primo
proponit similitudinem intellectus ad sensum. Secundo ex huiusmodi similitudine concludit naturam intellectus
possibilis, ibi, necesse est itaque. Tertio ostendit, ex his quae de intellectu probaverat, differentiam inter
intellectum et sensum, ibi, quoniam autem non similis. Primo igitur ex huiusmodi suppositione procedit ad
propositum ostendendum quod intelligere est simile ei quod est sentire. Quae quidem similitudo ex hoc
manifesta est, quod sicut sentire est quoddam cognoscere, et sentimus quandoque quidem in potentia, quandoque
autem in actu, sic et intelligere cognoscere quoddam est; et quandoque quidem intelligimus in potentia, et
quandoque in actu. Ex hoc autem sequitur quod, cum sentire sit quoddam pati a sensibili, aut aliquid simile
passioni, quod intelligere sit vel pati aliquid ab intelligibili, vel aliquid alterum huiusmodi, simile scilicet
passioni. |#6 N.6 Horum autem duorum secundum verius est. Nam sentire, ut supra in secundo dictum est, non
proprie pati est. Patitur enim proprie aliquid a contrario. Sed aliquid habet simile passioni, inquantum sensus est
in potentia ad sensibile, et est susceptivus sensibilium. Ergo, si intelligere est simile ei quod est sentire; et partem
intellectivam oportet esse impassibilem, passione proprie accepta; sed oportet quod habeat aliquid simile
passibilitati: quia oportet huiusmodi partem esse susceptivam speciei intelligibilis, et quod sit in potentia ad
huiusmodi speciem, sed non sit hoc in actu. Et sic oportet, quod sicut se habet sensitivum ad sensibilia, similiter
se habeat intellectivum ad intelligibilia; quia utrumque est in potentia ad suum obiectum, et est susceptivum eius.
|#7 N.7 Deinde cum dicit necesse est ex praemissis ostendit naturam intellectus possibilis. Et circa hoc duo
facit. Primo ostendit, quod intellectus possibilis non est aliquid corporeum, vel commixtum ex rebus
corporalibus. Secundo ostendit quod non habet organum corporale, ibi, unde neque misceri est. Considerandum
est ergo circa primum, quod antiqui de intellectu dupliciter opinati sunt. Quidam enim posuerunt, quod
intellectus erat compositus ex principiis omnium ad hoc quod cognosceret omnia; et hanc supra dixit esse
opinionem empedoclis. Anaxagoras vero dixit intellectum esse simplicem et immixtum, et nulli rerum
corporalium habere aliquid commune. Ex eo ergo quod dictum est, quod intellectus non est actu intelligens, sed
potentia tantum, concludit quod necesse est intellectum, propter hoc quod intelligit omnia in potentia, non esse
mixtum ex rebus corporalibus, sicut empedocles posuit, sed esse immixtum sicut dixit Anaxagoras. |#8 N.8 Et
quidem Anaxagoras hoc dixit hac ratione motus, quia posuit intellectum esse principium totius motus a quo
omnia moventur secundum eius imperium. Si autem esset mixtus ex naturis corporalibus, vel haberet aliquam
earum determinate, non posset omnia movere suo imperio, quia determinaretur ad unum. Et hoc est quod dicit
quod Anaxagoras posuit intellectum esse immixtum ut imperet, id est ut suo imperio omnia moveat. |#9 N.9
Sed quia nos nunc non loquimur de intellectu, qui omnia movet, sed de intellectu quo anima intelligit, illud
medium non est opportunum ad ostendendum intellectum esse immixtum; sed oportet aliud medium accipere ad
illud ostendendum, ex hoc scilicet quod intellectus omnia cognoscit: et hoc est quod addit hoc autem est ut
cognoscat: quasi dicat: sicut Anaxagoras posuit intellectum esse immixtum ad hoc ut imperet, ita oportet nos
98

