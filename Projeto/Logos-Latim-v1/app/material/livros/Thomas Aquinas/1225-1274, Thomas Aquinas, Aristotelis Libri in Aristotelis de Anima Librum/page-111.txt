disputat contra distinctionem potentiarum animae. Secundo specialiter circa principium motus, quae pars animae
sit, ibi, sed de motu secundum locum. Circa primum duo facit. Primo recitat divisionem potentiarum animae,
quam quidam ponebant. Secundo disputat contra eas, ibi, secundum enim differentias. Dicit ergo primo, quod
mox in principio huius inquisitionis habet dubitationem, quomodo oporteat distinguere partes animae, et quot
sunt: quia secundum aliquem modum videntur infinitae esse, idest non posse comprehendi sub aliquo certo
numero. Et hoc verum esset, si singulis operibus animae et motibus qui sunt ab anima, necesse esset attribuere
diversas partes animae: et sic videtur quod non sint solum illae partes quas quidam determinant, scilicet
rationalem, irascibilem, appetitivam, idest concupiscibilem. Haec quidem divisio non comprehendit omnes
animae partes, sed solum vires motivas in homine. |#3 N.3 Alii autem distinguunt animae vires, per rationem
habentem, et irrationabilem. Sed haec quidem divisio, licet secundum aliquem modum comprehendat animae
partes omnes, non tamen est propria divisio partium animae, secundum quod sunt animae partes, sed solum
secundum quod sunt in anima rationem habente; et sic utitur ea Aristoteles in primo ethicorum. |#4 N.4
Deinde cum dicit secundum enim obiicit contra praedictas divisiones multipliciter. Prima obiectio est, quod si
istae differentiae secundum quas diversificant aliquae partes animae, sufficiunt ad diversitatem in partibus
animae constituendam, inveniuntur aliae partes maiorem differentiam habentes adinvicem, quam illae quae
dictae sunt, de quibus etiam in hoc libro dictum est. Pars enim vegetativa est in plantis, et in omnibus
animalibus, sive in omnibus viventibus, et sensitiva etiam est in omnibus animalibus: et manifestum est, quod
vegetativa et sensitiva plus differunt abinvicem, et a rationali et concupiscibili et irascibili, quam irascibilis
differat a concupiscibili: et tamen istae duae potentiae non comprehenduntur sub illis divisionibus. |#5 N.5 Et
quod non comprehendantur sub prima divisione manifestum est. Patet enim quod neque vegetativa neque
sensitiva potest dici esse rationabilis, vel concupiscibilis, vel irascibilis. Unde hoc praetermisso, probat, quod
haec non comprehendantur sub secunda divisione; dicens quod non de facili potest aliquis, vel vegetativam vel
sensitivam ponere, vel irrationalem, vel rationem habentem. |#6 N.6 Et quidem quod neutra harum habeat
rationem, manifestum est. Sed quod neque etiam aliqua earum sit irrationabilis, ex hoc manifestum esse potest:
quia irrationabile est, vel quod est contrarium rationi, vel quod est natum habere rationem et non habet: quorum
neutrum contingit dictis partibus. Si enim diceret tantum negationem rationis, non posset poni genus potentiarum
animae. Unde manifestum videtur, quod praemissae divisiones potentiarum animae sint inconvenientes. |#7
N.7 Secundam rationem ad idem ponit ibi adhuc autem dicens quod pars animae phantastica, qua secundum
rationem ab omnibus aliis differt, habet multam dubitationem cum qua praedictarum potentiarum debeat esse
eadem vel altera; et praecipue si aliquis ponat partes animae separatas subiecto, sicut aliqui ponebant. |#8 N.8
Tertiam rationem ponit ibi adhuc autem dicit quod vis etiam appetitiva videtur esse altera ratione et potentia ab
omnibus partibus animae. Et si secundum praedictam divisionem, partes animae subiecto distinguantur in
rationalem et irrationalem inconveniens videbitur sequestrare, idest, dividere appetitivam in duas partes subiecto
differentes: et tamen hoc oportebit, si quis dicat rationale et irrationale partes animae subiecto distinctas; quia
quaedam appetitiva est in parte rationabili, idest voluntas, quaedam in parte irrationabili scilicet irascibilis et
concupiscibilis. Et siquis distinguat partes animae in tres subiecto distinctas, scilicet rationalem, irrationalem et
irascibilem, sequetur quod in unaquaque earum erit appetitus: in rationabili enim est voluntas, ut dictum est:
irascibili inest appetitus, et similiter concupiscibili. Erunt igitur tres appetitus in anima subiecto differentes
secundum praedictam divisionem. |#9 N.9 Sed quaeritur quare in appetitu sensitivo sunt duae potentiae
appetitivae, scilicet irascibilis et concupiscibilis, in appetitu autem rationali est unus appetitus tantum, scilicet
voluntas. Et dicendum est, quod potentiae distinguuntur secundum rationes obiectorum. Obiectum autem
appetitivae est bonum apprehensum. |#10 N.10 Alio autem modo apprehendit bonum intellectus et sensus.
Nam intellectus apprehendit bonum secundum universalem rationem boni; sensus autem apprehendit sub
determinata ratione boni. Et ideo appetitus qui sequitur apprehensionem intellectus, est unus tantum. Appetitus
autem qui sequuntur apprehensionem sensus, distinguuntur secundum diversam rationem boni apprehensi. Nam
aliquid apprehensum per sensum, habet rationem boni appetibilis, inquantum est delectabile secundum sensum;
et ad hoc bonum ordinatur concupiscibilis. Aliquid autem habet rationem boni et appetibilis, inquantum
perficitur delectabilibus, quasi habens facultatem ad libitum utendi eis; et ad hoc ordinatur irascibilis, quae est
quasi propugnatrix concupiscibilis. Et inde est quod animalia non irascuntur neque pugnant nisi propter
delectabilia, id est propter cibos et venerea, ut dicitur in sexto de historiis animalium. |#11 N.11 Et propter hoc
omnes passiones irascibilis incipiunt a passionibus concupiscibilis, et terminantur in eis. Ira enim tristitia
commovetur, et in delectationem finitur. Irati enim puniendo delectantur. Et propter hoc quidam dicunt, quod
obiectum irascibilis est arduum. |#12 N.12 Quod autem a quibusdam dicitur, quod irascibilis ordinatur ad
fugam mali, nullam omnino habet rationem. Eadem enim est potentia contrariorum, sicut visus albi et nigri: unde
bonum et malum non possunt diversificare potentiam appetitivam. Et propter hoc, sicut amor boni pertinet ad
concupiscibilem, ita odium mali, ut dicit Philosophus in nono ethicorum; et spes de bono et timor de malo
pertinent ad irascibilem. |#13 N.13 Quartam rationem ponit ibi sed iam dicens, quod etiam illud, de quo nunc
quaerimus, scilicet quid sit movens animal secundum locum, facit dubitationem circa praedictas divisiones; quia
non videtur sub eis contineri. De motu autem augmenti et decrementi, qui est communis omnibus viventibus,
manifestum est, quod habet principium commune omnibus viventibus, secundum generativam et vegetativam.
111

