|#15 Definitiones etiam habent principium et finem, quia non est ascendere in infinitum in generibus, sed
accipitur quasi primum genus generalissimum: nec etiam est descendere in infinitum in speciebus, sed est stare
in specie specialissima. Unde genus generalissimum est principium, species vero specialissima sicut terminus
seu finis in definitionibus.
Et sic patet, quod omnis intelligentia principium habet et finem actu.
|#16 Quintam rationem ponit cum dicit amplius autem quae pendet quodammodo ex praecedenti, et est quasi
quoddam membrum eius. Supra enim probatum est, quod si intellectus est circulus, sicut Plato posuit,
intelligentia erit circulatio; et probavit superiori ratione, quod intelligentia non est circulatio: et hoc idem probat
hic tali ratione. Videmus quod haec differentia est inter circulationem et alios motus, quia impossibile est in aliis
motibus, unum et eumdem motum reiterari super eamdem quantitatem multoties. Et hoc apparet deducendo per
singulas species motus. In alteratione enim impossibile est eumdem motum super idem reiterari: non enim idem
secundum idem de albo fit nigrum, et de nigro album.
In motu etiam augmenti impossibile est unum et idem secundum idem augmentari et diminui.
In motu etiam locali impossibile est eumdem motum secundum idem reiterari, quia in motu locali secundum
rectum semper sunt duo termini, scilicet actu. Unde si reiteraretur, oportet termino ad quem uti bis, quia ut fine et
principio, et de necessitate interveniret ibi quies, et sic non esset idem motus numero.
In circulatione vero solum hoc contingit, quod unus et idem motus secundum eamdem quantitatem multoties
reiteraretur. Cuius ratio est, quia in circulatione non sunt aliqui termini actu; et ideo, quantumcumque reiteretur,
non intervenit quies, nec variatur motus.
|#17 Ex hoc ergo sic arguit: tu dicis, quod intellectus est circulus: ergo et intelligentia sic circulatio est: sed hoc
est inconveniens, scilicet quod intelligentia sit circulatio: ergo et primum.
|#18 Quod sit inconveniens ostendit.
Constat quod eadem circulatio secundum unum et idem multoties est, idest reiteratur: ergo si intelligentia est
circulatio, sicut dicis, intelligentia multoties secundum unum et eumdem motum, et super idem multoties
reiterabitur, et sic multoties intelliget idem: intellectus enim movendo se tangit, et tangendo intelligit, sicut ipsi
dicunt, et circulariter multoties tangit idem, et sic multoties intelliget idem, quod est inconveniens.
|#19 Sextam rationem ponit cum dicit adhuc autem quae talis est. Si intelligentia circulatio est, ut tu dicis, debet
assimilari motui: sed nos videmus totum contrarium, quia intelligentia magis assimilatur quieti, quam motui:
ergo intelligentia non est circulatio. Quod autem magis assimiletur quieti quam motui, patet, quia, sicut ipse dicit
in septimo physicorum, non potest fieri aliquis sapiens, quando motus eius non resident nec quiescunt. Unde in
pueris, et in omnibus in quibus motus non quiescunt, non de facili invenitur sapientia. Sed tunc aliquis
sapientiam acquirit, quando quiescit: unde dicit, quod in quiescendo et sedendo, anima fit sapiens et prudens.
|#20 Sed quia posset dici, quod hoc verum est de simplici intelligentia, sed non de syllogismo, ideo Aristoteles
dicit quod eodem modo et syllogismus assimilatur magis quieti quam motui. Et hoc patet. Ante enim quam sit
syllogizatum de aliqua re, intellectus et mens hominis fluctuat ad unam et ad aliam partem, et non quiescit in
aliqua. Sed quando iam est syllogizatum, determinate inhaeret uni parti, et quiescit in illa.
|#21
Septimam rationem ponit cum dicit at vero quae talis est. Constat quod beatitudo animae est in
intelligendo: sed beatitudo non potest esse in eo quod est violentum et praeter naturam, cum sit perfectio et finis
ultimus animae: ergo, cum motus non sit secundum naturam et secundum substantiam animae, sed praeter
naturam eius, impossibile est quod intelligere, quod est operatio animae et in quo est beatitudo animae, sit motus,
ut Plato dicebat.
Quod autem motus sit praeter naturam animae, patet ex positione Platonis. Ipse enim dixit animam componi ex
numeris, et postea dixit eam dispartitam in duos circulos, et reflexit in septimo: et ex hoc sequitur motus: ex quo
apparet, quod motus non inest ei naturaliter, sed per accidens.
|#22 Octavam rationem ponit cum dicit laboriosum autem quae talis est: videtur quod secundum opinionem
Platonis, anima de sua natura non sit unita corpori. Nam ipse posuit eam primo compositam ex elementis, et
postea complexam et adunatam corpori, et inde non posse recedere cum vult. Inde sic. Quandocumque est
aliquid unitum contra naturam suam alicui, et non potest inde cum vult recedere, ei est poenale: et
quandocumque aliquid in unione ad aliud deterioratur, est fugiendum et nocivum.
Sed anima unitur corpori contra naturam suam, ut dictum est, nec potest inde recedere cum vult, nec non et
deterioratur in unione ad corpus, sicut consuetum est dici a Platonicis et multis ex eis. Videtur ergo quod animae
poenale est et fugiendum, esse cum corpore. Non ergo conveniens est dictum Platonis, scilicet quod anima
composita ex elementis, primo commisceatur corpori.
20

