ponant. |#12 N.12 Deinde cum dicit quoniam excludit quamdam obiectionem supra positam ad ostendendum
quod appetitus non movet, per hoc quod continentes appetitum non sequuntur. Sed haec ratio solvitur; quia in
homine sunt contrarii appetitus, quorum unum continentes sequuntur, et alii repugnant. Dicit ergo, quod quia
possunt fieri appetitus contrarii adinvicem, hoc contingit cum ratio concupiscentiae contrariatur: et fit idest
accidit hoc in habentibus sensum temporis, idest qui non solum cognoscunt quod in praesenti est, sed considerant
praeteritum et futurum; quia intellectus quandoque ab aliquo concupiscibili retrahere iubet, propter futuri
considerationem. Sicut cum febricitanti, ex iudicio intellectus videtur a vino abstinendum esse, ne febris
incalescat. Sed concupiscentia incitat ad accipiendum propter ipsum iam, idest propter illud quod in praesenti
est: videtur enim quod in praesenti est delectabile, esse simpliciter delectabile et bonum, ex eo quod non
consideratur ut futurum. |#13 N.13 Deinde cum dicit specie quidem ostendit ordinem motus. Et circa hoc tria
facit. Primo ostendit quomodo moventia sunt unum, et quomodo plura. Secundo quomodo ordinantur adinvicem,
ibi, quoniam autem tria sunt. Tertio summarie determinat de unoquoque eorum quaedam, quae ad motum
requiruntur, ibi, nunc autem. Dicit ergo primo, quod si moventia considerantur formaliter et secundum speciem,
unum erit movens, scilicet appetibile vel appetitivum, quia inter omnia primum movens est appetibile; hic enim
est movens non motum, inquantum est imaginatum vel intellectum. Manifestum est enim, quod secunda
moventia non moventur, nisi inquantum participant primum. Unde omnia conveniunt in specie primi moventis.
Quamvis autem omnia conveniant in specie primi moventis, tamen numero sunt plura. |#14 N.14 Deinde cum
dicit quoniam autem assignat ordinem motus; et dicit quod tria sunt quae inveniuntur in motu. Unum, quod est
movens, et aliud est organum quo movens movet, et tertium est quod movetur. Movens autem est duplex: unum
quidem immobile, et aliud quod est movens motum. In motu igitur animalis, movens quod non movetur, est
bonum actuale, quod movet appetitum prout est intellectum vel imaginatum. Sed movens motum, est ipse
appetitus; quia omne quod appetit, inquantum appetit movetur, et ipsum appetere est quidam actus vel motus,
prout motus est actus perfecti, prout dictum est de operatione sensus et intellectus. Quod autem movetur est
animal. Organum autem, quo appetitus movet, est aliquid corporeum, scilicet quod est primum organum motus;
et ideo de huiusmodi organis considerandum est in operationibus communibus animae et corporis. Determinat
enim de hoc in libro de causa motus animalium. In hoc enim libro intendit determinare de anima secundum se.
|#15 N.15 Deinde cum dicit nunc autem summarie determinat de organo motus localis: et dicit, in summa, quod
primum movens organice oportet tale esse, ut in eodem sit et principium et finis motus, sicut in quadam
circulatione, in qua est gibbosum et concavum, quorum unum est quasi finis, et aliud quasi principium. Nam
concavum est sicut finis, gibbosum autem videtur esse sicut principium motus. Secundum concavitatem enim
contrahitur in seipso, secundum gibbositatem vero attenditur eius dilatatio, prout ab ipso fit principium motus et
pulsus. |#16 N.16 Et quia in ipso est principium motus et finis; principium autem motus oportet esse immobile
in unoquoque motu, sicut cum movetur manus quiescit brachium, et cum movetur brachium quiescit humerus, et
sicut omnis motus ab aliquo immobili procedit; oportet quod in ipso organo motus quod est cor, sit aliquid
quiescens, inquantum est principium motus, et aliud quod movetur, inquantum motus terminatur ad ipsum. Et
haec duo in ipso, scilicet quiescens et motum sunt diversa ratione, licet subiecto et magnitudine sint abinvicem
inseparabilia. |#17 N.17 Et quod oporteat id esse principium motus et finis, et per consequens quiescens et
mobile, manifestum est ex hoc, quod omnis motus animalis componitur ex pulsu et tractu. In pulsu autem id
quod est movens, est tantum principium motus, quia pellens elongat a se id quod pellitur. Sed in tractu id quod
movet est terminus motus, quia trahens ad se movet id quod trahitur. Et propter hoc oportet quod primum
organum motus localis in animali, sit et ut principium motus, et ut terminus. |#18 N.18 Et ideo oportet quod in
eo sit aliquid manens, et tamen quod hinc incipiat motus, sicut apparet in motu circulari. Nam corpus quod
circulariter movetur, propter immobilitatem centri et polorum, non mutat totaliter locum, nisi forte ratione; sed
secundum totum manet in eodem loco secundum subiectum; partes autem variant locum subiecto, et non ratione
tantum: sic etiam est in omni motu cordis. Nam cor in eadem parte corporis confixum manet, sed movetur
secundum dilatationem et constrictionem, ut causet motum pulsus et tractus; et sic quodammodo est mobile, et
quodammodo quiescens. |+16 Lectio 16 |#1 N.1 Postquam Philosophus determinavit de principio motivo
secundum localem motum in communi et secundum se, nunc determinat de ipso per comparationem ad diversa
genera animalium. Et circa hoc tria facit. Primo ostendit quid sit commune omnibus animalibus participantibus
motum. Secundo quomodo principium motivum inveniatur in animalibus imperfectis, ibi, considerandum autem
de imperfectis. Tertio ostendit quomodo hoc principium motus sit in animali perfectissimo, quod est homo,
differenter ab aliis animalibus, ibi, sensibilis quidem. Dicit ergo primo, quod omne animal inquantum est
appetitivum, sic est suiipsius motivum. Nam appetitus est causa propria motus. Sed appetitivum non est sine
phantasia, quae est vel rationalis, vel sensibilis. Sensibili autem phantasia, alia animalia ab homine participant,
non autem rationali phantasia. |#2 N.2 Considerandum autem est, quod sicut supra dictum est, sicut sub
intellectu phantasiam comprehendit, ita etiam phantasiam usque ad intellectum extendit, sequens nominis
rationem. Nam phantasia apparitio quaedam est: apparet autem aliquid et secundum sensum et secundum
rationem. Phantasia etiam habet suam operationem in absentia sensibilium, ut ratio et intellectus. |#3 N.3
Deinde cum dicit considerandum autem ostendit quid sit principium motus in animalibus imperfectis. Et dicuntur
animalia imperfecta, quibus inest solum sensus tactus. Et dicit, quod considerandum est quid moveat ea; utrum
114

