Manifestum est enim in figuris, quod trigonum, quod est prius, est potentia in tetragono. Potest enim tetragonum
dividi in duos trigonos. Et similiter in anima sensitiva, vegetativa est quasi quaedam potentia eius, et quasi anima
per se. Et similiter est de aliis figuris, et aliis partibus animae.
|+6 Lectio 6
|#1 Postquam Philosophus enumeravit genera potentiarum animae, et quomodo se habet definitio communis
animae supra posita ad partes eius, hic ostendit quid aliud modo determinandum sit, et quo ordine. Et dividitur in
partes duas. In prima ostendit quid determinandum restat de anima. Secundo ostendit quo ordine determinare
oporteat, ibi, necessarium autem est debentem. Circa primum ostendit duo restare ad determinandum: quorum
unum concludit ex praedictis.
Dictum est supra, quod sicut non est quaerenda talis definitio communis animae, quae nulli animae partium
conveniat, ita non debemus esse contenti definitione communi, sed oportet propriam definitionem cuiuslibet
partis animae inquirere. Et ex hoc concludit, quod hoc, secundum unumquodque animatum quaerendum est,
quae sit uniuscuiusque anima; ut scilicet sciatur quid est anima plantae, et quid anima hominis, et quid anima
bestiae: et hoc est scire de unaquaque parte animae, quid sit.
|#2 Secundo ibi propter quam ponit aliud, quod restat ad determinandum.
Dictum est enim supra, quod partes animae consequenter se habent adinvicem, sicut species figurae. Sed
considerandum est propter quam causam partes animae hoc modo se habeant consequenter. Huiusmodi enim
causam in fine libri assignabit. Exponit autem qualiter se habeant consequenter: quia sensitivum non potest esse
sine vegetativo, sed vegetativum separatur a sensitivo in plantis.
Nec est mirum; quia supradictum est; quod opera vegetativi ordinantur ad adipiscendum et conservandum esse,
quod subiacet quasi fundamentum. Iterum etiam consequentia quaedam invenitur in ipsis sensibus; quia sine
sensu tactus, nullus aliorum sensuum esse potest; tactus autem invenitur sine aliis sensibus.
Multa enim animalium, neque visum habent, neque auditum, neque sensum odoratus, sed solum tactum. Et hoc
etiam rationabiliter accidit. Nam tactus est sensus perceptivus eorum quae pertinent ad consistentiam animalis,
ex quibus scilicet animal constat et nutritur.
Alia vero sensibilia non conferunt ad hoc nisi per accidens. Unde alii sensus non sunt de necessitate animalis, et
propter hoc non inveniuntur in omnibus animalibus, sed in perfectis.
|#3 Est etiam consideranda consequentia sensitivi et motivi. Nam motivum non potest esse sine sensitivo:
sensitivum autem potest esse sine motivo: aliqua enim habentium sensum, habent etiam motum secundum
locum, sed aliqua non habent. Sed intelligendum est de motu progressivo animalium secundum quod animalia
moventur de loco ad locum. Hic enim motus non inest omnibus animalibus. Sed quae carent hoc motu, habent
aliquem motum localem, scilicet dilatationis et constrictionis, sicut apparet in ostreis. Illud autem, quod est
ultimum inter omnes partes animae et minimum, quia non dividitur in diversa secundum speciem, est, quod
habet rationem et intellectum, quia quibuscumque de numero corruptibilium inest ratio, his insunt et omnia alia
praedicta. Hoc autem dicit, ut praeservet se a substantiis separatis, et a corporibus caelestibus si sunt animata:
quia cum sint sine generatione et corruptione, non indigent vegetativo. Iterum, eorum intellectus per se
speculatur ea quae sunt secundum se intelligibilia: unde non indigent sensibus ad cognitionem intellectivam
consequendam. Sed in mortalibus habentibus intellectum, necesse est omnia alia praeexistere, sicut quaedam
instrumenta, et praeparatoria ad intellectum, qui est ultima perfectio intenta in operatione naturae.
Non autem omnibus quibus inest aliquod praedictorum, inest et ratio. Et quia imaginatio videtur habere
quamdam affinitatem ad intellectum, cum supra dictum sit, quod intellectus, vel est phantasia quaedam, vel non
sine phantasia; addit de imaginatione; et dicit quod quibusdam animalibus non solum non inest intellectus, sed
non etiam imaginatio.
|#4 Videtur tamen hoc esse contrarium ei quod supra dixerat: quia si pars decisa habet sensum et appetitum,
habet etiam phantasiam; si tamen phantasia est idem cum imaginatione, ut videtur. Dicendum est igitur, quod
animalia imperfecta, ut in tertio dicetur, habent quidem phantasiam, sed indeterminatam, quia scilicet motus
phantasiae non remanet in eis post apprehensionem sensus: in animalibus autem perfectis remanet motus
phantasiae, etiam abeuntibus sensibilibus.
Et secundum hoc, dicitur hic quod imaginatio non est eadem omnibus animalibus. Sed quaedam animalia sunt,
quae hac sola vivunt, carentia scilicet intellectu, et directa in suis operationibus per imaginationem, sicut nos
dirigimur per intellectum. Et licet non omnibus animalibus insit imaginatio, sicut nec intellectus, tamen de
intellectu speculativo est alia ratio quam de imaginatione. Differunt enim adinvicem, ut infra patebit.
Manifestum est igitur quod de unaquaque parte animae propriissime dicitur haec definitio, quae assignata est de
anima.

46

