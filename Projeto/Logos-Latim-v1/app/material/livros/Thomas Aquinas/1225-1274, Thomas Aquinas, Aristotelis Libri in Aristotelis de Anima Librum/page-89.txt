Sensus enim delectatur in proportionatis, sicuti in sibi similibus, eo quod sensus est proportio quaedam. Sed
excellentia corrumpit sensum, vel saltem contristat ipsum.
|+3 Lectio 3
|#1 Processit Philosophus superius, ad investigandum sensum communem ex hac operatione, qua sentimus nos
videre et audire. Ex hac autem operatione ad hoc deventum est, quod potentia visiva sentit visione, alio tamen
modo quam sentiat sensibile exterius; sed nondum habetur, quod potentia iudicativa de actibus sensuum, sit una
et communis. Et ideo procedit ulterius ad investigandum huiusmodi veritatem per aliam operationem, quae
ostendit unam potentiam esse communem, habentem se quodammodo ad omnes quinque sensus; et haec operatio
est discernere sensibilia abinvicem. Et circa hoc duo facit. Primo ostendit quantum se possit extendere discretio
sensus proprii. In secunda inquirit de illa discretione sensibilium, quae excedit virtutem sensus proprii, ibi,
quoniam autem album.
|#2 Dicit ergo primo, quod ex dictis manifestum est, quod unusquisque sensus est cognoscitivus sensibilis sui
obiecti, cuius species fit in suo organo, inquantum est tale organum. Immutatur enim organum uniuscuiusque
sensus a proprio obiecto sensus per se, non per accidens. Et unusquisque sensus discernit differentias proprii
sensibilis, sicut visus discernit album et nigrum, gustus dulce et amarum, et similiter se habet in aliis sensibus.
|#3 Deinde cum dicit quoniam autem ostendit cui sit attribuenda ista discretio, quae excedit primum sensum,
scilicet discernere sensibile unius sensus a sensibili alterius.
Et circa hoc duo facit. Primo determinat veritatem.
Secundo obiicit contra veritatem et solvit, ibi, at vero impossibile. Circa primum tria facit. Primo ostendit quod
aliquis sensus est qui discernit inter album et nigrum, et dulce. Secundo, quod non sunt duae potentiae sensus,
sed una, ibi, neque utique.
Tertio, quod simul illa potentia percipit utrumque sensibile, inter quae discernit, ibi, quod autem neque. Dicit
ergo primo, quod quia discernimus aliqua virtute, non solum album a nigro, vel dulce ab amaro, sed etiam album
a dulci, et unumquodque sensibile discernimus ab unoquoque et sentimus quod differunt, oportet quod hoc sit
per sensum; quia cognoscere sensibilia, inquantum sunt sensibilia, est sensus. Cognoscimus autem differentias
albi et dulcis, non solum quantum ad quod quid est utriusque, quod pertinet ad intellectum, sed etiam quantum
ad diversam immutationem sensus. Et hoc non potest fieri nisi per sensum.
|#4 Et si per aliquem sensum fit, hoc maxime videtur quod fiat per tactum, qui est primus sensuum, et
quodammodo radix et fundamentum omnium sensuum; et ab hoc, animal habet, quod dicatur sensitivum. Unde
manifestum est, quod caro non est ultimum organum sensus tactus: quia cum per sensum tactus fiat discretio,
necesse esset quod ipso contactu carnis a tangibili, fieret discretio tangibilis ab aliis sensibilibus. Attribuitur
autem ista discretio tactui non secundum quod tactus est sensus proprius, sed secundum quod est fundamentum
omnium sensuum, et propinquius se habens ad fontalem radicem omnium sensuum, qui est sensus communis.
|#5 Deinde cum dicit neque utique ostendit, quod idem sensus sit, qui discernit album a dulci. Posset enim
aliquis credere, quod discernamus album a dulci non quadam una potentia, sed diversis: ut scilicet inquantum
gustu cognoscimus dulce, et visu album.
Hoc autem excludit dicens, quod non contingit discernere, quod dulce sit alterum ab albo, separatis potentiis, id
est diversis; sed oportet ad discernendum ea, quod secundum aliquam unam potentiam manifestum sit nobis.
Ita enim esset si diversis potentiis sentiremus dulce et album, sicut si diversi homines sentirent, unus dulce et
alius album; puta si ego sentio hoc, et ille illud. Hoc autem posito, manifestum est, quod altera sunt abinvicem
dulce et album, quia aliter patior ego a dulci quam tu ab albo.
|#6 Sed tamen diversitas ista non erit nobis per sensum manifesta; sed oportet quod unus sit, qui dicat quod
alterum est dulce ab albo. Hoc enim est aliquid unum verum, scilicet quod alterum sit dulce ab albo: ergo oportet
quod illud unum ab eodem dicatur.
Sed dictio est interpretatio interioris apprehensionis: ergo sicut est unus qui dicit, ita oportet quod unus sit qui
intelligat et sentiat, alterum esse dulce ab albo. Dicit autem intelligat et sentiat quia nondum ostensum est, quod
aliud sit intellectus a sensu, vel quia ista diversitas, ex sensu et intellectu cognoscitur.
Sicut igitur oportet quod unus homo, qui dicit alterum esse album a dulci, sit qui cognoscit utrumque, ita oportet
quod una potentia sit, qua agnoscitur utrumque. Nam homo non cognoscit nisi per aliquam potentiam.
Et hoc est quod concludit ulterius, palam esse quod non est possibile iudicare separata idest quod aliqua sint
diversa, separatis idest diversis; sed oportet quod sit eadem potentia, quae utrumque cognoscat.
|#7 Deinde cum dicit quod autem ostendit quod oportet simul utrumque cognosci.
89

