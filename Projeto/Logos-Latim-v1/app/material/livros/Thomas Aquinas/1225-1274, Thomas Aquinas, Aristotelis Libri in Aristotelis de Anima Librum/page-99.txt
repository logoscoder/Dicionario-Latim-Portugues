ponere intellectum esse immixtum ad hoc ut cognoscat. |#10 N.10 Quod quidem tali ratione apparet. Omne
enim, quod est in potentia ad aliquid et receptivum eius, caret eo ad quod est in potentia, et cuius est receptivum;
sicut pupilla, quae est in potentia ad colores, et est receptiva ipsorum, est carens omni colore: sed intellectus
noster sic intelligit intelligibilia, quod est in potentia ad ea et susceptivus eorum, sicut sensus sensibilium: ergo
caret omnibus illis rebus quas natus est intelligere. Cum igitur intellectus noster natus sit intelligere omnes res
sensibiles et corporales, necesse est quod careat omni natura corporali, sicut sensus visus caret omni colore,
propter hoc quod est cognoscitivus coloris. Si enim haberet aliquem colorem, ille color prohiberet videre alios
colores. Sicut lingua febricitantis, quae habet aliquem humorem amarum, non potest recipere dulcem saporem.
Sic etiam intellectus si haberet aliquam naturam determinatam, illa natura connaturalis sibi prohiberet eum a
cognitione aliarum naturarum. Et hoc est quod dicit: intus apparens enim prohibebit cognoscere extraneum et
obstruet, idest impediet intellectum, et quodammodo velabit et concludet ab inspectione aliorum. Et appellat
intus apparens aliquid intrinsecum connaturale intellectui, quod dum ei apparet, semper impeditur intellectus ab
intelligendo alia: sicut si diceremus quod humor amarus esset intus apparens linguae febricitantis. |#11 N.11
Concludit autem ex hoc quod non contingit naturam intellectus esse neque unam, idest nullam determinatam, sed
hanc solam naturam habet, quod est possibilis respectu omnium. Et hoc quidem contingit intellectui, quia non est
cognoscitivus tantum unius generis sensibilium, sicut visus vel auditus, vel omnium qualitatum et accidentium
sensibilium communium vel propriorum; sed universaliter totius naturae sensibilis. Unde sicut visus caret
quodam genere sensibilium, ita oportet quod intellectus careat tota natura sensibili. |#12 N.12 Ex hoc autem
ulterius concludit, quod ille, qui vocatur intellectus animae, nihil est in actu eorum, quae sunt ante intelligere:
quod est contrarium ei quod antiqui ponebant. Dicebant enim eum ad hoc quod cognosceret omnia, esse
compositum ex omnibus. Si autem esset cognoscitivus omnium quia haberet in se omnia, esset semper
intellectus in actu et nunquam in potentia: sicut supra dixit de sensu, quod si esset compositus ex sensibilibus,
non indigeret sensibilibus exterioribus ad sentiendum. |#13 N.13 Et ne quis crederet, quod esset hoc verum de
quolibet intellectu, quod sit in potentia ad sua intelligibilia, antequam intelligat; interponit quod nunc loquitur de
intellectu quo anima opinatur et intelligit. Et hoc dicit, ut praeservet se ab intellectu divino, qui non est in
potentia, sed est quodammodo intellectus omnium. De quo intellectu Anaxagoras dixit, quod est immixtus ut
imperet. |#14 N.14 Deinde cum dicit unde neque ostendit quod intellectus non habet organum corporale. Et
primo ostendit propositum. Secundo adaptat ad hoc quoddam dictum antiquorum, ibi, et bene iam. Dicit ergo
primo, concludens ex praedictis, quod si intellectus noster, ad hoc quod cognoscat omnia, oportet quod non
habeat naturam aliquam determinatam ex naturis rerum corporalium quas cognoscit, eodem modo rationabile est
quod non misceatur corpori, idest quod non habeat aliquod organum corporale, sicut habet pars animae sensitiva:
quia si erit aliquod organum corporale intellectui, sicut est parti sensitivae, sequetur quod habeat aliquam
naturam determinatam ex naturis rerum sensibilium. Et hoc est quod dicit qualis enim aliquis utique fiet, idest
aliquam qualitatem sensibilem habens, ut scilicet sit actu calidus aut frigidus. Manifestum est enim quod potentia
animae, quae est actus alicuius organi, conformatur illi organo, sicut actus susceptibilis. |#15 N.15 Neque
refert quantum ad actum potentiae, utrum ipsa potentia habeat aliquam qualitatem sensibilem determinatam aut
organum, cum actus non potentiae sit solum, sed compositi ex potentia et organo corporeo. Similiter enim
impeditur visio oculorum, si potentia visiva haberet colorem determinatum sive pupilla. Et ideo dicit quod
eiusdem rationis est ponere quod intellectus non habeat organum corporale, et quod non habeat aliquam naturam
corpoream determinatam. Et ideo subdit quod nullum est organum intellectivae partis sicut est sensitivae. |#16
N.16 Deinde cum dicit et bene adaptat quod dictum est, opinioni antiquorum; et dicit, quod ex quo pars
intellectiva non habet organum sicut pars sensitiva, iam potest verificari dictum illorum, qui dixerunt, quod
anima est locus specierum: quod per similitudinem dicitur, eo quod est specierum receptiva. Quod quidem non
verum esset, si quaelibet pars animae haberet organum; quia iam species non reciperentur in anima sola, sed in
coniuncto. Non enim visus solum est susceptivus specierum, sed oculus: et ideo non dicendum est, quod tota
anima sit locus specierum, sed solum pars intellectiva, quae organum non habet. Nec ita est locus specierum,
quod habeat actu species, sed potentia tantum. |#17 N.17 Deinde cum dicit quod autem ostendit differentiam
inter intellectum et sensum quantum ad impassibilitatem. Dictum est enim supra, quod sicut sentire non est pati
passione proprie accepta, ita nec intelligere. Et ex hoc supra conclusit, quod intellectus erat impassibilis. Ne ergo
aliquis crederet, quod in eodem gradu impassibilitatis esset sensus et intellectus, subiungit hoc, quod non est
similis impassibilitas sensitivi et intellectivi. Sensus enim licet non patiatur a sensibili, passione proprie accepta,
patitur tamen per accidens, inquantum organi proportio corrumpitur ab excellenti sensibili. Sed de intellectu hoc
accidere non potest, cum organo careat; unde nec per se nec per accidens passibilis est. |#18 N.18 Et hoc est
quod dicit, quod dissimilitudo impassibilitatis sensitivi et intellectivi manifesta est ex organo et sensu, quia
sensus efficitur impotens ad sentiendum ex valde sensibili, sicut auditus non potest audire sonum propter hoc
quod motus est ex magnis sonis, neque visus potest videre, neque olfactus odorare ex eo quod hi sensus moti
sunt prius ex fortibus odoribus et coloribus corrumpentibus organum. Sed intellectus, quia non habet organum
corporeum, quod corrumpi possit ob excellentiam proprii obiecti, cum intelligit aliquid valde intelligibile, non
minus postea intelligit infima, sed magis: et idem accideret de sensu, si non haberet organum corporale.
Debilitatur tamen intellectus ex laesione alicuius organi corporalis indirecte, inquantum ad eius operationem
99

