|#14 Quarto ibi, tripliciter enim dicta substantia, etc., ostendit conclusionem sequi ex praemissis. Non enim
videbatur magis sequi de anima, quod sit forma, quam de corpore, cum utroque vivere dicamur: unde ad
perfectionem dictae demonstrationis, subiungit, quod cum substantia dicatur tripliciter, ut supra dictum est,
scilicet de materia, forma, et composito ex utrisque, quorum materia est potentia, et species sive forma est actus,
et compositum ex utrisque est animatum, manifestum est, quod corpus non est actus animae, sed magis anima est
actus corporis alicuius: corpus enim est in potentia respectu animae.
Et ideo cum consequatur ex praedicta demonstratione, quod vel corpus vel anima sit species: et corpus, ut dictum
est, non sit species animae, sequitur quod anima sit species corporis.
|#15 Deinde cum dicit et propter hoc bene inducit quasdam conclusiones ex praemissis: quarum prima est, quod
bene opinati sunt, quibus visum est, quod anima non sit sine corpore, neque sit corpus. Non enim est corpus, quia
non est materia; sed est aliquid corporis, quia est actus corporis. Et quia omnis actus est in eo cuius est actus,
infert consequenter ibi et propter hoc, in corpore.
|#16 Secundam conclusionem, scilicet quod anima est in corpore, et tali corpore, scilicet physico, organico, et
hoc non est per modum quo priores physici loquebantur de anima et unione eius ad corpus, nihil determinantes
in quo vel quali corpore esset. Et vere hoc est, sicut nunc dicimus, quod anima est in determinato corpore, cum
non videatur anima accipere quodcumque corpus contingat, sed determinatum. Et hoc rationabiliter accidit; quia
unusquisque actus natus est fieri in propria et determinata materia: unde et anima oportet, quod in determinato
corpore recipiatur.
|#17 Ultimo autem epilogando concludit, quod anima est actus quidam et ratio habentis esse huiusmodi, scilicet
potentia viventis.
|+5 Lectio 5
|#1 Postquam Aristoteles definivit animam in communi, nunc accedit ad determinandum de partibus eius. Non
autem habet aliter anima partes, nisi, secundum quod eius potentiae partes eius dicuntur, prout alicuius potentis
multa, partes dici possunt potestates ad singulas. Unde determinare de partibus eius est determinare de singulis
potentiis eius. Dividitur autem haec pars in duas. In prima determinat de potentiis animae in communi,
distinguendo eas abinvicem. In secunda determinat de singulis earum, ibi, quare primum de alimento et
generatione etc.. Prima autem pars dividitur in duas. In prima distinguit potentias animae abinvicem. In secunda
ostendit quid de potentiis animae, et quomodo, et quo ordine determinandum sit, ibi, quare et secundum
unumquodque quaerendum, etc.. Circa primum duo facit. Primo distinguit potentias animae abinvicem. Secundo
ostendit quomodo ratio communis animae se habet ad partes praedictas, ibi manifestum igitur est quoniam
eodem etc.. Circa primum duo facit. Primo enumerat potentias animae. Secundo ostendit quomodo seinvicem
consequantur, ibi, inest autem plantis, etc.. Dicit ergo primo, quod de potentiis animae, quae supra nominatae
sunt, quibusdam insunt omnes, sicut hominibus, quibusdam quaedam harum, sicut aliis animalibus: quibusdam
una tantum, sicut plantis. Et quia superius non nominaverat eas potentias, sed partes animae; ideo manifestat,
quod per potentias idem intelligit, quod supra per partes. Quarum quidem sunt quinque genera; scilicet
vegetativum, sensitivum, appetitivum, motivum secundum locum, intellectivum.
|#2 Oportet autem haec duo videre.
Primo quidem quare ponuntur hic quinque genera potentiarum animae; praecipue cum consuetum sit dici
triplicem esse animam, vegetabilem, sensibilem et rationalem. Secundo considerare oportet quare hic ponit
quinque cum superius posuerit tantum quatuor.
|#3 Sciendum autem circa primum, quod cum omnis potentia dicatur ad actum proprium, potentia operativa
dicitur ad actum qui est operatio. Potentiae autem animae sunt operativae, talis enim est potentia formae; unde
necesse est secundum diversas operationes animae, accipi diversitatem potentiarum.
Operatio autem animae, est operatio rei viventis.
Cum igitur unicuique rei competat propria operatio, secundum quod habet esse, eo quod unumquodque operatur
inquantum est ens: oportet operationes animae considerare, secundum quod invenitur in viventibus.
|#4 Huiusmodi autem viventia inferiora, quorum actus est anima, de qua nunc agitur, habent duplex esse. Unum
quidem materiale, in quo conveniunt cum aliis rebus materialibus.
Aliud autem immateriale, in quo communicant cum substantiis superioribus aliqualiter.

43

