modos ponit vivendi, cum supra quinque genera operationum animae posuerit, quia hic intendit distinguere
modos vivendi, secundum gradus viventium; qui distinguuntur secundum haec quatuor. In quibusdam enim
viventium inveniuntur tantum alimentum, augmentum et decrementum, scilicet in plantis.
In quibusdam autem, cum his invenitur sensus sine motu locali, sicut in animalibus imperfectis, sicut sunt
ostreae. In quibusdam autem, ulterius invenitur motus secundum locum, sicut in animalibus perfectis, quae
moventur motu progressivo, ut bos et equus. In quibusdam autem, cum his ulterius invenitur intellectus, scilicet
in hominibus. Appetitivum autem, quod est quintum praeter haec quatuor, non facit aliquam diversitatem in
gradibus viventium. Nam ubicumque est sensus, ibi est et appetitus.
|#12 Deinde cum dicit unde et vegetabilia manifestat, quod anima est principium vivendi secundum omnes
modos praedictos. Et circa hoc tria facit. Primo ostendit, quomodo anima est principium vivendi in plantis.
Secundo in animalibus, ibi, animal autem propter sensum, etc.. Tertio ostendit quid dictum sit, et quid restat
dicendum, ibi, propter unam autem causam, etc.. Circa primum duo facit. Primo ostendit, quod anima est
principium vivendi in plantis; et dicit, quod cum dictum sit, quod quibuscumque inest unum quatuor
praedictorum modorum viventium, dicuntur vivere, sequitur quod omnia vegetabilia vivant. Omnia enim in
seipsis habent potentiam quamdam, et principium, quo suscipiunt motum augmenti et decrementi.
|#13 Et quod hoc principium non sit natura sed anima, manifestum est. Nam natura non movet ad contraria
loca: motus autem augmenti et decrementi est secundum contraria loca. Augentur enim vegetabilia omnia, non
solum sursum et deorsum, sed utroque modo. Manifestum est ergo, quod principium horum motuum non est
natura sed anima.
Nec solum vegetabilia vivunt, dum augentur et decrescunt, sed quaecumque nutriuntur tamdiu vivunt, quamdiu
possunt accipere nutrimentum per quod fit augmentum.
|#14 Secundo ibi separari autem ostendit quod praedictum vivendi principium, est primum et separabile ab aliis.
Et dicit quod hoc, scilicet principium augmenti et alimenti, potest separari ab aliis principiis vivendi, sed alia non
possunt separari ab eo in rebus mortalibus. Quod ideo dicit, quia in rebus immortalibus, sicut sunt substantiae
separatae, et corpora caelestia, si tamen sunt animata, invenitur intellectivum sine nutritivo.
Quod autem hoc principium sit separabile ab aliis, manifestum est in his quae vegetantur, idest, in plantis, in
quibus nulla alia potentia animae inest, nisi huiusmodi. Ex quo manifestum est, quod illud propter quod primum
invenitur vita in rebus mortalibus, est principium augmenti et alimenti, quod vocatur anima vegetabilis.
|#15 Deinde cum dicit animal autem manifestat quomodo anima est principium vivendi in animalibus. Et circa
hoc duo facit.
Primo dicit, quod primum dicitur aliquid esse animal propter sensum, licet animalia quaedam et sentiant et
moveantur. Ea enim dicimus esse animalia, et non solum vivere, quae licet non mutent locum, tamen habent
sensum.
Sunt enim multa animalium talia, quae naturaliter manent in eodem loco, et tamen habent sensum, sicut ostreae,
quae non moventur motu progressivo.
|#16 Secundo ibi sensuum autem ostendit quod inter alios sensus primo inest tactus animalibus. Quod probat ex
hoc, quod sicut vegetativum potest separari a tactu et ab omni sensu, sic tactus potest separari ab aliis sensibus.
Multa enim sunt animalia, quae solum sensum tactus habent, sicut animalia imperfecta. Omnia autem animalia
habent sensum tactus. Vegetativum autem principium dicimus illam partem animae, qua etiam vegetabilia, idest
plantae, participant. Sic igitur ex praedictis patent tres gradus viventium. Primus est plantarum. Secundus
animalium imperfectorum immobilium, quae habent solum sensum tactus. Tertius est animalium perfectorum,
quae moventur motu progressivo, quae etiam habent alios sensus. Manifestum est autem, quod quartus gradus est
eorum, quae habent cum his etiam intellectum.
|#17 Deinde cum dicit propter quam ostendit quid dictum sit, et quid restat dicendum.
Et dicit, quod posterius dicendum est, propter quam causam utrumque horum accidat, scilicet quod vegetativum
potest esse sine sensu, et quod tactus sine aliis sensibus. Hoc enim dicet in fine libri. Nunc autem sufficiet
intantum dictum esse, quod anima est principium vivendi secundum praedictos modos, et quod distincta est istis
quatuor, scilicet vegetativo, quod est in plantis et in omnibus viventibus, et sensitivo, quod est in omnibus
animalibus, et intellectivo, quod est in omnibus hominibus, et motu progressivo, qui est in omnibus animalibus
perfectis sensu vel intellectu.
|+4 Lectio 4

40

