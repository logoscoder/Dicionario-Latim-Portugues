cognoscit principia huiusmodi cognoscit ipsam rem, posuerunt quod ex quo anima cognoscit omnia, esset ex
principiis rerum. Et hoc erat omnibus commune.
|#2 Sed diversificati sunt secundum quod differebant in principiis quae ponebant.
Non enim omnes ponebant eadem principia, sed unus plura, alius unum, unus hoc, alius illud: et secundum hoc
differunt in ponendo principia, ex quibus principiis anima constituatur.
|#3 Et ideo consequenter cum dicit sicut empedocles ponit quomodo differunt. Et primo ponit opinionem
empedoclis, dicens quod antiqui Philosophi, qui per sensum consideraverunt animam, dicunt ipsam constare ex
elementis.
Et illi quidem, qui unum faciunt principium, illud unum dicunt esse animam. Et qui plura, ex illis eam componi:
sicut empedocles dicit animam esse ex omnibus elementis, et unumquodque horum dicit animam. Circa quod
sciendum est, quod empedocles posuit sex principia: quatuor materialia, scilicet terram, aquam, aerem et ignem:
et duo activa et passiva, scilicet litem et amicitiam. Et ideo, ex quo ponebat animam omnia cognoscere, dixit
animam esse ex huiusmodi principiis, quae ponebat.
Secundum enim quod ex terra, terram cognoscimus; et secundum quod ex aethere, idest ex aere aerem, et ex
aqua aquam: sed et ignem ex igne manifestum esse: et per concordiam cognoscimus concordiam: et ex tristi
discordia cognoscimus discordiam: et ponit ibi, tristi quia empedocles metrice composuit libros suos.
|#4 Secundo cum dicit eodem autem ponit opinionem Platonis, dicens quod Plato etiam facit animam ex
elementis, idest dicit animam ex principiis constitutam esse. Et quod hoc sit verum, scilicet quod Plato dicat
animam compositam ex principiis rerum, probat per triplex dictum Platonis. Primum est, quod ipse dicit in
timaeo. Ibi enim dicit duo esse elementa seu principia rerum, scilicet idem et diversum. Quaedam enim natura
est, quae semper eodem modo se habet, et est simplex, sicut sunt immaterialia; et hanc naturam vocat idem.
Quaedam vero natura est, quae non semper eodem modo se habet, sed transmutationem suscipit et divisionem,
sicut sunt materialia, et hanc vocat diversum. Et ex istis duobus, scilicet ex eodem et diverso, animam dicit esse
compositam: non quod sint ista duo in anima ut partes, sed quod sunt quasi media, et quod natura rationalis
animae superioribus et omnino immaterialibus sit inferior et deterior, et materialibus et inferioribus sit nobilior et
superior.
|#5 Et ratio huius erat, sicut dictum est, simile cognoscitur simili: unde si anima cognosceret omnia, et idem et
diversum sunt principia, ponebat animam esse ex istis duobus compositam eo modo quo dictum est, ut
inquantum habet de natura identitatis, cognosceret ea quae ponit idem; inquantum vero de natura eorum quae
vocat diversum, cognosceret diversum, scilicet materialia. Unde et hac cognitione utitur. Nam quando colligit
genera et species, tunc dicit eam repraesentare idem, seu identitatem.
Quando vero differentias et accidentia assumit, alteritatem adinvenit. Sic ergo patet quomodo Plato in timaeo
dicit animam ex principio componi.
|#6 Secundum dictum Platonis, per quod ostenditur, quod dixit animam ex principiis esse, ponitur cum dicit
similiter autem ubi ostendit animam esse ex principiis similiter.
Circa quod sciendum est quod Plato posuit, quod intelligibilia essent per se substantia et separata, et essent
semper in actu, et essent causa cognitionis et esse rebus sensibilibus.
Quod Aristoteles tamquam inconveniens volens evitare, coactus est ponere intellectum agentem. Unde
sequebatur ex positione Platonis, quod secundum quod aliqua sunt abstracta per intellectum, sic essent aliqua,
quae essent per se subsistentia et in actu. Habemus autem duplicem modum abstractionis per intellectum: unum
qui est a particularibus ad universalia; alium per quem abstrahimus mathematica a sensibilibus. Et sic cogebatur
ex hoc ponere tria subsistentia, scilicet sensibilia, mathematica et universalia, quae essent causa, ex quorum
participatione, res etiam sensibiles et mathematicae essent.
|#7 Item ponebat Plato numeros esse causam rerum: et hoc faciebat, quia nescivit distinguere inter unum quod
convertitur cum ente, et unum quod est principium numeri, prout est species quantitatis. Ex quo sequebatur, quod
cum universale separatum poneret causam rerum, et numeros esse substantiam rerum, quod huiusmodi
universalia essent ex numeris. Dicebat enim quod principia omnium entium essent species et numerus specificus,
quem vocabat specificum tamquam compositum ex speciebus. Nam et ipsum numerum reducebat, tamquam in
principia et elementa, in unum et dualitatem. Nam cum ex uno nihil procederet, ideo necessaria fuit ipsi uni
aliqua subiecta natura, a qua multitudo produceretur: et hanc vocavit dualitatem.
|#8 Et secundum ordinem materialitatis ordinabat illa tria. Quia enim sensibilia sunt magis materialia quam
mathematica, et universalia immaterialiora mathematicis: ideo primo posuit sensibilia, supra quae posuit
mathematica, et supra haec, universalia separata et ideas: quae differunt a mathematicis: quia in mathematicis in
9

