Sic autem contingit de immutatione aeris apud generationem soni, sicut de immutatione aquae, cum aliquid in
aquam proiicitur. Manifestum est enim quod fiunt quaedam regyrationes in circuitu aquae percussae. Quae
quidem circa locum percussionis sunt parvae, et motus est fortis. In remotis autem gyrationes sunt magnae, et
motus debilior. Tandem autem motus totaliter evanescit, et gyrationes cessant. Si autem antequam motus cesset,
gyrationes illae aliquod obstaculum inveniant, fit motus gyrationis in contrarium; et tanto vehementius, quanto
propinquius sunt primae percussioni.
|#10 Sic igitur intelligendum est, quod ad percussionem corporum sonantium, aer in gyrum movetur, et sonus
undique diffunditur.
Et in vicino quidem gyrationes sunt minores, sed motus fortior; unde sonus fortius percipitur.
In remotis autem gyrationes sunt maiores, et motus debilior, et sonus obscurior auditur. Tandem autem deficit
totum. Si autem antequam huiusmodi gyrationes deficiant, fiat reverberatio aeris sic moti, et sonum deferentis ad
aliquod corpus, gyrationes revertentur in contrarium, et sic auditur sonus quasi ex adverso. Et haec vocatur echo.
|#11 Quod praecipue fit, quando illud obstans, ad quod repercutitur aer motus, est aliquod corpus concavum,
quasi quoddam vas determinans, et concludens aerem in sua unitate, et ideo prohibens ipsum dividi. Tunc enim
ille aer sic unitus et commotus, quia non potest ulterius motum protendere, propter corpus obstans, percutit
iterum aerem, a quo percutiebatur, et fit motus in contrarium. Sicut accidit cum aliquis proiicit pilam, quae hic
sphaera dicitur, et inveniens obstaculum resilit.
|#12 Deinde cum dicit videtur autem ostendit quomodo diversimode fit echo; et dicit, quod videtur semper fieri
echo, sed non semper fit certa, id est manifeste perceptibilis.
Et hoc ostendit per simile. Dicit enim quod accidit in sono sicut in lumine. Lumen enim semper repercutitur; sed
quandoque quidem est manifesta repercussio luminis, quandoque autem non. Manifesta quidem est repercussio
luminis, quando repercutitur ab aliquo corpore fulgido, itaque cum quadam claritate fit luminis repercussio,
simili modo primae luminis emissioni. Immanifesta autem est repercussio luminis, quando repercutitur ab aliquo
corpore opaco; quia huiusmodi repercussio fit sine claritate et radiorum emissione.
Nisi enim a corporibus opacis fieret repercussio radiorum solis, non fieret lumen penitus, idest in qualibet parte
aeris superioris hemisphaerii, sed ubique esset tenebra extra solem, id est extra loca ad quae directe perveniunt
radii solares. Non tamen sic repercutitur lumen a corporibus opacis, sicut ab aqua vel aere, aut aliquo de numero
lenium corporum et tersorum, a quibus fit repercussio cum claritate et radiorum emissione. Et ideo, quia
repercussio, quae fit a corporibus opacis, non est similis repercussioni quae fit a corporibus fulgidis; repercussio,
quae fit a corporibus opacis, facit tenebram, idest umbram ex illa parte ubi determinatur lumen manifestum, quod
est ex directa emissione radiorum solarium. Similiter autem, quando repercussio soni fit ad corpus concavum, in
quo natus est multiplicari sonus, fit echo certus, id est manifeste comprehensibilis. Quando autem ad alia corpora
fit reverberatio soni, quae non sunt nata multiplicare sonum, non fit echo manifestus.
|+17 Lectio 17
|#1 Postquam Philosophus determinavit de generatione soni, hic determinat de immutatione sensus a sono. Et
primo quantum ad immutationem instrumenti, ibi, auditus autem. Dicit ergo primo, quod quia medium in sono
est aer, recte dicitur a quibusdam, quod vacuum est proprium sensui auditus, quia videtur eis quod vacuum sit
aer. Aer autem facit audire sonum, cum moveatur, existens unus et continuus, ut in eo possit formari sonus. Et
quia ad hoc quod formetur sonus, necessaria est unitas et continuitas aeris, ideo non fit sonus, nisi sonabile quod
percutitur, sit lene. Lene enim est cuius una pars non supereminet alteri. Asperum autem cuius una pars alicui
supereminet.
Unde manifestum est, quod superficies lenis corporis est simpliciter una; et propter hoc, aer propter unitatem
plani, id est superficiei, fit unus, et simul existens. Si autem corpus non sit lene, sed asperum, tunc superficies
non est una. Et, quia aer est frangibilis, id est facile divisibilis, sequitur quod etiam aer non sit unus et continuus:
unde non potest in eo formari sonus.
|#2 Sic igitur patet, quod illud est sonans tantum, id est faciens sonum, quod movet aerem unum continuum
existentem a se usque ad auditum. Sic ergo patet, quod illi qui dicunt quod vacuum est proprium sensui auditus,
dicunt aliquid recte: quia esse proprium auditus competit aeri, quem vacuum esse dicunt. Non autem dicunt recte
quantum ad hoc quod plenum aere dicunt esse vacuum.
|#3 Deinde cum dicit auditus autem determinat de immutatione auditus a sono, quantum ad ipsum organum
sensus auditus. Et circa hoc tria facit. Primo ostendit, quod aer appropriatur organo auditus. Secundo ostendit,
qualis sit aer, qui competit organo auditus, ibi, per se quidem igitur. Tertio ostendit, quomodo auditus impeditur
vel non impeditur ex impedimento organi, ibi, propter hoc autem et aqua. Dicit ergo primo, quod auditus
68

