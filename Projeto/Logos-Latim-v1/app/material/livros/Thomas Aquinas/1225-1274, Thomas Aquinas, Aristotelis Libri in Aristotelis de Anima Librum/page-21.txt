|#23 Nonam rationem ponit cum dicit immanifesta autem quae talis est. Plato loquitur de anima universi, et
dicit eam moveri circulariter: sed secundum opinionem suam causa quare caelum movetur circulariter est
immanifesta, idest non assignatur. Si enim caelum movetur circulariter, aut ergo hoc erit propter principia
naturaliter, aut propter finem. Si dicatur quod naturaliter propter principia, aut erit propter naturam animae, aut
propter naturam corporis caelestis. Sed non est propter naturam animae, quia moveri circulariter non inest
animae secundum substantiam suam, sed per accidens, quia, ut dictum est, anima movetur per se et secundum
suam substantiam motu recto, et deinde aspectum rectum reflexit in circulos.
Nec etiam propter naturam ipsius corporis caelestis, quia corpus non est causa motus animae, sed anima est
magis corpori causa quod moveatur. Si autem dicatur quod propter finem, non potest assignari aliquis finis
determinatus secundum eum, cum quaeritur quare sic movetur, et non alio motu, nisi quod sic Deus voluerit eum
moveri. Sed Deus propter aliquam causam dignatus est caelum potius moveri quam manere, et moveri sic, idest
circulariter, quam alio motu, quam causam Plato non assignat. Sed quia hanc assignare est magis proprium aliis
rationibus, idest in alio tractatu, scilicet in libro de caelo, ideo dimittamus ipsam ad praesens.
|#24 Decimam rationem ponit cum dicit illud autem quae non solum est contra Platonem, sed etiam contra
multos alios; et ducens est ad inconvenientia, et ostendens eorum positiones deficientes. Quae talis est. Constat
quod inter movens et motum est aliqua proportio, et inter agens et patiens, et inter formam et materiam.
Non similiter enim quaelibet forma cuilibet corpori convenit et unitur, neque omne agens agit in omne patiens.
Neque quodlibet movens movet quodlibet motum, sed oportet quod sit inter ea aliqua communicatio et proportio,
ex qua hoc sit aptum natum movere, illud vero moveri. Patet autem quod isti Philosophi posuerunt animam esse
in corpore, et movere corpus: cum ergo loquantur de ipsa natura animae, videtur etiam necessarium, quod aliquid
dixissent de natura corporis, propter quam causam uniatur corpori, et quomodo se habeat corpus ad eam, et
quomodo comparatur corpus ad animam. Non ergo sufficienter determinant de anima dum conantur dicere solum
quale quid sit anima, et negligunt ostendere quale quid sit corpus suscipiens ipsam.
|#25 Ex quo convenit eis illud quod in fabulis Pythagoricis habetur, quod quaelibet anima in quodlibet corpus
ingrediatur, puta si casu contingat in corpus elephantis intrare animam muscae. Quamvis hoc non possit esse,
cum unumquodque corporum, et maxime animalium, habeat propriam formam et propriam speciem, et proprium
movens et proprium motum, et multum differat corpus vermis a corpore canis, et corpus elephantis a corpore
culicis.
Hoc tamen dicentes, scilicet quod quaelibet anima quodlibet corpus ingreditur, dicunt simile, ac si quis dicat
artem textrinam ingredi in fistulas, et aerariam in telariam. Et tamen si ipsis artibus inesset natura ingrediendi
corpora, seu organa ex seipsis, non quaelibet in quodlibet ingrederetur, sed fistulativa ingrederetur in fistulas,
non in lyras, cytharativa autem in cytharas, et non in fistulas: eodem igitur modo si animae cuilibet sit corpus,
unaquaeque anima non quodlibet corpus ingreditur, immo ipsa anima idoneum format sibi corpus, et non assumit
paratum. Sic ergo Plato et alii Philosophi loquentes tantum de animae natura, insufficienter dixerunt, non
determinantes quod sit corpus conveniens cuilibet animae, et qualiter et quale existens uniatur sibi.
|+9 Lectio 9
|#1
Postquam Philosophus reprobavit opinionem Platonis, hic consequenter reprobat quamdam aliam
opinionem conformem opinioni Platonis quantum ad aliquid. Fuerunt enim quidam, qui dixerunt quod anima erat
harmonia: et isti concordaverunt cum Platone in hoc, quod Plato dixit quod anima erat composita ex numeris
harmonicis, hi vero quod erat harmonia. Sed differebant in hoc, quod Plato dixit quod anima erat harmonia
numerorum, hi vero dixerunt, quod harmonia tam compositorum quam mixtorum, vel contrariorum, erat anima.
Circa hoc autem tria facit.
Primo enim ponit opinionem istorum et rationem opinionis. Secundo disputat contra dictam opinionem, ibi, et
quidem harmonia, etc..
Tertio ostendit quomodo haec opinio est multum probabilis, ibi, si vero alterum anima est, etc..
|#2 Circa primum duo facit. Primo enim ponit dictam opinionem de anima; dicens, quod quaedam opinio tradita
est ab antiquis de anima, quae videbatur habere rectas rationes, et non solum in speciali de anima, sed etiam
quantum ad id quod commune est ad omnia principia. Et dicit quantum ad id quod commune est, quia antiqui
Philosophi nihil tractaverunt de causa formali, sed tantum de materiali. Et inter omnes, illi qui magis visi sunt
appropinquare ad causam formalem fuerunt democritus et empedocles: qui, scilicet empedocles, dixit quod
omnia constabant ex sex principiis: quorum quatuor posuit materialia, scilicet quatuor elementa: et duo formalia
partim activa, et partim materialia, scilicet amicitiam et litem. Et dicebant quod haec principia materialia
habebant inter se quamdam proportionem, quae resultabat ex eis, ita quod conveniebant in aliquo uno, quia sine

21

