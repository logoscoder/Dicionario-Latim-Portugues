|#2 Secundo obiicit ad utramque partem, ibi si autem et primo inducit, ad ostendendum quod visus videat se
videre, duas rationes. Quarum prima talis est. Si homo sentit se videre altero sensu quam visu; aut hoc erit quia
illo alio sensu homo videt colorem; aut omnino alio sensu videt colorem, et sentit visionem coloris.
Si vero eodem sensu quo sentit colorem et sentit visionem coloris; sequitur, quod unus et idem erit sensus
secundum actum apprehensivus ipsius visionis et subiecti coloris. Quare sequitur alterum duorum: quia, si iste
sensus, qui sentit visionem et colorem, sit alius sensus a visu, oportebit quod duo sensus sint unius subiecti,
scilicet coloris. Aut si iste sensus, quo sentimus visionem et colorem, est idem cum sensu visus, sequitur quod sit
idem eiusdem, id est quod visus sit sensus suiipsius, quod a principio negabatur. Dicere vero, quod ille alter
sensus, quo quis sentit se videre, non sentiat colorem, est omnino irrationabile: quia si non cognosceret colorem,
non posset cognoscere quid esset videre, cum videre nihil aliud sit, quam sentire colorem.
|#3 Secundam rationem ponit ibi amplius autem quae talis est. Si sensus, id est visionis, quo scilicet sentimus
nos videre, sit alter a visu, iterum quaerendum est de illo sensu: utrum, scilicet ille sensus sentiat se sentire; et si
non, oportebit quaerere tertium sensum, qui sentiat illum sentire. Aut igitur hoc procedit in infinitum, quod est
impossibile, cum impossibile sit compleri actionem quae dependet ab actionibus infinitis, neque etiam unius rei
possint esse potentiae infinitae: aut oportebit quod deveniatur ad aliquem sensum, qui sit iudex suiipsius, id est
percipiat se sentire.
Eadem ergo ratione poterat fieri in primo sensu, ut scilicet visus sentiret se videre.
Non est ergo alius sensus, qui percipiat colorem, et qui percipit visionem coloris.
|#4 Deinde cum dicit habet autem obiicit ad partem contrariam. Et quia primae rationes aliqualiter concludunt
verum, haec ratio per modum dubitationis proponitur, unde et eam solvit. Est autem ratio talis.
Si visu sentimus nos videre; sentire autem visu, nihil est aliud quam videre; ergo videmus nos videre. Sed nihil
videtur nisi color tantum, aut habens colorem. Si igitur aliquis videt se quod sit videns, sequitur quod primum
videns, quod secundo fuit visum, sit habens colorem; quod videtur inconveniens. Nam dictum est supra, quod
visus, cum sit susceptivum coloris, est absque colore.
|#5 Deinde cum dicit manifestum igitur solvit tertio propositam dubitationem duobus modis. Primo concludens
ex praedictis, quod sentire visu multipliciter dicitur. Ostensum est enim supra, quod visu sentimus nos videre.
Item ostensum est, quod visu non sentimus, nisi colorem. Sentire ergo visu dupliciter dicitur. Uno modo,
secundum quod visu sentimus nos videre. Alio modo, cum visu videmus colorem. Et quod visu sentire dicatur
multipliciter; apparet ex hoc, quod aliquando dicimur sentire visu, cum visus praesentialiter immutatur a visibili,
scilicet colore.
Aliquando autem discernimus visu et tenebras et lumen etiam cum non videmus, per immutationem scilicet ab
exteriori sensibili. Sed non similiter dicitur utroque modo, visu sentire.
Redit ergo solutio ad hoc, quod actio visus potest considerari, vel secundum quod consistit in immutatione
organi a sensibili exteriori, et sic non sentitur nisi color. Unde ista actione, visus non videt se videre. Alia est
actio visus secundum quam, post immutationem organi, iudicat de ipsa perceptione organi a sensibili, etiam
abeunte sensibili: et sic visus non videt solum colorem, vel sentit, sed sentit etiam visionem coloris.
|#6 Deinde cum dicit amplius autem ponit aliam solutionem: quae quidem necessaria est, eo quod color habet
duplex esse: unum naturale in re sensibili, aliud spirituale in sensu. Secundum ergo primum esse coloris,
processit prima solutio. Haec autem secunda procedit quantum ad secundum esse coloris.
Circa hanc solutionem tria facit. Primo ponit solutionem. Secundo probat quoddam, quod in solutione
supposuerat, ibi, si igitur est motus. Tertio ex hac solutione ostendit etiam quarumdam aliarum quaestionum
solutionem, ibi, quoniam autem unus.
|#7 Dicit ergo primo, quod cum soluta sit prima dubitatio, sustinendo quod videns non sit coloratum, amplius
potest solvi dicendo quod videns est tamquam coloratum, quia in vidente est similitudo coloris, unde videns est
simile colorato. Unde illa potentia, quae videt aliquem esse videntem, non est extra genus potentiae visivae. Et
quod videns sit quodammodo coloratum, probat per ea quae supra dicta sunt, quia unumquodque organum
sensus est susceptivum speciei sensibilis sine materia, ut dictum est. Et ista est ratio, quare abeuntibus
sensibilibus, fiunt in nobis sensationes et phantasiae, id est apparitiones, secundum quas aliquo modo sentiunt
animalia. Et sic patet quod videns est tamquam coloratum, inquantum habet similitudinem coloris. Et non solum
videns est tamquam coloratum, et simile colorato; sed etiam actus cuiuslibet sensus, est unus et idem subiecto
cum actu sensibilis, sed ratione non est unus.
|#8 Et dico actum sensus, sicut auditum secundum actum; et actum sensibilis, sicut sonum secundum actum.
Non enim semper sunt in actu: quia contingit habentia auditum non audire, et habens sonum non semper sonare.
87

