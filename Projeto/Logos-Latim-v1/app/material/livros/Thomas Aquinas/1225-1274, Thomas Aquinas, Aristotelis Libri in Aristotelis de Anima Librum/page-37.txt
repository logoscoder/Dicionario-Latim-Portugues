actu, id quod proprie est ens et unum est actus. Nam sicut ens in potentia non est ens simpliciter, sed secundum
quid, ita non est unum simpliciter sed secundum quid: sic enim dicitur aliquid unum sicut et ens. Et ideo sicut
corpus habet esse per animam, sicut per formam, ita et unitur animae immediate, inquantum anima est forma
corporis. Sed inquantum est motor, nihil prohibet aliquid esse medium, prout una pars movetur ab anima,
mediante alia.
|+2 Lectio 2
|#1 Posita definitione animae, Philosophus hic eam manifestat. Et circa hoc duo facit. Primo manifestat
definitionem praemissam.
Secundo ex definitione manifestata, quamdam veritatem concludit, ibi, quod quidem igitur non sit anima etc..
Circa primum duo facit. Primo manifestat definitionem animae, quantum ad id quod in definitione praedicta
ponitur ex parte ipsius animae. Secundo quantum ad id quod ibi ponitur ex parte subiecti, ibi, est autem non
abiiciens animam etc.. Circa primum duo facit. Primo manifestat definitionem animae ex similitudine rerum
artificialium. Secundo ex partibus eius, ibi, considerare autem in partibus oportet etc.. Quia enim formae
artificiales accidentia sunt, quae sunt magis nota, quoad nos, quam formae substantiales, utpote sensui
propinquiora: ideo convenienter rationem animae, quae est forma substantialis, per comparationem ad formas
accidentales manifestat. Similiter etiam partes animae sive potentiae eius manifestiores sunt quoad nos, quam
ipsa anima: procedimus enim in cognitione animae, ab obiectis in actus, ab actibus in potentias, per quas anima
ipsa nobis innotescit; unde convenienter etiam per partes ratio manifestatur.
|#2 Dicit ergo primo, quod dictum est in universali quid sit anima, cum praedicta definitio omni animae
conveniat. Dictum est enim quod anima est substantia, quae est forma, a qua accipitur ratio rei. Est autem
differentia inter formam quae est substantia, et formam quae non est substantia. Nam forma accidentalis, quae
non est in genere substantiae, non pertinet ad essentiam sive quidditatem subiecti: non enim albedo est de
essentia corporis albi. Sed forma substantialis est de essentia, sive de quidditate subiecti. Sic igitur anima dicitur
forma substantialis, quia est de essentia sive de quidditate corporis animati.
Et hoc est quod subdit, haec autem, scilicet substantia quae est secundum rationem est quod quid erat esse huic
corpori, id est corpori constituto in specie per talem formam.
Ipsa enim forma pertinet ad essentiam rei, quae significatur per definitionem significantem de re quid est.
|#3 Et quia formae substantiales, cuiusmodi sunt formae corporum naturalium, sunt latentes, manifestat hoc per
formas artificiales, quae sunt accidentales. Et hoc est quod subdit: sicut si aliquid organorum, id est artificialium
instrumentorum, ut puta dolabra esset corpus physicum, idest naturale, forma sua hoc modo se haberet ad ipsum
sicut dictum est. Et ideo subdit. Erat quidem dolabrae esse substantia ipsis, idest forma dolabrae, secundum
quam accipitur ratio dolabrae: quam quidem rationem nominat esse dolabrae, eo quod secundum eam dolabra
dicitur esse dolabra, haec inquam forma est substantia dolabrae. Et hoc ideo dicit, quia formae corporum
naturalium sunt in genere substantiae. Et ulterius si dolabra non esset solum corpus physicum, sed etiam corpus
animatum, forma dolabrae esset anima, et ea separata, non esset amplius dolabra nisi aequivoce, sicut separata
anima, non est caro nec oculus, nisi aequivoce. Nunc autem, quia dolabra non est corpus naturale, nec eius forma
est quod quid erat esse tali corpori, remota forma dolabrae adhuc est dolabra, id est substantia dolabrae.
Substantia enim corporum artificialium est materia eorum, quae remanet sublata forma artificiali, licet non
remaneat ipsum corpus artificiale in actu.
|#4 Et quia dixerat quod aliter nunc est in dolabra, et aliter esset si esset corpus physicum animatum, assignat
rationem huius, dicens, quod hoc ideo est, quia anima non est quod quid est esse et ratio, id est forma huiusmodi
corporis, scilicet artificialis sed corporis physici huiuscemodi scilicet habentis vitam. Et ut manifestet quid sit
esse physicum corpus, subiungit habentis in seipso principium motus et status. Naturalia enim sunt, quae in
seipsis principium motus et status habent. Huiusmodi enim principium, natura dicitur, uti habes in libro
physicorum secundo.
|#5 Deinde cum dicit considerare autem manifestat definitionem animae ex partibus, dicens, quod id quod
dictum est de tota anima et de toto corpore vivente, oportet considerare in partibus utriusque; quia, si oculus
esset animal, oporteret quod visus esset anima eius, quia visus est substantialis forma oculi, et oculus est materia
visus, sicut corpus organicum materia animae. Deficiente autem visu, non remanet oculus nisi aequivoce, sicut
oculus lapideus aut depictus aequivoce dicitur oculus. Et hoc ideo est, quia aequivoca sunt, quorum nomen
solum commune est et ratio substantiae diversa: et ideo sublata forma a qua est ratio substantiae oculi, non
remanet nisi nomen oculi aequivoce dictum. Quod ergo invenitur in parte viventis corporis, oportet accipere in
toto vivente corpore, scilicet quod sicut visus est forma substantialis oculi, et eo remoto non remanet oculus nisi
aequivoce, ita anima est forma substantialis viventis corporis, et ea remota non remanet corpus vivum nisi
37

