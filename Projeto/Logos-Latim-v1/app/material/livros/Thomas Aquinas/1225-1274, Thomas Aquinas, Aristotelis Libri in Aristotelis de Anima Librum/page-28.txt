|#7 Sextam rationem ponit cum dicit amplius autem et sumitur ex praecedenti. Quae talis est: sicut dictum est,
sequitur ex positione xenocratis, quod anima sit puncta: sed nos videmus quod puncta non separantur, nec
absolvuntur a corporibus. Nam lineae non dividuntur a superficiebus, nec puncta a lineis.
Anima vero separatur et absolvitur a corpore: ergo non est puncta, neque numerus. Patet ergo quod definitio
xenocratis de anima est incongrua quantum ad ea quae in definitione ponuntur.
|#8
Consequenter cum dicit accidit autem dicit definitionem praedictam esse incongruam, quantum ad
inconvenientia. Nam ex huiusmodi definitione de anima sequuntur omnia inconvenientia, quae sequuntur ex
opinionibus omnium Philosophorum de anima.
Quidam enim erraverunt circa animam, et dixerunt ipsam esse corpus subtilissimarum partium.
Ex quo sequebatur, quod cum anima sit ubicumque est sensus in corpore, et sensus sit ubique per corpus, quod si
anima est corpus, quod duo corpora sint simul. Et hoc idem sequetur si anima est puncta, sicut dictum est,
scilicet quod duo sint simul et etiam infinita; et hoc si puncta animae sint alia a punctis corporis. Sed si non fiat
differens numerus punctorum animae, id est si non differant puncta animae a punctis quae sunt in corpore,
sequitur quod in quolibet corpore sit anima. In quolibet enim corpore est invenire puncta.
|#9 Quidam vero, sicut democritus, erravit dicens animam moveri, et corpus ex motu animae; et cum ipse
diceret componi animam ex indivisibilibus sphaeris, et ex motu ipsarum moveri corpus, sequebatur, quod corpus
moveretur ex corporibus indivisibilibus.
Et hoc idem inconveniens sequitur ex definitione istorum, scilicet animal moveri ex numero, et per consequens a
punctis: et non est differentia, dicere sphaeras parvas, et unitates magnas, aut quascumque unitates moveri.
Nam utrobique id est in sphaericis corporibus et unitatibus, necesse est quod anima moveatur, eo quod ipsa,
scilicet corpora sphaerica, et puncta seu unitates moventur.
|#10 Consequenter cum dicit complectentibus igitur ostendit insufficientiam praedictae definitionis ex parte
accidentium. Dicit ergo quod, quandocumque definitio sufficienter assignatur, non solum debet ducere in
cognitionem substantiae rei definitae, sed etiam accidentium.
Sed si complicemus in unum ista duo, quae posita sunt in definitione animae, scilicet numerum et motum, non
solum accidunt nobis inconvenientia quae dicta sunt circa substantiam ipsius animae, sed etiam multa alia; quia
haec duo non solum est impossibile esse definitionem, idest substantiam animae, verum etiam est impossibile
quod ipsa, scilicet numerus et motus, sint accidentia animae, seu ducant in cognitionem accidentium. Non igitur
est congrua definitio, cum non ducat, in cognitionem accidentium. Et quod non ducat in cognitionem
accidentium animae, manifestum est si quis ex huiusmodi definitione conabitur passiones et operationes animae
assignare, puta ratiocinationes, delectationem, tristitiam, et huiusmodi. Ex ipsis enim, scilicet ex numero et motu,
non solum non erit facile devenire in cognitionem accidentium et operationum animae, sed nec divinare
poterimus ex eis aliquid de ipsis passionibus et operationibus animae.
|+12 Lectio 12
|#1 Postquam Philosophus ostendit supra, quomodo antiqui naturales in cognitionem animae venerunt per tria,
scilicet per motum et cognitionem, et per esse incorporalissimum, et disputavit contra illos qui venerunt in
cognitionem animae per motum, et contra illos qui dixerunt animam esse quid incorporalissimum et maxime
simplex, hic consequenter disputat contra illos qui dicebant animam omnia cognoscere, quia composita erat ex
omnibus.
|#2 Quorum positio fuit quod anima cognosceret res omnes, quia cognitio fit per assimilationem, quasi hoc a
longe divinantes, dicebant animam, ad hoc quod omnia cognosceret, esse compositam ex omnibus; et quod
similitudo rerum omnium esset in anima secundum proprium modum essendi, scilicet corporalem.
Unde, cum res constent ex elementis, dicebant, quod anima erat composita ex omnibus elementis, ut sentiat et
cognoscat omnia quae sunt. Et quia principalis in hac positione fuit empedocles, cum poneret animam
compositam ex pluribus elementis quam aliquis aliorum, ideo Philosophus principaliter hic reprobat opinionem
suam, et disputat contra eam. Et circa hoc duo facit. Primo enim improbat opinionem empedoclis. Secundo vero
quamdam aliam, ibi, in toto autem quidem ipsam etc..
|#3 Improbat autem opinionem empedoclis decem rationibus: quarum prima talis est. Empedocles dicit, quod
quia cognitio fit per similitudinem, cum anima cognoscat omnia, oportet animam compositam esse ex omnibus.
Sed patet quod huic rationi est necessarium accidere multa inconvenientia et impossibilia.
Constat enim, quod in qualibet re non sunt haec sola, scilicet elementa, sed multa alia ab elementis, sicut est
proportio commixtionis et ratio uniuscuiusque, et forte sunt infinita numero, quae accidunt rebus compositis ex
his, scilicet elementis, sicut patet in osse.
28

