aequivoce. Sicut enim se habet una pars animae sensitivae ad unam partem corporis sensitivi, sic se habet totus
sensus ad totum corpus sensitivum inquantum huiusmodi.
|#6 Deinde cum dicit est autem exponit praemissam definitionem de anima quantum ad hoc quod dixerat, quod
est actus corporis habentis vitam in potentia. Dicitur enim aliquid esse in potentia dupliciter. Uno modo, cum
non habet principium operationis.
Alio modo cum habet quidem, sed non operatur secundum ipsum. Corpus autem, cuius actus est anima, est
habens vitam in potentia, non quidem primo modo, sed secundo. Et hoc est quod dicit corpus potentia ens ut
vivat, id est habens vitam in potentia, cuius est actus anima, non sic dicitur esse in potentia ad vitam, quod sit
abiiciens animam, id est carens principio vitae, quod est anima, sed quod est habens huiusmodi principium. Sed
verum est quod semen et fructus, in quo conservatur semen plantae, est in potentia ad huiusmodi corpus vivum,
quod habet animam: nondum enim semen habet animam. Unde sic est in potentia, sicut abiiciens animam.
|#7 Et ut ostendat quomodo est in potentia ad vitam corpus cuius actus est anima, subiungit quod ita vigilantia
est actus animae sensitivae, sicut incisio est actus cultelli, et visio est actus oculi. Quodlibet enim istorum est
operatio et usus principii habiti. Sed anima est actus primus, sicut visus et quaecumque potentia organi;
quodlibet enim horum est principium operationis. Sed corpus quod est perfectum per animam, est potentia
habens quidem actum primum, sed aliquando carens actu secundo. Sed sicut oculus est aliquid compositum ex
pupilla sicut materia, et visu sicut forma, ita animal est compositum ex anima sicut forma et ex corpore sicut
materia.
|#8 Deinde cum dicit quod quidem concludit quamdam veritatem ex praemissis: quia enim ostensum est quod
anima est actus totius corporis, et partes sunt actus partium, actus autem et forma non separantur ab eo cuius est
actus vel forma: manifestum est quod anima non potest separari a corpore, vel ipsa tota, vel aliquae partes eius,
si nata est aliquo modo habere partes. Manifestum est enim quod aliquae partes animae sunt actus aliquarum
partium corporis, sicut dictum est quod visus est actus oculi. Sed secundum quasdam partes nihil prohibet
animam separari, quia quaedam partes animae nullius corporis actus sunt, sicut infra probabitur de his quae sunt
circa intellectum.
|#9 Et quia Plato ponebat quod anima est actus corporis non sicut forma, sed sicut motor, subiungit quod hoc
nondum est manifestum, si anima sic sit actus corporis sicut nauta est actus navis, scilicet ut motor tantum.
|#10 Deinde epilogando colligit quae dicta sunt; et dicit quod secundum praedicta determinatum est de anima,
et posita est animae descriptio figuraliter quasi extrinsece et superficialiter et incomplete. Complebitur enim
determinatio de anima quando pertinget usque ad intima ut determinetur natura uniuscuiusque partis ipsius
animae.
|+3 Lectio 3
|#1 Postquam Philosophus posuit definitionem animae, hic intendit demonstrare ipsam. Et primo dicit de quo
est intentio. Secundo prosequitur intentum, ibi, dicamus igitur principium etc.. Circa primum duo facit. Primo
determinat modum demonstrationis, quo uti intendit in demonstrando. Secundo manifestat quomodo quaedam
definitiones sunt demonstrabiles, ibi, non enim solum quodque etc.. Circa primum sciendum est, quod cum ex
notis oporteat in cognitionem ignotorum devenire: omnis autem demonstratio adducitur causa notificandi aliud,
necesse est, quod omnis demonstratio procedat ex notioribus quo ad nos, quibus per demonstrationem fit aliquid
notum. In quibusdam autem eadem sunt notiora quo ad nos et secundum naturam, sicut in mathematicis, quae
sunt a materia abstracta; et in his demonstratio procedit ex notioribus simpliciter et notioribus secundum
naturam, scilicet ex causis in effectus: unde dicitur demonstratio propter quid.
In quibusdam vero non sunt eadem magis nota simpliciter et quo ad nos, scilicet in naturalibus, in quibus
plerumque effectus sensibiles sunt magis noti suis causis; et ideo in naturalibus, ut in pluribus proceditur ab his
quae sunt minus nota secundum naturam et magis nota quo ad nos, ut dicitur in primo physicorum.
|#2 Et hoc modo demonstrationis intendit hic uti. Et hoc est quod dicit, quod quia illud quod est certum
secundum naturam, et quod est secundum rationem notius, fit certius quo ad nos ex his quae sunt incerta
secundum naturam, certiora autem quo ad nos, per istum modum tentandum est iterum aggredi de anima,
demonstrando definitionem eius supra positam.
|#3 Deinde cum dicit non enim assignat rationem praedictae intentionis; ostendendo quod aliquae definitiones
sunt demonstrabiles.

38

