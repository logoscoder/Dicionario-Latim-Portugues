|#17 Tertio ibi apparent autem destruit praedictam positionem tali ratione.
Contingit aliquando quod aliqua falsa apparent secundum phantasiam, quae est a sensu: et de illis et de eisdem
rebus, homo habet veram opinionem. Sicut secundum sensum apparet, quod sol non excedit quantitatem unius
pedis, quod falsum est. Sed secundum veram opinionem creditur esse maior habitatione, idest tota terra, in qua
habitamus. Si enim apparitio ipsa falsa, sit idem quod opinio cum sensu, oportet alterum duorum dicere: quorum
unum est, quod in ista compositione opinionis ad sensum, aliquis abiiciat veram opinionem quam prius habebat,
re opinata salvata, idest eodem modo manente; et ille qui abiicit opinionem, non sit oblitus neque quod decredat.
Quod est impossibile. Istis enim tribus modis aliquis abiicit veram opinionem.
Primo quando res mutatur, sicut cum aliquis vere opinatur quod socrates sedet, eo sedente; sed postquam
socrates sedere destiterit, si retineat opinionem eamdem, vera opinio mutatur in falsam. Secundo quando desinit
opinari quod prius opinabatur, propter hoc quod est pristinae opinionis oblitus. Tertio, quando desinit opinari
quod prius opinabatur, quia decredit quod prius credebat, immutatur propter aliam rationem. Quod autem aliquis
amittat opinionem, nullo istorum contingente, est impossibile. Quod tamen contingeret in proposito.
|#18 Aliud autem quod oportet dicere, si primum non dicatur, est quod aliquis retineat cum falsa opinione,
veram opinionem.
Et sic si ipsa apparitio est ipsa opinio (quod necesse est ponere, si phantasia est opinio), sequitur quod eadem
apparitio sit vera et falsa.
Sed oportet si vera falsa facta est, et non sit vera, quod res transcendens idest transmutata ab eo quod prius erat,
lateat opinantem; quia si non lateret eum, simul cum mutatione rei mutaretur opinio, et non esset eius opinio
falsa. Hoc autem adiunxit ad exponendum quod prius dixerat de salvatione rei.
Concludit ergo quod phantasia neque est quid praedictorum quatuor, neque est compositum ex his.
|+6 Lectio 6
|#1 Postquam Philosophus ostendit quod phantasia non est aliquid illorum quatuor, quae ab antiquis ad
cognitionem pertinere ponebantur, hic inquirit quid sit phantasia.
Et dividitur in partes duas. In prima ostendit quid sit phantasia. In secunda assignat rationem eorum, quae ad
phantasiam pertinent, ibi, hoc autem accidit. Ad investigandum quid sit phantasia, hoc modo procedit. Primo
enim proponit, quod si aliquid est motum, contingit quod ab eodem aliquid aliud moveatur. Ostensum est enim
in octavo physicorum, quod est duplex movens: scilicet movens immobile, et movens motum, quod scilicet
movet, eo quod movetur.
|#2 Deinde ponit, quod phantasia est quidam motus. Sicuti enim sentiens movetur a sensibilibus, ita in
phantasiando movetur a quibusdam apparentibus, quae dicuntur phantasmata.
|#3 Ulterius ponit affinitatem, quam habet phantasia ad sensum, quia phantasia non potest fieri sine sensu, sed
est tantum in habentibus sensum, scilicet in animalibus; et est illorum tantum quorum est sensus, scilicet illorum
quae sentiuntur. Ea enim, quae sunt intelligibilia tantum, non cadunt in phantasiam.
|#4 Deinde proponit quod ab actu sensus contingit quemdam motum fieri. Quod quidem fit manifestum ex eo
quod primo proponebatur, scilicet quod ab eo quod est motum, contingit moveri alterum. Sensus autem
secundum actum fit, ex eo quod movetur a sensibilibus; unde relinquitur, quod a sensu secundum actum causetur
aliquis motus. Ex quo etiam manifestum est, quia motus causatur ab actu sensus, necesse est quod sit similis
sensui, quia omne agens agit simile sibi. Unde et illud, quod movet inquantum movetur, causat motum similem
motui quo ipsum movetur.
|#5 Ex omnibus autem his concludit, quod phantasia sit quidam motus causatus a sensu secundum actum; qui
quidem motus non est sine sensu, neque potest inesse his quae non sentiunt. Quia si aliquis motus fit a sensu
secundum actum, similis est motui sensus, et nihil aliud nisi phantasia invenitur esse tale.
Relinquitur ergo, quod phantasia erit huiusmodi motus. Et ex hoc quod est motus causatus a sensu, similis ei,
sequitur quod continget habentem phantasiam, multa agere et pati secundum eam. Et contingit esse veram et
falsam, ut statim ostenditur.
|#6 Deinde cum dicit hoc autem assignat rationem eorum quae conveniunt phantasiae, per ea quae dicta sunt. Et
circa hoc tria facit. Primo assignat causam eius quod dixerat, quod phantasia quandoque sit vera et quandoque
falsa. Secundo assignat causam huius nominis, ibi, quoniam autem visus. Tertio assignat causam eius quod
dixerat, quod animalia multa agunt secundum phantasiam, ibi, et quoniam immanent.

96

