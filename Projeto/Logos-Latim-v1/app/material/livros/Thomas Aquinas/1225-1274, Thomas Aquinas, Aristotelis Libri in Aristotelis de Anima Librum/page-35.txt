primi dictum est, principium est vitae, ideo hic quasi exemplariter exposuit habens vitam, id quod habet
alimentum et augmentum. Propria autem ratio vitae est ex hoc, quod aliquid est natum movere seipsum, large
accipiendo motum, prout etiam intellectualis operatio motus quidam dicitur.
Ea enim sine vita esse dicimus, quae ab exteriori tantum principio moveri possunt.
|#10 Deinde cum dicit quare omne investigat animae definitionem, suppositis praemissis divisionibus. Et circa
hoc tria facit.
Primo investigat partes definitionis. Secundo ponit definitionem, ibi, si autem aliquod commune etc.. Tertio ex
definitione data, excludit quamdam dubitationem, ibi, unde non oportet quaerere etc.. Circa primum duo facit.
Primo investigat particulas definitionis, quae pertinent ad essentiam animae.
Secundo ea quae pertinent ad essentiam subiecti.
Tale autem quodcumque organicum.
Circa primum duo facit. Primo investigat hanc particulam, quod anima est actus. Secundo hanc, quod est actus
primus, ibi, hic autem dicitur dupliciter. Concludit ergo primo ex praedictis, quod cum corpora physica maxime
videantur esse substantiae, et omne corpus habens vitam, sit corpus physicum, necesse est dicere quod omne
corpus habens vitam sit substantia. Et cum sit ens actu, necesse est quod sit substantia composita. Quia vero,
cum dico, corpus habens vitam, duo dico, scilicet quod est corpus et quod est huiusmodi corpus, scilicet habens
vitam, non potest dici quod illa pars corporis habentis vitam, quae dicitur corpus, sit anima. Per animam enim
intelligimus id, quo habens vitam vivit: unde oportet quod intelligatur sicut aliquid in subiecto existens; ut
accipiatur hic large subiectum, non solum prout subiectum dicitur aliquid ens actu, per quem modum accidens
dicitur esse in subiecto; sed etiam secundum quod materia prima, quae est ens in potentia, dicitur subiectum.
Corpus autem, quod recipit vitam, magis est sicut subiectum et materia quam sicut aliquid in subiecto existens.
|#11 Sic igitur, cum sit triplex substantia, scilicet compositum, materia, et forma, et anima non est ipsum
compositum, quod est corpus habens vitam: neque est materia, quae est corpus subiectum vitae: relinquitur, per
locum a divisione, quod anima sit substantia, sicut forma vel species talis corporis, scilicet corporis physici
habentis in potentia vitam.
|#12 Dixit autem habentis vitam potentia et non simpliciter habentis vitam.
Nam corpus habens vitam intelligitur substantia composita vivens. Compositum autem non ponitur in definitione
formae. Materia autem corporis vivi est id quod comparatur ad vitam sicut potentia ad actum: et hoc est anima,
actus, secundum quem corpus vivit. Sicut si dicerem quod figura est actus, non quidem corporis figurati in actu,
hoc enim est compositum ex figura et corpore, sed corporis quod est subiectum figurae, quod comparatur ad
figuram sicut potentia ad actum.
|#13 Et ne aliquis crederet quod anima sic esset actus sicut aliqua forma accidentalis actus est, ad hoc
removendum, subdit quod anima est sic actus, sicut substantia est actus, id est sicut forma. Et quia omnis forma
est in determinata materia, sequitur quod sit forma talis corporis, quale dictum est.
|#14 Sciendum autem est quod haec est differentia formae substantialis ad formam accidentalem, quod forma
accidentalis non facit ens actu simpliciter, sed ens actu tale vel tantum, utputa magnum vel album vel aliquid
aliud huiusmodi. Forma autem substantialis facit esse actu simpliciter. Unde forma accidentalis advenit subiecto
iam praeexistenti actu. Forma autem substantialis non advenit subiecto iam praeexistenti in actu, sed existenti in
potentia tantum, scilicet materiae primae. Ex quo patet, quod impossibile est unius rei esse plures formas
substantiales; quia prima faceret ens actu simpliciter, et omnes aliae advenirent subiecto iam existenti in actu,
unde accidentaliter advenirent subiecto iam existenti in actu, non enim facerent ens actu simpliciter sed
secundum quid.
|#15 Per quod tollitur positio Avicebron in libro fontis vitae, qui posuit quod secundum ordinem generum et
specierum est ordo plurium formarum substantialium in una et eadem re; ut puta quod in hoc individuo hominis
est una forma, per quam est substantia: et alia, per quam est corpus: et tertia, per quam est animatum corpus, et
sic de aliis. Oportet enim secundum praemissa dicere, quod una et eadem forma substantialis sit, per quam hoc
individuum est hoc aliquid, sive substantia, et per quam est corpus et animatum corpus, et sic de aliis. Forma
enim perfectior dat materiae hoc quod dat forma minus perfecta, et adhuc amplius. Unde anima non solum facit
esse substantiam et corpus, quod etiam facit forma lapidis, sed etiam facit esse animatum corpus. Non ergo sic
est intelligendum quod anima sit actus corporis, et quod corpus sit eius materia et subiectum, quasi corpus sit
constitutum per unam formam, quae faciat ipsum esse corpus, et superveniat ei anima faciens ipsum esse corpus
vivum; sed quia ab anima est, et quod sit, et quod sit corpus vivum. Sed hoc quod est esse corpus, quod est
imperfectius, est quid materiale respectu vitae.

35

