aliter. In secunda ostendit dependentiam intellectus a sensu, ibi, quoniam autem neque res. Circa primum duo
facit. Primo ostendit quod anima quodammodo est omnia sicut antiqui dixerunt. Secundo dicit quod aliter est
omnia, quam illi dixerunt, ibi, necesse est autem. Dicit ergo primo, quod nunc recapitulantes quae dicta sunt de
anima, ut ex his propositum ostendamus, dicamus quod omnia quodammodo est anima. Omnia enim quae sunt,
aut sunt sensibilia, aut intelligibilia; anima autem est quodammodo omnia sensibilia et intelligibilia, quia in
anima est sensus et intellectus sive scientia, sensus autem est quodammodo ipsa sensibilia, et intellectus
intelligibilia, sive scientia scibilia. |#2 N.2 Et qualiter hoc sit oportet inquirere. Sensus enim et scientia
dividuntur in res, idest dividuntur in actum et potentiam quemadmodum et res, ita tamen quod scientia et sensus
quae sunt in potentia ad sensibilia et scibilia, se habent ad scibilia et sensibilia quae sunt in potentia; scientia
vero et sensus quae sunt in actu, ordinantur in sensibilia et scibilia quae sunt in actu, sed tamen diversimode.
Nam sensus in actu, et scientia vel intellectus in actu, sunt scibilia et sensibilia in actu. Sed potentia animae
sensitivae, et id quod scire potest idest potentia intellectiva, non est ipsum sensibile vel scibile, sed est in
potentia ad ipsa. Sensitivum quidem ad sensibile; quod autem scire potest, ad scibile. Relinquitur igitur quod
anima quodammodo sit omnia. |#3 N.3 Deinde cum dicit necesse est ostendit quod alio modo est omnia, quam
antiqui ponerent; et dicit, quod si anima est omnia, necesse est quod sit, vel ipsae res scibiles et sensibiles, sicut
empedocles posuit quod terra terram cognoscimus, et aqua aquam, et sic de aliis; aut sit species ipsorum. Non
autem anima est ipsa res, sicut illi posuerunt, quia lapis non est in anima, sed species lapidis. Et per hunc modum
dicitur intellectus in actu esse ipsum intellectum in actu, inquantum species intellecti est species intellectus in
actu. |#4 N.4 Ex quo patet quod anima assimilatur manui. Manus enim est organum organorum, quia manus
datae sunt homini loco omnium organorum, quae data sunt aliis animalibus ad defensionem, vel impugnationem,
vel cooperimentum. Omnia enim haec homo sibi manu praeparat. Et similiter anima data est homini loco
omnium formarum, ut sit homo quodammodo totum ens, inquantum secundum animam est quodammodo omnia,
prout eius anima est receptiva omnium formarum. Nam intellectus est quaedam potentia receptiva omnium
formarum intelligibilium, et sensus est quaedam potentia receptiva omnium formarum sensibilium. |#5 N.5
Deinde cum dicit quoniam autem quia dixerat quod intellectus est quodammodo intelligibilis, sicut sensus
sensibilis, posset aliquis credere, quod intellectus non dependeret a sensu. Et hoc quidem verum esset si
intelligibilia nostri intellectus essent a sensibilibus separata secundum esse, ut Platonici posuerunt. Et ideo hic
ostendit, quod intellectus indiget sensu. Et postmodum quod intellectus differt a phantasia, quae etiam a sensu
dependet, ibi, est autem phantasia. Dicit ergo primo, quod quia nulla res intellecta a nobis, est praeter
magnitudines sensibiles, quasi ab eis separata secundum esse, sicut sensibilia videntur abinvicem separata:
necesse est quod intelligibilia intellectus nostri sint in speciebus sensibilibus secundum esse, tam illa quae
dicuntur per abstractionem, scilicet mathematica, quam naturalia, quae sunt habitus et passiones sensibilium. Et
propter hoc sine sensu non potest aliquis homo addiscere quasi de novo acquirens scientiam, neque intelligere,
quasi utens scientia habita. Sed oportet, cum aliquis speculatur in actu, quod simul formet sibi aliquod
phantasma. Phantasmata enim sunt similitudines sensibilium. |#6 N.6 Sed in hoc differunt ab eis, quia sunt
praeter materiam. Nam sensus est susceptivus specierum sine materia, ut supradictum est. Phantasia autem est
motus factus a sensu secundum actum. Patet autem ex hoc falsum esse, quod Avicenna ponit, quod intellectus
non indiget sensu postquam acquisivit scientiam. Manifestum est enim quod postquam aliquis acquisivit habitum
scientiae, necesse est ad hoc quod speculetur, quod utatur phantasmate; et propter hoc per laesionem organi
impeditur usus scientiae iam acquisitae. |#7 N.7 Deinde cum dicit est autem ostendit differentiam inter
phantasiam et intellectum. Et primo quantum ad operationem communem intellectus, quae est compositio et
divisio; dicens quod phantasia est alterum ab affirmatione vel negatione intellectus; quia in complexione
intelligibilium iam est verum et falsum: quod non est in phantasia. Nam cognoscere verum et falsum est solius
intellectus. |#8 N.8 Secundo ibi primi autem inquirit in quo differant primi intellectus, idest intelligentiae
indivisibilium, cum non sint phantasmata. Et respondet, quod non sunt sine phantasmatibus, sed tamen non sunt
phantasmata, quia phantasmata sunt similitudines particularium, intellecta autem sunt universalia ab
individuantibus conditionibus abstracta: unde phantasmata sunt indivisibilia in potentia, et non in actu. |+14
Lectio 14 |#1 N.1 Postquam Philosophus determinavit de partibus animae vegetativa, sensitiva et intellectiva,
nunc quarto determinat de parte animae motiva. Et dividitur in partes duas. In prima dicit de quo est intentio. In
secunda prosequitur, ibi, habet autem dubitationem. Dicit ergo primo, quod quia anima quae est animalium,
definita est etiam ab antiquis philosophis secundum duas potentias, idest secundum quod habet potentiam ad duo
quorum unum est discretio, quae fit per cognitionem, quae quidem discretio opus est intellectivae et sensitivae
partis, aliud autem est movere secundum locum: de sensu et intellectu sunt tanta determinata, quanta in prioribus
habita sunt. Sed nunc speculandum est de alia parte scilicet principio movente, quid animae sit. Utrum scilicet sit
aliqua pars animae separabilis ab aliis, vel magnitudine, id est subiecto, ita quod habeat distinctum locum in
corpore ab aliis potentiis, sicut Platonici posuerunt: vel sit separabilis ab aliis animae partibus, ratione tantum.
An non sit pars animae, sed sit tota anima. Et dato quod sit aliqua pars animae, remanet considerandum utrum sit
quaedam alia pars animae praeter illas quae consueverunt dici, et praeter eas quae a nobis dictae sunt, aut est una
earum.
|#2
N.2 Deinde cum dicit habet autem prosequitur suam intentionem. Et primo per modum
disputationis. Secundo per modum determinationis, ibi, videntur autem haec duo. Circa primum duo facit. Primo
110

