Deinde cum dicit species quidem manifestat quod dixerat supra, quod cum intellectus affirmat vel negat bonum
aut malum, fugit aut prosequitur; concludens ex praedictis, quod pars animae intellectiva intelligit species a
phantasmatibus abstractas. Et sicut intellectui determinatur aliquid imitabile et fugiendum in illis, scilicet in
sensibilibus, cum praesentia fuerint, ita et modo ad imitandum vel fugiendum, cum fiunt in phantasmatibus extra
sensum, idest cum repraesentantur phantasmata in absentia sensibilium. |#14 N.14 Et ponit exemplum de
utroque. Et primo, quando movetur ad praesentiam sensibilium, sicut homo sentiens aliquid quod fugiendum est,
idest aliquod terribile, puta fremitum aliquem, sicut cum videt, quod ignis est accensus in civitate, videns ignem
moveri, cognoscit communi, idest aliqua potentia communi diiudicativa, vel communi, idest ab eo quod
communiter accidere solet, cognoscit, inquam, quoniam sunt praelia, vel quoniam est aliquid pugnans, et sic
movetur aliquando intellectus ad fugiendum vel imitandum ex sensibili praesente. Aliquando autem ex
phantasmatibus, aut intelligibilibus quae sunt in anima, ratiocinatur, et deliberat futura aut praesentia, tamquam
si actu videret. Et cum iudicat aliquid esse laetum vel triste, fugit hoc, aut imitatur, ut ibi quando movebatur a
praesenti sensibili. |#15 N.15 Deinde cum dicit et omnino comparat cognitionem intellectus practici et
speculativi; dicens quod verum et falsum, idest vera et falsa cognitio intellectus in actione idest secundum quod
pertinet ad intellectum practicum, et sine actione idest secundum quod pertinet ad intellectum speculativum, est
in eodem genere, sive illud genus sit bonum sive malum. Quod potest dupliciter intelligi. Uno modo sic, quod res
intellecta vel practice vel speculative, quandoque est bona, quandoque est mala. Neque diversificatur propter hoc
genus rei, quod consideratur speculative vel practice. Alio modo potest intelligi, quod ipsa cognitio vera est
quoddam bonum intellectus sive speculativi sive practici. Et ipsa cognitio falsa est quoddam malum intellectus,
sive speculativi sive practici. |#16 N.16 Non ergo intendit comparare verum et falsum bono et malo secundum
convenientiam generis, sed verum et falsum, quod est in actione, vero et falso quod est sine actione. Et hoc patet
ex differentia quam subdit, dicens, quod differt, scilicet quod est in actione, et quod est sine actione, in eo quod
est simpliciter et quodam. Nam intellectus speculativus considerat aliquod verum esse vel falsum in universali,
quod est considerare simpliciter: intellectus autem practicus applicando ad particulare operabile, quia operatio in
particularibus est. |#17 N.17 Deinde cum dicit abstractione autem quia dixerat Philosophus, quod nequaquam
sine phantasmate intelligit anima, phantasmata autem a sensu accipiuntur; vult ostendere quomodo intellectus
noster intelligit ea quae sunt a sensibus separata. Et circa hoc duo facit. Primo ostendit quomodo intelligit
mathematica, quae a materia sensibili abstrahuntur. Secundo, inquirit utrum intelligat ea quae sunt secundum
esse a materia separata, ibi, utrum autem contingat. Circa primum considerandum est, quod eorum quae sunt in
rebus coniuncta, contingit unum sine altero intelligi, et vere, dummodo unum eorum non sit in ratione alterius. Si
enim socrates sit musicus et albus, possumus intelligere albedinem, nihil de musica intelligendo. Non autem
possum intelligere hominem, nihil intelligendo de animali, quia animal est in ratione hominis. Sic ergo
separando secundum intellectum, quae sunt secundum rem coniuncta modo praedicto, non contingit falsitas.
|#18 N.18 Si autem intellectus intelligat ea quae sunt coniuncta, esse separata, esset intellectus falsus: ut puta si
in praedicto exemplo, diceret musicum non esse album: ea vero, quae sunt in sensibilibus, abstrahit intellectus,
non quidem intelligens ea esse separata, sed separatim vel seorsum ea intelligens. Et hoc est quod dicit, quod
intellectus intelligit ea, quae sunt dicta per abstractionem, scilicet mathematica, hoc modo sicut dum intelligit
simum secundum quod est simum, non intelligit separate, id est seorsum, simum a materia sensibili, quia materia
sensibilis, scilicet nasus, cadit in definitione simi. |#19 N.19 Si autem intellectus intelligit aliquid in actu,
inquantum est curvum, sine carne intelligit inquantum est curvum: non quidem ita quod intelligat curvum esse
sine carne; sed quia intelligit curvum, non intelligendo carnem. Et hoc ideo, quia caro non ponitur in definitione
curvi. Et sic intellectus intelligit omnia mathematica separate, tamquam si essent separata, quamvis non sint
separata secundum rem. |#20 N.20 Non autem sic intelligit naturalia; quia in definitione naturalium ponitur
materia sensibilis, non autem in definitione mathematicorum. Abstrahit tamen circa naturalia intellectus
universale a particulari simili modo, inquantum intelligit naturam speciei sine principiis individuantibus, quae
non cadunt in definitione speciei. Et omnino intellectus in actu est res intellecta, quia sicut res in sui ratione
habent materiam vel non habent, sic ab intellectu percipiuntur. Et quia hunc modum abstractionis Plato non
consideravit, coactus fuit ponere mathematica et species separatas, loco cuius ad praedictam abstractionem
faciendam Aristoteles posuit intellectum agentem.
|#21
N.21 Deinde cum dicit utrum autem movet
quaestionem de his quae sunt separata a materia secundum esse, dicens quod posterius considerandum erit,
utrum contingat intellectum nostrum non separatum a magnitudine, idest a corpore, intelligere aliquid
separatorum, idest aliquam substantiam separatam. Haec enim quaestio hic determinari non potuit, quia nondum
erat manifestum esse aliquas substantias separatas, nec quae vel quales sint. Unde haec quaestio pertinet ad
metaphysicum: non tamen invenitur ab Aristotele soluta, quia complementum illius scientiae nondum ad nos
pervenit, vel quia nondum est totus liber translatus, vel quia forte praeoccupatus morte non complevit. |#22
N.22 Considerandum tamen est quod intellectum hic dicit non separatum a corpore, inquantum est potentia
quaedam animae, quae est actus corporis. Supra tamen dixit eum a corpore separatum, quia non habet aliquod
organum deputatum suae operationi. |+13 Lectio 13 |#1 N.1 Postquam Philosophus determinavit de sensu et
intellectu, nunc per ea quae de utroque dicta sunt ostendit quid de natura animae sit sentiendum. Et dividitur in
partes duas. In prima ostendit, quod natura animae est quodammodo sicut antiqui credebant et quodammodo
109

