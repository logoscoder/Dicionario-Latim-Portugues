|#6 Secundam rationem ponit ibi qualiter autem quae talis est. Posset aliquis dicere, quod Plato non posuit
magnitudinem in intellectu propter multa intelligibilia; sed oportet quod sit in intellectu magnitudo etiam propter
unumquodque intelligibilium.
|#7 Contra. Hoc non potest esse. Plato enim ponit, et opinatus est, quod intelligere non fiat per acceptionem
specierum in intellectu, sed quod intellectus intelligat per quemdam contactum, inquantum scilicet occurrit et
obviat speciebus intelligibilibus; et istum contactum attribuit circulo, sicut supra dictum est. Quaero ergo a te, si
intellectus est magnitudo, et intelligit secundum contactum, qualiter intelligat. Aut enim hoc quod intelligit,
tangit secundum totum, aut secundum partem eius: si secundum totum contingens intelligit totum, tunc partes
non erunt necessariae, sed erunt frustra; et sic non est necesse, quod sit intellectus magnitudo et circulus. Si vero
secundum partes contingens, intelligit partes, aut hoc erit secundum plures partes, aut secundum unam tantum: si
secundum unam tantum, sic idem quod prius, quia aliae erunt superfluae, et sic non erit necessarium ponere
intellectum habere partes. Si vero contingens secundum omnes partes, intelliget, aut hoc erit secundum partes
punctales, aut secundum partes quantitativas: si secundum partes punctales, tunc, cum in qualibet magnitudine
sint infinita puncta, oportet quod infinities tangat antequam intelligat; et sic nunquam intelliget, cum non sit
infinita pertransire.
|#8 Dicit autem partes punctuales, non quod velit magnitudinem in partes punctales dividi, sed disputat ad
rationem Platonis, qui fuit huius opinionis, quod corpus componeretur ex superficiebus, et superficies ex lineis,
et linea ex punctis. Quod ipse improbat in sexto (in principio) physicorum, ubi ostendit quod punctum additum
puncto nihil addit.
|#9 Si vero intelligit contingens secundum partes quantitativas, tunc, cum quaelibet pars dividatur in multas
partes, sequitur, quod multoties intelligat, idem. Item cum omnis quantitas sit divisibilis in infinitum secundum
eamdem proportionem, et non secundum eamdem quantitatem, sequitur quod infinities intelligat, quod est
inconveniens. Videtur ergo quod non contingat nisi semel; et sic nullo modo debet attribui intellectui magnitudo,
neque quantum ad multa intelligibilia, neque quantum ad unum.
|#10 Et notandum, quod hic Aristoteles occulte ostendit, quod intellectus de natura sua non est partibilis, sed
quid impartibile. Intelligibile enim in unaquaque re est quidditas, et natura rei est tota in qualibet parte, sicut
natura speciei est tota in quolibet individuo: tota enim natura hominis est in quolibet individuo, et hoc est
indivisibile: unde illud quod est intelligibile in qualibet re, est indivisibile, et per consequens intellectus.
|#11
Tertiam rationem ponit cum dicit amplius quomodo quae talis est. Constat quod si nos ponimus
intellectum impartibilem, de facili patebit ratio, quomodo intelligat impartibile et partibile: quia impartibile
intelliget secundum proprietatem suae naturae, eo quod impartibilis est, ut dictum est; partibile vero intelliget
abstrahendo a partibili. Sed si intellectus ponatur partibilis secundum quod Plato vult, impossibile erit invenire
rationem quomodo intelligit impartibile. Et sic videtur, quod inconvenienter Plato ponat intellectum esse
magnitudinem seu partibilem.
|#12 Quartam rationem ponit cum dicit necessarium autem quae talis est. Tu dicis intellectum esse circulum, et
dicis intellectum moveri: sed motus circuli est circulatio, motus vero intellectus est intelligentia, hoc est
intelligere: ergo si intellectus est circulus, de necessitate intelligentia erit circulatio. Sed hoc est falsum; quia cum
in circulatione non sit invenire actu principium neque finem, ut probatur in octavo physicorum, sequitur etiam
quod intelligentia seu operatio ipsius intellectus, quae est intelligere, nunquam terminatur. Sed hoc est falsum:
quia intelligentia habet actu et principium et finem: ergo intelligentia et circulatio non sunt idem, et per
consequens nec intellectus est circulus.
|#13 Quod autem intelligentia habeat principium et finem actu, probatur: quia omnis intelligentia aut est
practica, aut speculativa: sed constat quod practicarum intelligentiarum termini sunt, idest fines. Nam omnes sunt
alterius causa, scilicet operis, et ad opus terminantur. Speculativae etiam intelligentiae finem habent, scilicet
rationes, omnes enim terminantur ad aliquas rationes: quae quidem rationes, aut sunt definitio, scilicet in simplici
intelligentia, aut demonstratio, scilicet cum componit et dividit. Sed demonstrationes primae ex principiis certis
sunt, et habent quodammodo finem syllogismum aut conclusionem.
|#14 Et si dicatur, quod ex una conclusione sequitur alia, et sic non terminatur; nihilominus tamen potest dici,
quod conclusiones non sunt circulares, quia non est circulo demonstrare, ut probatur in primo posteriorum, sed
tendunt in rectum; et impossibile est in rectum invenire motum infinitum seu processum.

19

