Et quantum ad hoc pertinet, breviter potest ostendi, quod si aliquid movet, non oportet quod moveatur. Constat
enim quod secundum quod movet, est in actu, secundum quod movetur, est in potentia; et sic idem et secundum
idem esset in actu et potentia: quod est inconveniens.
|#5 Sed hoc praetermisso, disputemus ad positionem eorum, utrum scilicet anima moveatur. Dicebant autem
isti, duo: scilicet quod anima movetur, et quod motus esset de substantia animae. Aristoteles autem utrumque
negat, dicens, quod fortassis. Hoc dicit, quia nondum probaverat hoc quod dicit, non solum falsum est, quod
motus sit de substantia animae, secundum quod dicunt definientes ipsam, dicentes animam esse quod est
seipsum movens, aut possibile movere; sed totaliter impossibile est ipsi animae convenire, quod moveatur.
|#6 Et hoc prius dictum est, scilicet in octavo physicorum, videlicet quod non sit necesse omne movens moveri.
In movente etiam seipsum duo sunt: unum movens, et aliud motum: et impossibile est, quod illud quod est
movens, moveatur per se. In animalibus autem licet non moveatur per se pars movens, movetur tamen per
accidens. Omne enim quod movetur, movetur dupliciter: quia vel secundum se, vel secundum alterum, seu per
accidens. Secundum se, quando res ipsa movetur, ut navis: per accidens, vel secundum alterum, quando non
movetur ipsum, sed illud in quo est: sicut nauta in navi movetur, non quia ipse moveatur, sed quia navis
movetur.
Unde haec est vera, scilicet navis movetur secundum se, nauta vero secundum accidens.
Et quod non movetur nauta per se, patet: quia quando aliquis movetur per se, movetur secundum partes suas;
sicut in ambulatione prius est pedum ambulatio, et hoc, cum est nauta in navi, non inest ei. Sic ergo patet, quod
moveri dicitur dupliciter: secundum se et secundum accidens. Sed isti attribuebant animae moveri secundum se.
Et ideo praetermisso ad praesens utrum anima moveatur per accidens, intendamus de anima si movetur
secundum se et participat motu, sicut isti dicebant.
|#7 Et quod non movetur per se, probat Aristoteles sex rationibus. Circa quas rationes considerandum est, quod
licet rationes Aristotelis parum videantur valere, nihilominus sunt efficaces, quia sunt ad positionem: aliter enim
argumentandum est ad eum qui simpliciter intendit veritatem, quia ex veris oportet procedere: sed qui arguit ad
positionem, procedit ex datis: et ideo frequenter Aristoteles, et quando argumentatur ad positiones, videtur quod
inducat rationes parum efficaces, quia procedit ex datis ad interimendum positionem.
|#8 Sic ergo primam rationem ponit ibi quatuor autem quae talis est. Si anima movetur, aut movetur per se, aut
per accidens. Si per accidens, tunc motus non erit substantia animae: quod est contra eos; sed movetur sicut
album et tricubitum, quae moventur secundum accidens, et ideo non exigitur ad hoc locus ipsis. Si vero movetur
per se, ergo movetur aliqua specie motus. Species autem motus sunt quatuor: scilicet secundum locum, augmenti
et decrementi, et alterationis. Generatio enim et corruptio non sunt proprie motus, sed mutationes; quia motus
sunt successivi, sed generatio et corruptio sunt mutationes instantaneae. Ergo anima movebitur aliqua specie
istorum motuum: vel secundum locum, vel secundum augmentum, vel secundum decrementum, vel secundum
alterationem. Si ergo movetur aliquo istorum, et omnes hi motus sunt in loco: ergo anima erit in loco.
|#9 In hac autem ratione videntur esse duo dubia. Unum de hoc, quod quidem de locali et de motu augmenti et
decrementi manifestum est: sed de alteratione videtur difficile.
Quod quidem sic intelligitur ab aliquibus: quia enim omne quod alteratur est corpus, et corpus est in loco, ideo
alteratio dicitur fieri in loco. Sed hoc non salvat literam Aristotelis; quia Aristoteles dicit quod huiusmodi motus
sunt in loco et non sunt secundum locum.
Et ideo dicendum quod sine dubio alteratio est in loco. Aliud enim est motus in loco, et aliud motum esse
secundum locum. Alteratio non est secundum locum, sed in loco. Nam in alteratione oportet quod sit
appropinquatio alterantis ad alteratum, et sine hoc nihil alteratur.
Unde cum appropinquatio fiat per motum localem, oportet quod sit ibi motus localis ut causa.
|#10 Secundum dubium est, quia secundum istos non erit inconveniens si anima esset in loco, cum ponerent
eam moveri per se; et ideo non videtur valere sua ratio. Ad hoc autem potest responderi dupliciter. Uno modo,
quod istud inconveniens deducitur per sequentes rationes. Alio modo, quia propter hoc est inconveniens, quia si
anima esset in loco, oporteret quod assignaretur sibi locus proprius in corpore separatus, et sic non esset forma
totius corporis.
|#11 Secundam rationem ponit cum dicit amplius autem quae talis est. Si anima movetur per se secundum
locum, movetur naturaliter: omne autem quod movetur naturaliter, movetur violenter: sed si movetur naturaliter
quiescit naturaliter, et si quiescit naturaliter quiescit violenter; ergo anima movetur violenter, et quiescit
violenter. Sed hoc est impossibile, scilicet quod moveatur violenter et quiescat violenter, quia motus animae et
quies sunt voluntarii.
14

