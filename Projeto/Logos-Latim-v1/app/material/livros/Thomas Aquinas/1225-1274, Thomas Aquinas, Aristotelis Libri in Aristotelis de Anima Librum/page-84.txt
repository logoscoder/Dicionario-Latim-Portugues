|#1 Hic incipit liber tertius apud Graecos.
Et satis rationabiliter. Ex hinc enim Aristoteles ad inquirendum de intellectu accedit.
Fuerunt enim aliqui, qui posuerunt sensum et intellectum esse idem. Manifestum est autem, quod intellectus non
est aliquid de sensibus exterioribus, de quibus iam dictum est, ex eo quod non coarctatur ad unum genus
sensibilium cognoscendum: unde restat inquisitio, utrum in parte sensitiva sit aliqua alia potentia cognoscitiva, ut
ex hoc possit accipi, utrum intellectus sit aliquo modo sensus.
|#2 Dividitur ergo pars ista in partes tres. In prima inquirit, an sit aliquis alius sensus, praeter quinque sensus
exteriores, de quibus iam dictum est. In secunda ostendit, quod intellectus et sensus nullo modo sunt idem, ibi,
quoniam autem duabus.
In tertia ostenso, quod intellectus non sit sensus, determinat de parte animae intellectiva, ibi, de parte autem
animae. Prima dividitur in duas partes. In prima ostendit, quod non est alius sensus proprius praeter quinque iam
dictos. In secunda ostendit praeter sensus proprios, esse sensum communem, ibi, quoniam autem sentimus. Circa
primum duo facit. Primo ostendit, quod non sit alius sensus, praeter quinque. Secundo ostendit, quare sunt
plures, et non unus tantum, ibi, inquirit autem. Circa primum duo facit. Primo ostendit, quod non sit alius sensus
praeter quinque, qui sit cognoscitivus sensibilium propriorum. Secundo ostendit, quod non est alius sensus
praeter quinque, cuius obiectum sunt sensibilia communia, ibi, at vero neque.
|#3 Circa primum utitur tali ratione.
Quicumque habet aliquod organum sensus, per quod nata sunt cognosci aliqua sensibilia, cognoscit omnia illa
sensibilia per organum illud: sed animalia perfecta habent omnia organa sensus: ergo cognoscunt omnia
sensibilia.
Cum igitur non habeant nisi quinque sensus, non erit alius respectu propriorum sensibilium, praeter quinque
sensus.
|#4 Circa hanc rationem hoc modo procedit. Primo proponit quod intendit; dicens, quod ex his quae sequuntur,
potest aliquis sufficienter ad credendum moveri, quod non sit sensus praeter quinque iam dictos.
|#5 Secundo ibi si enim ostendit primam propositionem rationis inductae; scilicet hanc, quod animal habens
aliquod organum sensus, cognoscit omnia sensibilia, quae possunt sentiri per illud organum.
Et hoc quidem manifestat ex sensu tactus, eo quod manifestum est quod sunt qualitates tangibiles. Dictum enim
est supra, quod qualitates tangibiles sunt differentiae corporis elementati, inquantum huiusmodi; quae quidem
manifestae sunt ex his quae determinata sunt ex elementis; unde manifestum nobis potest esse, quod nos
sentimus omnes qualitates tangibiles.
|#6 Et ex hoc concludit per simile in aliis, quod si habemus aliquod organum, quod habemus sensum illorum
sensibilium, quae nata sunt cognosci per illud organum.
Hoc est ergo quod dicit: quod si nos habemus sensum omnis sensibilis, cuius tactus est perceptivus quod ex hoc
apparet quod omnes passiones tangibiles, inquantum huiusmodi, a nobis sentiuntur; necesse est universaliter
dicere, quod si deficit nobis aliquis sensus aliquorum sensibilium, quod deficiat nobis aliquod organum, quo nata
sunt cognosci illa sensibilia: quia si habemus organum, cognoscimus sensibilia. Et hoc quod universaliter dictum
est, manifestat exemplificando per singula.
|#7 Et primo quantum ad ea quae cognoscuntur absque medio extraneo. Et hoc est quod dicit, quod quaecumque
nos sentimus tangentes, idest absque medio extraneo, possunt sentiri per organum tactus, sub quo intelligitur
gustus, quem habemus. Sed circa illa sensibilia, quae sentimus per media extranea, quae sunt simplicia corpora,
scilicet aer et aqua, et non sentimus ea tangendo, illa sic se habent ut dicam: videlicet, quod si per unum organum
plura sensibilia diversa genere adinvicem sentiri possunt, necesse est quod qui habet huiusmodi organum, sentiat
utrumque genus. Puta, quod si aliquod organum est ex aere, et aer potest immutari a colore et sono, sequitur
quod qui habet huiusmodi organum, potest et sonum et colorem percipere. Si vero e converso, plura organa sunt
susceptiva eiusdem sensibilis, sicut aer et aqua, quorum utrumque est diaphanum, sunt perceptiva coloris,
sequitur quod animal habens aliquod horum potest percipere quod est perceptibile per utrumque, sicut per media,
aut ab ambobus sicut ab instrumentis. Quod ideo dicit, quia in sensibus, qui sentiunt per medium extraneum,
organa sunt conformia mediis. Has autem conditiones ideo posuit, quia idem sensibile sentitur ab aliquo animali
per aquam, et ab aliquo per aerem, sicut patet de odore.
|#8 Tertio ibi simplicium autem ponit secundam propositionem cum sua manifestatione; scilicet quod omnia
organa sentiendi habentur ab animalibus perfectis. Dicit ergo, quod organa sentiendi nata sunt constare ex solis
duobus simplicium corporum, scilicet ex aere et aqua, quia ista sunt magis passibilia, et hoc requirit conditio
84

