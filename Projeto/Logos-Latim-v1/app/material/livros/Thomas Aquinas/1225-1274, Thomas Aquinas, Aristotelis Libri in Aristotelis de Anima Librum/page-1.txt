OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*ARISTOTELIS_LIBRI
|*DE_ANIMA
|*DE_ANIMA_I
IN ARISTOTELIS DE ANIMA LIBRUM I
|*DAN.1 : LIBER 1
|+1 Lectio 1
|#1 Sicut docet Philosophus in undecimo de animalibus, in quolibet genere rerum necesse est prius considerare
communia et seorsum, et postea propria unicuique illius generis: quem quidem modum Aristoteles servat in
philosophia prima. In metaphysicae enim primo tractat et considerat communia entis inquantum ens, postea vero
considerat propria unicuique enti. Cuius ratio est, quia nisi hoc fieret, idem diceretur frequenter. Rerum autem
animatarum omnium quoddam genus est; et ideo in consideratione rerum animatarum oportet prius considerare
ea quae sunt communia omnibus animatis, postmodum vero illa quae sunt propria cuilibet rei animatae.
Commune autem omnibus rebus animatis est anima: in hoc enim omnia animata conveniunt.
Ad tradendum igitur de rebus animatis scientiam, necessarium fuit primo tradere scientiam de anima tamquam
communem eis. Aristoteles ergo volens tradere scientiam de ipsis rebus animatis, primo tradit scientiam de
anima, postmodum vero determinat de propriis singulis animatis in sequentibus libris.
|#2 In tractatu autem de anima, quem habemus prae manibus, primo ponit prooemium, in quo facit tria quae
necessaria sunt in quolibet prooemio. Qui enim facit prooemium tria intendit. Primo enim ut auditorem reddat
benevolum. Secundo ut reddat docilem.
Tertio ut reddat attentum. Benevolum quidem reddit, ostendendo utilitatem scientiae: docilem, praemittendo
ordinem et distinctionem tractatus: attentum attestando difficultatem tractatus. Quae quidem tria Aristoteles facit
in prooemio huius tractatus. Primo enim ostendit dignitatem huius scientiae. Secundo vero ordinem huius
tractatus, quis sit, scilicet, et qualiter sit tractandum de anima, ibi, inquirimus autem. Tertio vero ostendit
difficultatem huius scientiae, ibi, omnino autem et penitus, et difficillimorum etc.. Circa primum duo facit.
Primo enim ostendit dignitatem huius scientiae. Secundo utilitatem eius, ibi, videtur autem et ad veritatem, etc..
|#3 Circa primum sciendum est, quod omnis scientia bona est: et non solum bona, verum etiam honorabilis.
Nihilominus tamen una scientia in hoc superexcellit aliam. Quod autem omnis scientia sit bona, patet; quia
bonum rei est illud, secundum quod res habet esse perfectum: hoc enim unaquaeque res quaerit et desiderat. Cum
igitur scientia sit perfectio hominis, inquantum homo, scientia est bonum hominis. Inter bona autem quaedam
sunt laudabilia, illa scilicet quae sunt utilia in ordine ad finem aliquem: laudamus enim bonum equum, quia bene
currit; quaedam vero sunt etiam honorabilia, illa scilicet quae sunt propter seipsa; honoramus enim fines. In
scientiis autem quaedam sunt practicae, et quaedam speculativae: et hae differunt, quia practicae sunt propter
opus, speculativae autem propter seipsas. Et ideo scientiarum, speculativae, et bonae sunt et honorabiles,
practicae vero laudabiles tantum. Omnis ergo scientia speculativa bona est et honorabilis.
|#4 Sed et in ipsis scientiis speculativis invenitur gradus quantum ad bonitatem et honorabilitatem.
Scientia namque omnis ex actu laudatur: omnis autem actus laudatur ex duobus: ex obiecto et qualitate seu
modo: sicut aedificare est melius quam facere lectum, quia obiectum aedificationis est melius lecto. In eodem

1

