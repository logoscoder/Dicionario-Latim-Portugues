est ex contrario habitu. Quod ideo dicit, quia cum aliquis reducitur de potentia prima in actum, ex ignorante fit
sciens.
|#6 Ignorans autem dicitur dupliciter: uno modo secundum simplicem negationem, quando nec veritatem
cognoscit nec contrario errore detinetur: et qui sic ignorans est, fit actu sciens; non quod mutatus de contrario
habitu, sed solum sicut acquirens scientiam.
Alio modo dicitur aliquis ignorans, secundum pravam dispositionem; utpote quia detinetur errore contrario
veritati; et hic in actum scientiae reducitur quasi de contrario habitu mutatus.
|#7 Qui vero est in potentia secundo modo, ut scilicet iam habens habitum, transit ex eo quod habet sensum aut
scientiam et non agit secundum ea, in agere; quia scilicet fit agens secundum scientiam. Sed alio modo iste fit
actu, et alio modo primus.
|#8 Deinde cum dicit non est autem manifestat utrum secundum quod aliquid educitur de potentia in actum
scientiae primo modo, vel secundo, possit dici pati. Et circa hoc duo facit. Primo ostendit quot modis dicitur pati.
Secundo manifestat propositum, ibi, speculans autem fit habens scientiam. Dicit ergo primo, quod sicut potentia
et actus non dicuntur simpliciter, sed multipliciter; ita et pati non uno modo, sed multipliciter. Dicitur enim pati
uno modo, secundum quamdam corruptionem, quae fit a contrario. Passio enim proprie dicta, videtur importare
quoddam decrementum patientis, inquantum vincitur ab agente: decrementum autem patienti accidit secundum
quod aliquid a patiente abiicitur.
Quae quidem abiectio, corruptio quaedam est: vel simpliciter, sicut quando abiicitur forma substantialis; vel
secundum quid, sicut quando abiicitur forma accidentalis. Huiusmodi autem formae abiectio fit a contrario
agente: abiicitur enim forma a materia vel subiecto, per introductionem contrariae formae; et hoc est a contrario
agente. Primo igitur modo proprie dicitur passio, secundum quod quaedam corruptio fit a contrario.
|#9
Alio modo passio communiter dicitur et minus proprie, secundum scilicet quod importat quamdam
receptionem. Et quia quod est receptivum alterius, comparatur ad ipsum sicut potentia ad actum: actus autem est
perfectio potentiae; et ideo hoc modo dicitur passio, non secundum quod fit quaedam corruptio patientis, sed
magis secundum quod fit quaedam salus et perfectio eius quod est in potentia, ab eo quod est in actu. Quod enim
est in potentia, non perficitur nisi per id quod est in actu. Quod autem in actu est, non est contrarium ei quod est
in potentia, inquantum huiusmodi, sed magis simile: nam potentia nihil aliud est quam quidam ordo ad actum.
Nisi autem esset aliqua similitudo inter potentiam et actum, non esset necessarium quod proprius actus fieret in
propria potentia. Potentia igitur sic dicta, non est a contrario, sicut potentia primo modo dicta; sed est a simili, eo
modo quo potentia se habet secundum similitudinem ad actum.
|#10 Deinde cum dicit speculans enim manifestat, utrum quod educitur de potentia in actum scientiae patiatur.
Et primo manifestat hoc circa id quod educitur de secunda potentia in actum purum. Secundo autem manifestat
hoc circa id quod educitur de potentia prima in habitum, ibi, ex potentia autem etc.. Dicit ergo primo, quod
habens scientiam, id est habitualiter sciens, fit actu speculans.
Sed hoc aut non est vere et proprie alterari et pati; quia, ut dictum est, non est proprie passio et alteratio, cum de
potentia procedit in actum, sed cum aliquid de contrario mutatur in contrarium. Cum autem habitualiter sciens,
fit speculans actu, non mutatur de contrario in contrarium, sed proficit in eo quod iam habet. Et hoc est quod
dicit quod est additio in ipsum, et in actum.
Additur enim ei perfectio secundum quod proficit in actum. Aut si dicatur alterari et pati, erit aliud genus
alterationis et passionis non proprie dictae. Et hoc manifestat per exemplum; dicens, quod non bene se habet,
dicere sapientem habitualiter, cum sapiat actu, alterari, sicut neque dicimus aedificatorem alterari, cum aedificat.
|#11 Concludit autem ulterius, quod cum ille qui transit de habitu in actum, non accipiat de novo scientiam, sed
proficiat, et perficiatur in eo quod habet: doceri autem, scientiam est acquirere: manifestum est, quod cum
educitur aliquis de potentia in actum, secundum hoc quod incipit facere eum intelligere actu et sapere, non est
iustum quod talis exitus de potentia in actum habeat denominationem doctrinae; sed aliquam aliam potest habere,
quae quidem forte non est posita, sed potest poni.
|#12 Deinde cum dicit ex potentia manifestat, utrum cum aliquis exit de prima potentia in actum scientiae,
alteretur et patiatur: et dicit quod cum aliquis prius sciens in potentia tantum fit addiscens et accipiens scientiam
ab eo qui est actu sciens, et a Magistro; vel non debet dici pati simpliciter et alterari; aut dicendum est esse duos
modos alterationis: quorum unus alterationis est secundum mutationem, in privationis dispositiones, id est in
dispositiones contrarias, quibus privantur, propter dispositiones prius existentes, quia unum contrariorum est
privatio alterius. Alter vero alterationis modus est secundum mutationem in habitum et naturam, id est secundum
quod recipiuntur aliqui habitus et formae, quae sunt perfectiones naturae, absque eo quod aliquid abiiciatur.
56

