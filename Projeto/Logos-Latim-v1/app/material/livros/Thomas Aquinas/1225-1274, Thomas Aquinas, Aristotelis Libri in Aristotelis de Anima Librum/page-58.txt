sensus secundum actum, sunt singularium quae sunt extra animam, sed scientia est universalium quae
quodammodo sunt in anima. Ex quo patet, quod ille qui iam habet scientiam, non oportet quod quaerat extra sua
obiecta, sed habet ea in se; unde potest considerare ea cum vult, nisi forte per accidens impediatur.
Sed sentire non potest aliquis cum vult; quia sensibilia non habet in se, sed oportet quod adsint ei extra.
|#4 Et sicut est de operatione sensuum, ita est in scientiis sensibilium; quia etiam sensibilia sunt de numero
singularium, et eorum quae sunt extra animam. Unde homo non potest considerare secundum scientiam, omnia
sensibilia quae vult, sed illa tantum, quae sensu percipit. Sed secundum certitudinem determinare de his, iterum
erit tempus, scilicet in tertio, ubi agetur de intellectu, et de comparatione intellectus ad sensum.
|#5
Circa ea vero quae hic dicuntur, considerandum est, quare sensus sit singularium, scientia vero
universalium; et quomodo universalia sint in anima. Sciendum est igitur circa primum, quod sensus est virtus in
organo corporali; intellectus vero est virtus immaterialis, quae non est actus alicuius organi corporalis.
Unumquodque autem recipitur in aliquo per modum sui. Cognitio autem omnis fit per hoc, quod cognitum est
aliquo modo in cognoscente, scilicet secundum similitudinem.
Nam cognoscens in actu, est ipsum cognitum in actu. Oportet igitur quod sensus corporaliter et materialiter
recipiat similitudinem rei quae sentitur. Intellectus autem recipit similitudinem eius quod intelligitur,
incorporaliter et immaterialiter. Individuatio autem naturae communis in rebus corporalibus et materialibus, est
ex materia corporali, sub determinatis dimensionibus contenta: universale autem est per abstractionem ab
huiusmodi materia, et materialibus conditionibus individuantibus.
Manifestum est igitur, quod similitudo rei recepta in sensu repraesentat rem secundum quod est singularis;
recepta autem in intellectu, repraesentat rem secundum rationem universalis naturae: et inde est, quod sensus
cognoscit singularia, intellectus vero universalia, et horum sunt scientiae.
|#6 Circa secundum vero considerandum est, quod universale potest accipi dupliciter.
Uno modo potest dici universale ipsa natura communis, prout subiacet intentioni universalitatis. Alio modo
secundum se. Sicut et album potest accipi dupliciter: vel id, cui accidit esse album, vel ipsummet, secundum
quod subest albedini. Ista autem natura, cui advenit intentio universalitatis, puta natura hominis, habet duplex
esse: unum quidem materiale, secundum quod est in materia naturali; aliud autem immateriale, secundum quod
est in intellectu. Secundum igitur quod habet esse in materia naturali, non potest ei advenire intentio
universalitatis, quia per materiam individuatur. Advenit igitur ei universalitatis intentio, secundum quod
abstrahitur a materia individuali. Non est autem possibile, quod abstrahatur a materia individuali realiter, sicut
Platonici posuerunt. Non enim est homo naturalis, id est realis, nisi in his carnibus, et in his ossibus, sicut probat
Philosophus in septimo metaphysicae. Relinquitur igitur, quod natura humana non habet esse praeter principia
individuantia, nisi tantum in intellectu.
|#7 Nec tamen intellectus est falsus, dum apprehendit naturam communem praeter principia individuantia, sine
quibus esse non potest in rerum natura. Non enim apprehendit hoc intellectus, scilicet quod natura communis sit
sine principiis individuantibus; sed apprehendit naturam communem non apprehendendo principia individuantia;
et hoc non est falsum.
Primum autem esset falsum: sicut si ab homine albo separarem albedinem hoc modo, quod intelligerem eum non
esse album: esset enim tunc apprehensio falsa. Si autem sic separarem albedinem ab homine, quod
apprehenderem hominem nihil apprehendendo de albedine eius, non esset apprehensio falsa. Non enim exigitur
ad veritatem apprehensionis, ut quia apprehendit rem aliquam, apprehendat omnia quae insunt ei. Sic igitur
intellectus absque falsitate abstrahit genus a speciebus, inquantum intelligit naturam generis non intelligendo
differentias. Et similiter abstrahit speciem ab individuis, inquantum intelligit naturam speciei, non intelligendo
individualia principia.
|#8 Sic igitur patet, quod naturae communi non potest attribui intentio universalitatis nisi secundum esse quod
habet in intellectu: sic enim solum est unum de multis, prout intelligitur praeter principia, quibus unum in multa
dividitur: unde relinquitur, quod universalia, secundum quod sunt universalia, non sunt nisi in anima. Ipsae
autem naturae, quibus accidit intentio universalitatis, sunt in rebus. Et propter hoc, nomina communia
significantia naturas ipsas, praedicantur de individuis; non autem nomina significantia intentiones. Socrates enim
est homo, sed non est species, quamvis homo sit species.
|#9 Deinde cum dicit nunc autem recolligit quod dictum est de sensu. Et dicit, quod nunc tantum sit definitum,
quod non simpliciter dicitur, quod est in potentia, seu simpliciter. Uno enim modo dicimus puerum posse
militare, secundum potentiam remotam. Alio modo posse dicimus militare, quoniam iam est in aetate perfecta, et
hoc secundum potentiam propinquam. Et similiter se habet in sensitivo. Dupliciter enim est aliquis in potentia ad

58

