|#8 Quia vero per hoc, quod dicit quod non movetur anima, sed homo per animam, posset intelligi quod motus
existeret in anima sicut in subiecto; ideo removet hoc, dicens, quod cum dico hominem moveri ab anima, non sic
dico quod motus in illa, scilicet in anima, existat, sed quasi ab illa.
|#9 Cum enim dico, hoc movetur per hoc, istud potest dupliciter intelligi. Vel quia aliquando ipsa res, qua
aliquid movetur, motum sustinet: ut cum dico hominem moveri pede, quia ipse pes movetur. Vel quia ipsa
aliquando res non sustinet motum, sed impellit aliquid ad motum. Et hoc modo homo dicitur moveri per animam.
|#10 Et in hoc est duplex motus. Quia aliquando anima est ut terminus motus, quando scilicet motus est ad
illam, scilicet ad animam, sicut in apprehensione sensibilium. Nam quando anima apprehendit exteriora
sensibilia, tunc virtus sensitiva, quae est in organo, nititur et movetur ad remittendum et reducendum species et
intentiones rerum sensibilium usque ad illam, scilicet ad animam. Aliquando vero est ut principium motus,
quando scilicet motus operationis initiatus est ab illa, scilicet ab anima, ut est in reminiscentia, a qua intentiones
et phantasmata rerum occultata et recondita educuntur ad intelligendum res sensibiles. Sive autem motus aut
quietes dicat aliquis, phantasmata huiusmodi sint derelicta interius, non refert quantum ad praesentem materiam.
|#11 Patet igitur quod huiusmodi motus non attribuuntur animae, sed sunt coniuncti, ab ipsa anima tamen, et
non sicut motu existente in ipsa anima.
|#12 Notandum tamen quod haec solutio praedictae dubitationis non est distinctiva et definitiva veritatis, sed
obviativa. Sciendum enim, quod motus attribuuntur operationibus animae, a diversis diversimode. Nam
tripliciter invenitur motus in operationibus animae.
In quibusdam enim invenitur motus proprie, in quibusdam minus proprie, in quibusdam vero minime proprie.
|#13 Proprie enim invenitur motus in operationibus animae vegetabilis, et in appetitu sensitivo. In operatione
quidem animae vegetabilis, est proprie motus, quando movetur in esse naturae per nutrimentum, et hic est motus
augmenti; et secundum hoc anima vegetabilis se habet ut agens, corpus vero ut patiens. In appetitu vero sensitivo
proprie invenitur motus, et secundum alterationem et secundum motum localem. Nam ad appetitum alicuius rei,
homo statim movetur et alteratur, vel ad iram, sicut in appetitu vindictae, vel ad gaudium sicut in appetitu
delectabilis.
Item ex hoc movetur etiam sanguis, qui est circa cor, ad partes exteriores, et etiam homo de loco ad locum ad
consequendum id quod appetit.
|#14 Minus vero proprie invenitur motus in operationibus animae sensitivae. In his enim non est motus
secundum esse naturae, sed solum secundum esse spirituale, sicut patet in visu cuius operatio non est ad esse
naturale, sed spirituale: quia est per species sensibiles secundum esse spirituale receptas in oculo. Sed tamen
habet aliquid de mutabilitate, inquantum scilicet subiectum virtutis visivae est corpus. Et secundum hoc habet
rationem motus, licet minus propriam. Non enim dicitur motus in operationibus proprie, nisi cum operatio illa est
ad esse naturae.
|#15 Minimum autem de proprietate motus, et nihil nisi metaphorice, invenitur in intellectu. Nam in operatione
intellectus non est mutatio secundum esse naturale, sicut est in vegetabili, nec subiectum spirituale quod
immutetur, sicut est in sensibili. Sed est ibi ipsa operatio, quae quodammodo dicitur motus, inquantum de
intelligente in potentia fit intelligens in actu. Differt tamen a motu eius operatio, quia eius operatio est actus
perfecti, motus vero est actus imperfecti.
|#16 Et ideo patet quomodo operationes animae vegetabilis et sensitivae, non sunt motus animae, sed coniuncti.
Operationes autem intellectus non dicuntur motus nisi metaphorice, et sunt solum animae intellectivae absque
aliquo determinato organo.
|#17 Sciendum etiam, quod sicut in sensu invenitur vis appetitiva et apprehensiva, ita et intellectu invenitur vis
appetitiva et apprehensiva. Et ideo haec: amor, odium, gaudium et huiusmodi, possunt intelligi, et prout sunt in
appetitu sensitivo, et sic habent motum corporalem coniunctum; et prout sunt in intellectu et voluntate tantum
absque omni affectione sensitiva, et sic non possunt dici motus, quia non habent motum corporalem coniunctum.
Et inveniuntur etiam in substantiis separatis, secundum quod in sequentibus melius patebit.
|#18 Consequenter cum dicit intellectus autem vult probare quae ostendit, scilicet quod huiusmodi operationes,
etiam si sint motus, sicut ipsi dicebant, non attribuuntur animae, sed corpori et coniuncto. Et hoc probat per
quamdam opinionem illorum, quae erat famosa tempore suo, scilicet, quod omnis anima est incorruptibilis; et

25

