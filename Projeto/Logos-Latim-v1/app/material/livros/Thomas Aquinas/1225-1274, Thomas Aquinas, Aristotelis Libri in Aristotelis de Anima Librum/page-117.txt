Sed neutrum horum; quia sine sensu neque anima eius intelligit melius, neque corpus magis conservabitur. Et ex
hoc statim directe sequitur conclusio, quam inducit, quod nullum corpus mobile habens animam, careat sensu.
Apparet autem, hanc esse intentionem Aristotelis, ex hoc quod immediate subiungit, quod impossibile est
aliquod corpus simplex esse corpus animalis. |#12 N.12 Deinde cum dicit at vero ostendit quod sensus sit
simpliciter necessarius omni animali. Et circa hoc duo facit. Primo ostendit propositum. Secundo inducit
quamdam conclusionem ex dictis, ibi, manifestum igitur quoniam necesse. Circa primum duo facit. Primo
proponit quod intendit. Secundo probat propositum, ibi, hoc autem ex his. Proponit autem duo: quorum primum
est quod si aliquod corpus habet sensum, necesse est quod vel sit simplex, vel mistum. Et impossibile est quod
sit simplex: quia si esset corpus simplex, non haberet tactum, quem quidem sensum necesse est omne animal
habere, non solum animalia processiva, sed etiam animalia immobilia, sicut ostendit supra. |#13 N.13 Deinde
cum dicit hoc autem probat propositum. Et primo, quod sensus tactus sit in omnibus animalibus. Secundo, quod
corpus animalis non possit esse corpus simplex, ibi, quod autem possibile. Circa primum duo facit. Primo
ostendit, quod necesse est inesse omnibus animalibus sensum tactus. Secundo, quod alii sensus a sensu tactus
non insunt omnibus, ibi, alii autem propter bonum etc.. Circa primum duo facit. Primo ostendit, quod necesse est
tactum inesse omnibus animalibus. Secundo ostendit idem de gustu, ibi, propter quod et gustus. Dicit ergo
primo, quod hoc, scilicet quod necesse sit tactum inesse omnibus animalibus, manifestum est ex his quae nunc
dicentur. Animal enim est corpus animatum. Omne autem corpus, scilicet generabile et corruptibile, est
tangibile; et dico tangibile, quod est sensibile tactu. Corpora autem caelestia quae sunt ingenerabilia et
incorruptibilia, non sunt tangibilia. Non enim sunt de natura elementorum, ut possint habere qualitates
elementares, quae sunt qualitates tangibiles. Sed omnia corpora corruptibilia necesse est habere qualitates
tangibiles, cum sint vel elementa simplicia, vel ex elementis composita. |#14 N.14 Et ex hoc concludit, quod
necesse est corpus animalis habere sensum tactus si debeat salvari corpus animalis; quia cum corpus animalis sit
tangibile, idest habens tangibiles qualitates, et similiter corpora quae ipsum tangunt, immutari potest corpus
animalis ab his quae ipsum tangunt, naturali immutatione usque ad suam corruptionem. Aliter autem est de aliis
sensibus quae sentiunt per alia media, et non tangendo, sicut olfactus, visus et auditus. Unde illa sensibilia cum
sint remota, non tangunt corpus animalis, nec possunt alterare ipsum ad corruptionem, sicut tangibilia. Et ideo
nisi animal haberet sensum tactus, per quem discerneret convenientia a corruptivis, non posset haec fugere et illa
accipere, et ita non posset salvari animal. Necessarium est igitur ad salutem animalis, quod habeat sensum tactus.
|#15 N.15 Deinde cum dicit propter quod ostendit idem de gustu; scilicet quod gustus est sicut tactus quidam.
Est enim gustus alimenti: quo scilicet discernitur alimentum, utrum sit conveniens vel non. Alimentum autem est
quoddam corpus tangibile. Nutrit enim ex hoc quod est calidum, humidum, frigidum et siccum. Ex eisdem enim
nutrimur ex quibus sumus. Sed sonus et color et odor nihil faciunt ad alimentum neque ad augmentum vel ad
decrementum. Sapor autem confert ad alimentum, inquantum est sequela complexionis. Sic igitur patet, quod
gustus est quidam tactus, quia est sensus alicuius tangibilis et vegetativi, id est nutritivi, scilicet alimenti. Et sic
patet quod hi sensus necessarii sunt animali. Ex quo etiam manifestum est, quod animal non potest esse sine
tactu. |#16 N.16 Deinde cum dicit alii autem ostendit quod alii sensus non insunt omnibus animalibus, sed
quibusdam. Et circa hoc duo facit. Primo ostendit propositum. Secundo manifestat quoddam quod dixerat, ibi,
sicut enim movens. Dicit ergo primo, quod alii sensus, scilicet visus, auditus et olfactus, conveniunt animali non
propter necessitatem, sed propter bene esse. Sed necessarium est eos inesse non cuilibet generi animalium, sed
quibusdam, scilicet quae moventur motu processivo: quia si debet huiusmodi animal salvari, non solum debet
sentire id quod tangit, sed debet sentire id quod est a longe, quia ad aliquid remotum movetur. Hoc autem,
scilicet quod sentiat aliquid a longe, erit, si habeat sensus, qui sentiant per medium; eo quod medium patitur et
movetur a sensibili, sensus autem a medio. |#17 N.17 Et hoc ostendit consequenter cum dicit sicut enim
ostendit per simile in motu locali. Videmus enim quod movens secundum locum, facit permutationem usque ad
aliquem determinatum locum; quia quod primo depellit, facit, ut illud depulsum, iterum depellat aliud; et sic
primum depellens movet tertium per medium. Et primum quidem movens depellit, sed non depellitur; ultimum
autem, ubi terminatur motus, depellitur, sed non depellit. Medium autem habet utrumque; scilicet quod depellit
et depellitur; et contingit multa media esse talia. Et sicut hoc est in motu locali, ita contingit in alteratione, quod
sit primum movens et ultimum motum, et medium quod sit movens et motum. |#18 N.18 Sed in hoc tamen
differt, quod primum alterans manet secundum locum dum alterat; quod non contingit dici de pellente. Et ponit
exemplum, sicut si aliquis tangat ceram liquefactam, usque ad illum terminum mota est, quousque per actionem
caloris actio tangentis pertingit. Sed lapis, quia durus est, non est susceptivus talis impressionis. In aqua autem
talis actio magis protenditur procul, quam in cera. Sed adhuc aer, qui est passibilior, in maxime remotum
movetur, et facit et patitur, ut medium existens, dummodo maneat et sit unus; ut scilicet non interrumpatur per
aliquod obstaculum interpositum. Et ideo circa repercussionem sensus, melius est dicere, quod aer patiatur a
figura et colore, quousque permanet unus et continuus, quod contingit quando est lenis, et non interruptus, quam
quod radii egredientes a visu repercutiantur a visibili, ut Platonici posuerunt. Et ideo aer sic motus a figura et
colore, movebit visum inquantum visibile immutat totum aerem usque ad visum. Et esset simile de cera et
sigillo, si figura sigilli imprimeretur in ceram usque ad ultimum terminum eius, sicut visibile imprimit speciem
suam in aerem usque ad visum. |+18 Lectio 18 |#1 N.1 Postquam Philosophus ostendit quod tactus de
117

