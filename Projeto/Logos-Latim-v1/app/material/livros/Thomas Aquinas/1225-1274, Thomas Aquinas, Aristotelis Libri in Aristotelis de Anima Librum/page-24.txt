obiicit et solvit secundum suam opinionem: aliquando vero ante determinatam veritatem, et tunc obiicit et solvit
supponendo opiniones aliorum, et non secundum suam opinionem et veritatem, quam ipse opinatur. Et huius
exemplum habemus in tertio physicorum, ubi Philosophus disputat contra ponentes infinitum, et utitur contra eos
multis rationibus, quae secundum se sunt falsae, licet secundum illos reputentur verae; puta quod omne corpus
habet levitatem et gravitatem.
Cuius ratio est, quia hoc, scilicet utrum corpus habet levitatem et gravitatem, nondum determinaverat, quod
postea determinavit in libro de caelo: et ideo reiteravit ibi quaestionem de infinito. Hunc autem modum
obiiciendi et solvendi servat hic Aristoteles; unde et procedit contra eos supponendo illorum opiniones.
|#3 Illi enim, et maxime Platonici, opinati sunt, quod tristari, gaudere, irasci, sentire, et intelligere, et huiusmodi
quae dicta sunt, sint motus animae. Et quod quodlibet illorum, etiam intelligere, fiat per organum determinatum,
et quantum ad hoc non sit differentia inter sensitivam et intellectivam, et quod omnis anima, non solum
intellectiva, sit incorruptibilis. Aristoteles vero omnia ista concedit. Ipse enim supponit quod huiusmodi
operationes fiant per determinata organa, etiam intelligere. Et quod omnis anima sit incorruptibilis.
Hoc tantum negat, scilicet quod huius operationes, scilicet sentire, gaudere, et huiusmodi, sint motus animae, sed
motus coniuncti; et quantum ad hoc disputat contra eos.
|#4 Et circa hoc duo facit. Primo enim ostendit, quod huiusmodi operationes non sunt motus animae. Secundo
vero probat hoc quodam medio, ibi, intellectus autem etc.. Dicit ergo, quod isti dicunt duo. Et primo, quod
gaudere et tristari et huiusmodi, sunt motus.
Secundo, quod haec attribuuntur animae, scilicet quod irascatur, gaudeat, sentiat et huiusmodi; et sic videtur
quod anima moveatur.
Sed hoc non est necesse; immo utrumque istorum est falsum: scilicet quia neque huiusmodi operationes sunt
motus, et neque attribuuntur animae, scilicet quod irascatur, gaudeat, sentiat, et huiusmodi. Sed dato quod sint
motus, et loquamur de eis secundum quod sunt motus, nihilominus tamen falsum est quod attribuantur animae, et
per consequens quod secundum huiusmodi operationes moveatur.
Quod sic patet.
|#5 Constat enim quod si huiusmodi operationes sunt motus et attribuantur animae, quod non attribuuntur sibi
nisi secundum aliquas determinatas partes corporis; sicut sentire non attribuitur animae, nisi in aliqua parte
corporis, ut in oculo, sensus qui est per visum, et irasci in corde, et sic de aliis. Similiter manifeste apparet, quod
non sunt animae tantum motus, sed coniuncti. Sunt tamen ab anima, ut puta in hoc quod est irasci. Anima enim
iudicat aliquid esse dignum ira, cor autem animalis ex hoc movetur, et fervet circa ipsum sanguis. Sic autem se
habet ad timores.
Nam aliqua particula corporis contrahitur ad terribile et alteratur, et similiter de aliis.
Et sic anima non movetur, sed est moveri ab ea in eo quod aliquid, ut cor, quodammodo movet. Et quia ipse
determinabit inferius quod intelligere est quaedam operatio animae, in qua non communicat cum corpore, et non
est coniuncti; ideo dicit, quod intelligere forsitan est aliquid alterum ab operationibus coniuncti et dicit forsitan,
quia non loquitur definiendo, sed supponendo. Quia vero dixit quod huiusmodi motus non sunt animae, sed
coniuncti, sunt tamen ab anima.
|#6 Ideo cum dicit horum autem vult ostendere quod huiusmodi motus corporis sunt ab anima secundum loci
mutationes.
Sicut patet in ira, quae fit in anima motis quibusdam particulis ipsius corporis, scilicet moto corde. Ex ira enim
sanguis exit ad partes exteriores, motus a fervore cordis. Alia vero est secundum alterationem, sicut patet in
timore. Nam cor ad terribile contrahitur et infrigidatur, et alteratur homo et pallescit.
Quales autem passiones sint, et quomodo moveantur, alterius rationis est dicere. Sic igitur patet quod huiusmodi
motus non sunt animae, sed corporis ab anima, ut dictum est.
|#7 Sicut ergo animal habet operationes corporales, et huiusmodi non sunt animae, sed corporis, seu coniuncti,
ita et huiusmodi operationes, scilicet sentire et gaudere, et huiusmodi, non debent referri ad animam, sed ad
coniunctum. Nam si aliquis dicat animam irasci, et secundum huiusmodi operationes moveri, simile est ac si
dicat ipsam animam texere vel aedificare, aut cytharizare.
Nam et anima est causa horum motuum. Habitus enim aedificativus et textivus, et cytharizandi est in ipsa anima,
et huiusmodi ab anima sunt. Sed sicut melius est dicere quod aedificator aedificat, non ars, licet aedificator
aedificet per aedificativam artem, sic fortassis melius est dicere quod anima non miseretur neque addiscit, neque
intelligit, sed homo per animam. Dicit fortassis intelligere quia loquitur supponendo, ut dictum est.

24

