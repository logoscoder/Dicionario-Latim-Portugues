intelligibilia: quando autem componit, fit unum intelligibile, et simul intelligitur ab intellectu. Sed quia
intellectus non semper componit ea quae sunt in praesenti, sed quae fuerunt vel erunt, ideo subiungit, quod si
intellectus faciat compositionem factorum, idest praeteritorum et futurorum, oportet quod cointelligat suae
compositioni tempus praeteritum et futurum. Et sic componit, formans compositionem de praeterito vel de
futuro. |#5 N.5 Et quod hoc sit verum, probat, quia contingit compositionem de praeterito vel de futuro esse
falsam, falsum autem semper in compositione est. Et namque falsum est, si non album componatur ei quod est
album, ut si dicas, cygnus non est albus: aut si album componatur ei quod non est album, ut si dicatur, quod
corvus est albus. Et quia quaecumque contingit affirmare, contingit etiam negare, subiungit quod omnia
praedicta possunt per divisionem fieri. |#6 N.6 Potest enim intellectus omnia dividere et secundum praesens
tempus et secundum praeteritum, et secundum futurum, et vere et false. Sic igitur patet quod cum compositio
non solum sit secundum praesens tempus, sed secundum praeteritum et futurum, verum autem et falsum consistit
in compositione et divisione, oportet quod verum et falsum non solum sint in propositionibus de praesenti puta
quod Cleon est albus, sed etiam in illis de praeterito et futuro, quod Cleon erit vel fuit albus. Considerandum est
autem, quod compositio propositionis non est opus naturae, sed est opus rationis et intellectus. Et ideo subiungit,
quod illud quod facit unumquodque intelligibilium, componendo ex intelligibilibus propositiones, hoc est
intellectus. Et quia verum et falsum consistit in compositione; ideo dicitur in sexto metaphysicorum, quod verum
et falsum non est in rebus, sed in mente. |#7 N.7 Deinde cum dicit indivisibile autem determinat de utraque
praedictarum operationum. Et primo de ea, quae est intelligentia indivisibilium. Secundo de ea quae est
compositio et divisio, ibi, est autem dictio quidem. Tertio ponit quoddam quod est commune utrisque, ibi, idem
autem est secundum actum. Prima pars dividitur in tres, secundum quod indivisibile dicitur tripliciter, quot
videlicet modis dicitur et unum, cuius ratio ex indivisione est. Dicitur enim uno modo aliquid unum continuitate.
Unde et illud, quod est continuum, indivisibile dicitur, inquantum non est divisum actu, licet sit divisibile in
potentia. Hoc est ergo quod dicit, quod cum divisibile dicatur dupliciter, scilicet, actu et potentia, nihil prohibet
intellectum intelligere indivisibile cum intelligit aliquid continuum, scilicet longitudinem, quae est indivisibilis
actu, licet sit divisibilis potentia. Et propter hoc intelligit eam cum indivisibili tempore, quia intelligit eam, ut
indivisibile. |#8 N.8 Et hoc est contra opinionem Platonis in primo positam, qui posuit intelligentiam fieri
quasi per motum quemdam continuum magnitudinis. Potest ergo intellectus intelligere magnitudinem dupliciter.
Uno modo, secundum quod est divisibilis in potentia, et sic intelligit lineam numerando partem post partem, et
sic intelligit eam in tempore: alio modo secundum quod est indivisibilis in actu, et sic intelligit eam ut unum quid
constans ex multis partibus, et sic intelligit eam simul. Et ideo subiungit, quod similiter tempus et longitudo
dividitur vel non dividitur intelligendo. |#9 N.9 Unde non est dicere, quod intelligatur secundum medium
utriusque, id est quod media pars intelligatur in medio temporis. Hoc enim non esset, nisi linea divideretur in
actu; sed est divisibilis tantum in potentia. Si autem utrumque dimidium lineae seorsum intelligat, tunc dividit
lineam in actu secundum intellectum. Unde et tunc tempus simul dividitur, sicut et longitudo. Si autem intelligat
lineam, sicut unum quid constitutum ex duabus partibus, etiam intelliget in tempore non diviso, sed secundum
aliquid quod est in utrisque partibus temporis, scilicet in instanti. Et si continuetur consideratio per aliquod aliud
tempus, non dividetur tempus, ut aliud intelligat in una parte temporis, et aliud in alia, sed idem in utraque. |#10
N.10 Deinde cum dicit quod autem ponit alium modum indivisibilis. Nam dicitur alio modo unum, quando habet
speciem unam, etsi sit compositum ex partibus non continuis, sicut homo, aut domus, aut etiam exercitus; et huic
respondet indivisibile secundum speciem. Et de hoc dicit hic, quod illud, quod est indivisibile non secundum
quantitatem, sed speciem, intelligit anima tempore indivisibili, et per indivisibilem animae partem; non quod
intellectus intelligens sit aliqua magnitudo, ut Plato posuit. Et licet illud quod est indivisibile specie, habeat
aliquam divisionem in partibus, tamen illa divisa intelligit per accidens, non inquantum sunt divisibilia et ex
parte eius quod intelligitur, et ex parte temporis, sed inquantum sunt indivisibilia: quia in partibus divisis etiam
in actu, est aliquid indivisibile, scilicet ipsa species quam intellectus indivisibiliter intelligit. Sed si intelligeret
partes ut divisas, puta carnem per se, et os per se, et sic de aliis, tunc non intelligeret in tempore indivisibili.
|#11 N.11 Vult autem Philosophus consequenter ostendere similitudinem huiusmodi ad primum modum. Sicut
enim in hoc modo est aliquid indivisibile, scilicet species, quae facit omnes partes totius esse unum, sic forte in
continuis est aliquid inseparabile, scilicet indivisibile, quod facit tempus esse unum et longitudinem unam, sive
hoc dicatur esse punctum in longitudine, et instans in tempore, sive ipsa species longitudinis aut temporis. Sed in
hoc differt, quod istud indivisibile est similiter in omni continuo, et tempore, et longitudine; sed indivisibile,
quod est species, non est similiter in omnibus habentibus speciem; quia quaedam componuntur ex partibus
homogeneis, quaedam ex partibus heterogeneis, et ex his dissimiliter. |#12 N.12 Deinde cum dicit punctum
autem prosequitur de indivisibili tertio modo dicto. Videtur enim unum esse quod est penitus indivisibile, ut
punctus et unitas: et de hoc ostendit nunc, quomodo intelligitur: dicens, quod punctum, quod est quoddam
signum divisionis inter partes lineae, et omne quod est divisio inter partes continui, sicut instans inter partes
temporis, et sic de aliis, et omne quod est sic indivisibile in potentia et actu, ut punctus, monstratur, idest
manifestatur intellectui sicut privatio, idest per privationem continui et divisibilis. |#13 N.13 Cuius ratio est,
quia intellectus noster accipit a sensu; et ideo ea cadunt prius in apprehensionem intellectus nostri, quae sunt
sensibilia; et huiusmodi sunt magnitudinem habentia, unde punctus et unitas non definiuntur nisi negative. Et
106

