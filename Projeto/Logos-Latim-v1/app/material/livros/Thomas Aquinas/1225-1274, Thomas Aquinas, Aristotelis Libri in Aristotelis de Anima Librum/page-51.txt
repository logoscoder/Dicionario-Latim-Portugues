|#7 Et movebantur ad hoc hac ratione.
Quia illud videtur esse principium alicuius passionis vel motus in aliquo, secundum quod se habet illam
passionem vel motum: sicut ignis, qui secundum se calidus est, est causa caloris in rebus mixtis; et terra, quae
secundum se est gravis, est causa gravitatis in eis.
Inter autem elementa videtur solus ignis nutriri et augeri, si superficialiter de nutrimento et augmento loquamur.
Solus igitur ignis videtur esse faciens augmentum et alimentum in plantis et animalibus. Utrum vero ignis
nutriatur et augeatur, inferius erit manifestum.
|#8 Deinde cum dicit hoc autem improbat praedictam positionem. Sciendum tamen est, quod praedicta positio
aliquid habet veritatis. Necesse est enim omne alimentum decoqui: quod quidem fit per ignem: unde ignis aliquo
modo operatur ad alimentum, et per consequens ad augmentum: non quidem sicut agens principale, hoc enim est
animae; sed sicut agens secundarium et instrumentale.
Et ideo dicere, quod ignis quodammodo concausa est augmenti et alimenti, sicut instrumentum concausa est
principalis agentis, verum est; non tamen est principaliter causa ut principale agens, sed hoc modo causa est
anima: quod sic probat.
|#9 Illud est principale in qualibet actione a quo imponitur terminus et ratio ei quod fit; sicut patet in
artificialibus, quod terminus vel ratio arcae vel domui non imponitur ab instrumentis, sed ab ipsa arte. Nam
instrumenta se habent differenter ut cooperentur ad hanc formam vel quantitatem, vel aliam.
Serra enim quantum est de se, apta est ad secandum lignum, secundum quod competit et Ostio, et scamno, et
domui, et in quacumque quantitate; sed quod sic secetur lignum, quod sit aptum ad talem formam et ad talem
quantitatem, est ex virtute artis. Manifestum est autem, quod in omnibus quae sunt secundum naturam, est certus
terminus, et determinata ratio magnitudinis et augmenti: sicut enim cuilibet speciei debentur aliqua accidentia
propria, ita et propria quantitas, licet cum aliqua latitudine propter diversitatem materiae, et alias causas
individuales; non enim omnes homines sunt unius quantitatis. Sed tamen est aliqua quantitas tam magna, ultra
quam species humana non porrigitur; et alia quantitas tam parva, ultra quam homo non invenitur.
Illud igitur quod est causa determinationis magnitudinis et augmenti est principalis causa augmenti. Hoc autem
non est ignis. Manifestum est enim, quod ignis augmentum non est usque ad determinatam quantitatem, sed in
infinitum extenditur, si in infinitum materia combustibilis inveniatur. Manifestum est igitur, quod ignis non est
principale agens in augmento et alimento, sed magis anima. Et hoc rationabiliter accidit; quia determinatio
quantitatis in rebus naturalibus est ex forma, quae est principium speciei, magis quam ex materia.
Anima autem comparatur ad elementa, quae sunt in corpore vivente, sicut forma ad materiam.
Magis igitur terminus et ratio magnitudinis et augmenti est ab anima, quam ab igne.
|+9 Lectio 9
|#1
Postquam Philosophus ostendit, quod anima est principium operationum quae attribuuntur potentiae
vegetativae, hic intendit de his determinare. Et circa hoc tria facit.
Primo determinat de obiecto secundum se, scilicet de alimento. Secundo determinat de eo secundum quod
congruit operationibus animae vegetativae, ibi, quoniam autem non alitur.
Tertio potentias definit, quae sunt principia harum operationum, ibi, quare huiusmodi animae, etc.. Circa primum
tria facit. Primo dicit de quo est intentio. Secundo proponit id quod primo aspectu apparet de alimento, ibi,
videtur autem esse alimentum, etc..
Tertio movet circa hoc dubitationem, ibi, dubitationem autem habet. Dicit ergo primo, quod cum vegetativa et
generativa ab eadem communi potentia animae contineatur, licet vegetativa, idest nutritiva sit quaedam specialis
potentia distincta a generativa, oportet primum determinare de alimento, quod est obiectum generativae, sive
nutritivae. Hoc enim opere, scilicet nutritione, distinguitur haec pars animae ab aliis, scilicet intellectivo,
sensitivo, etc.. Nam aliae operationes huius partis, idest animae, hanc praesupponunt.
|#2 Deinde cum dicit videtur autem proponit illud, quod primo aspectu de alimento apparet; et proponit tria:
quorum primum est, quod alimentum videtur esse contrarium ei quod alitur; et hoc ideo, quia nutrimentum
convertitur in id quod nutritur: generationes autem fiunt ex contrariis. Secundum autem est quod non videtur
quodcumque contrarium sufficere ad rationem alimenti, sed oportet quod sit de illis contrariis, quae habent
generationem ex se invicem. Nutrimentum enim convertitur in substantiam nutriti; unde quaecumque contraria
insunt in substantia, secundum quae fiunt alterationes adinvicem, et non generationes, non pertinent ad rationem
alimenti. Non enim dicimus quod infirmum sit nutrimentum sani, vel album nigri, aut aliquid huiusmodi.
Quomodo autem in substantiis sit aliqua contrarietas, alia quaestio est.
|#3 Tertio oportet, quod sit de illis contrariis, quae augmentum suscipiunt ex invicem, quia alimentum videtur
sequi augmentum.
51

