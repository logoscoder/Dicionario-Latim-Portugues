Si autem haec anima non haberet instrumentum coniunctum, non esset actus alicuius partis corporis: quod soli
intellectui competit.
|#17
Ultimo epilogans quod dixerat, concludit quod figuraliter, id est universaliter dictum est quid sit
alimentum; sed posterius certius tractandum est de alimento, in propriis rationibus. Fecit enim unum specialem
librum de alimento, sicut de generatione animalium, et de motu animalium.
|+10 Lectio 10
|#1 Postquam determinavit Philosophus de parte vegetativa, hic incipit determinare de parte sensitiva. Et
dividitur in partes duas: in prima determinat de eo quod apparet in hac parte, scilicet de sensibus exterioribus.
In secunda determinat de eo quod latet in parte sensitiva, ibi, quod autem non sit sensus alter etc.. Prima dividitur
in partes duas.
In prima ostendit quomodo se habet sensus ad sensibile. In secunda determinat de sensibili et sensu, ibi,
dicendum est autem secundum unum. Circa primum duo facit. Primo resumit quaedam, quae sunt prius dicta.
Secundo investigat propositum, ibi, habet autem dubitationem, etc.. Dicit ergo primo, quod determinatis his quae
pertinent ad animam vegetativam, dicendum est de his quae pertinent ad sensum in communi. De his enim quae
pertinent ad unumquemque sensum specialiter, postmodum dicet. Duo autem resumit dicta de sensu: quorum
unum est, quod sentire consistit in moveri et pati. Est enim sensus in actu, quaedam alteratio: quod autem
alteratur, patitur et movetur. Aliud autem quod resumit est, quod quidam dicunt simile a simili pati, et propter
hoc sentire est pati.
|#2 Quidam antiqui Philosophi posuerunt, quod simile simili cognoscitur et sentitur; sicut empedocles posuit
quod terra, terra cognoscitur, ignis igne, et sic de aliis. Sed hoc quomodo esse possit, vel non, quod simile simili
patiatur, dictum est in universalibus rationibus de agere et pati, idest in libro de generatione, ubi determinavit de
actione et passione in communi. Dictum est enim ibi, quod id quod patitur, a principio dum patitur est
contrarium agenti, sed in fine, quando iam est passum, est simile. Agens enim agendo assimilat sibi patiens.
|#3 Deinde cum dicit habet autem determinat veritatem circa propositum. Et circa hoc facit tria. Primo ostendit,
quod sensus sit in potentia. Secundo quod quandoque est in actu, ibi, quoniam autem sentire etc.. Tertio ostendit
quomodo sensus reducatur de potentia in actum, ibi, dicendum autem etc.. Circa primum considerandum est,
quod empedocles et quicumque posuerunt simile simili cognosci, posuerunt sensum esse actu ipsa sensibilia. Ut
enim cognosceret omnia sensibilia, posuerunt animam sensitivam esse compositam quodammodo ex omnibus
sensibilibus, inquantum constabat, secundum eos, ex elementis sensibilium.
|#4 Duo ergo ad hanc positionem consequebantur. Quorum unum est, quod sensus est ipsa sensibilia in actu,
utpote compositus ex eis: et cum ipsa sensibilia in actu sentiri possint, sequeretur quod ipsi sensus sentiri
possent. Secundum est, quod cum sensus sentire possit praesentibus sensibilibus, si sensibilia actu sunt in sensu,
utpote ex eis composito, sequitur quod sensus possit sentire sine exterioribus sensibilibus. Utrumque autem
horum est falsum. Et ideo haec duo inconvenientia, quae sequuntur ad antiquorum positionem, sub quaestione
proposuit, tamquam quae per antiquos solvi non possint. Hoc est ergo quod dicit, quod dubitationem habet,
propter quid non sunt sensus ipsorum sensuum, id est quare ipsi sensus non sentiantur: hoc enim videtur sequi, si
sensus sint similes sensibilibus.
|#5 Etiam habet dubitationem, quare non faciunt sensum, id est quare sensus non sentiunt actu, sine his, quae
sunt extra, id est sine exterioribus sensibilibus, cum tamen interius existant in ipsis sensibus secundum
opinionem antiquorum ignis, et terra, et alia elementa, quae sunt sensibilia, aut secundum se, id est secundum
suam substantiam, secundum eos, qui non discernunt inter sensum et intellectum: intellectus enim est proprie
cognoscitivus substantiae, aut secundum accidentia propria, scilicet calidum et frigidum, et alia huiusmodi, quae
sunt per se sensibilia.
Quia igitur hae dubitationes per se solvi non possunt, si sensus habet sensibilia in actu, ut antiqui posuerunt,
concludit tamquam manifestum, quod anima sensitiva non est actu sensibilis, sed potentia tantum. Et propter
hoc, sensus non sentiunt sine exterioribus sensibilibus, sicut combustibile, quod est potentia tantum ignitum, non
comburitur a seipso, sine exteriori combustivo. Si enim esset actu ignitum, combureret seipsum, et non indigeret
exteriori igne ad hoc quod combureretur.
|#6 Deinde cum dicit quoniam autem ostendit quod etiam sensus est quandoque actu. Et circa hoc tria facit.
Primo ostendit sensum quandoque esse in actu, per hoc, quod dupliciter dicimus aliquem sentire: quandoque
enim dicimus aliquem videre et audire, qui audit et videt in potentia: puta cum aliquis est dormiens: quandoque

54

