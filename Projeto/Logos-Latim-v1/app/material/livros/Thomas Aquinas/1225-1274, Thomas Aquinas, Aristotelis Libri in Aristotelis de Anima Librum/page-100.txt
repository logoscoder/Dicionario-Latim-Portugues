requiritur operatio sensus habentis organum. Causa igitur diversitatis est, quia sensitivum non est sine corpore,
sed intellectus est separatus. |#19 N.19 Ex his autem, quae dicuntur, apparet falsitas opinionis illorum qui
dixerunt, quod intellectus est vis imaginativa, vel aliqua praeparatio in natura humana, consequens corporis
complexionem. Sed horum occasione verborum, quidam intantum decepti sunt ut ponerent intellectum
possibilem esse a corpore separatum, sicut una de substantiis separatis. Quod quidem omnino impossibile est.
|#20 N.20 Manifestum est enim, quod hic homo intelligit. Si enim hoc negetur, tunc dicens hanc opinionem non
intelligit aliquid, et ideo non est audiendus: si autem intelligit oportet quod aliquo formaliter intelligat. Hic autem
est intellectus possibilis, de quo Philosophus dicit: dico autem intellectum quo intelligit et opinatur anima.
Intellectus ergo possibilis est, quo hic homo, formaliter loquendo, intelligit. Illud autem, quo aliquid operatur,
sicut activo principio, potest secundum esse separari ab eo quod operatur: ut si dicamus, quod balivus operatur
per regem, quia rex movet eum ad operandum. Sed impossibile est illud, quo aliquid operatur formaliter, separari
ab eo secundum esse. Quod ideo est, quia nihil agit nisi secundum quod est actu. Sic igitur aliquid formaliter
operatur per aliquid, si cum eo sit actu. Non autem fit aliquid cum aliquo ens actu, si sit separatum ab eo
secundum esse. Unde impossibile est quod illud, quo aliquid agit formaliter, sit separatum ab eo secundum esse.
|#21 N.21 Ideo hoc considerantes adinventores huius opinionis conati sunt adinvenire aliquem modum, quo illa
substantia separata quem intellectum possibilem dicunt, continuetur et uniatur nobiscum, ut sic eius intelligere sit
nostrum intelligere. Dicunt enim quod species intelligibilis est forma intellectus possibilis. Per eam enim fit in
actu. Huiusmodi autem speciei subiectum est quoddam phantasma quod est in nobis. Sic igitur dicunt intellectum
possibilem copulari nobiscum per formam suam. |#22 N.22 Sed hoc quod dictum est, nullam omnino
continuationem intellectus ad nos demonstrat: quod sic patet. Intellectus enim possibilis non est unum cum
intelligibili, nisi secundum quod intellectus est in actu; sicut neque sensus est idem cum sensibili in potentia, ut
supra habitum est. Species igitur intelligibilis non est forma intellectus possibilis, nisi secundum quod est
intelligibilis actu: non est autem intelligibilis actu, nisi secundum quod est a phantasmatibus abstracta et remota.
Manifestum est igitur, quod secundum quod unitur intellectui, est remota a phantasmatibus. Non igitur
intellectus per hoc unitur nobiscum. |#23 N.23 Sed manifestum est, quod auctor huius positionis deceptus fuit
per fallaciam accidentis, quasi sic arguens. Phantasmata sunt quodammodo unum cum specie intelligibili:
species autem intelligibilis est unum cum intellectu possibili: ergo intellectus possibilis unitur phantasmatibus.
Manifestum est autem quod hic incidit fallacia accidentis: quia species intelligibilis secundum quod est unum
cum intellectu possibili, est abstracta a phantasmatibus, ut dictum est. |#24 N.24 Dato tamen quod per hunc
modum sit aliqua unio intellectus possibilis ad nos, non tamen haec unio faceret nos intelligentes, sed magis
intellectos. Id enim cuius similitudo est species, in virtute aliqua cognoscitiva existens, non ex hoc fit
cognoscens, sed cognitum. Non enim per hoc quod species quae est in pupilla, est similitudo coloris qui est in
pariete, color est videns, sed magis est visus. Per hoc igitur quod species intelligibilis, quae est in intellectu
possibili, est similitudo quaedam phantasmatum, non sequitur quod nos sumus intelligentes, sed quod nos, vel
potius phantasmata nostra sint intellecta ab illa substantia separata. |#25 N.25 Sunt autem plura alia quae
contra hanc positionem dici possunt; quae alibi diligentius pertractavimus. Sed hic hoc unum sufficiat, quod ad
positionem hanc sequitur, quod hic homo non intelligit. |#26 N.26 Manifestum etiam est quod haec positio
contra intentionem Philosophi est. Et primo quidem, quia Philosophus hic inquirit de parte animae. Sic enim
hunc tractatum incipit. Unde manifestum est quod intellectus possibilis pars animae est, et non substantia
separata. |#27 N.27 Item ex hoc quod ipse procedit ad inquirendum de intellectu, sive sit subiecto separabilis
ab aliis partibus animae, sive non. Unde patet quod suus processus stat, etiam si intellectus subiecto non sit
separabilis ab aliis partibus animae. |#28 N.28 Item per hoc quod dicit quod intellectus est quo anima intelligit.
Haec enim omnia ostendunt quod Aristoteles non dicit intellectum esse separatum sicut sunt substantiae
separatae. |#29 N.29 Mirum est autem quomodo tam leviter erraverunt, ex hoc quod dicit quod intellectus est
separatus, cum ex litera sua huius rei habeatur intellectus, dicit enim separatus intellectus, quia non habet
organum, sicut sensus. Et hoc contingit propter hoc, quia anima humana propter suam nobilitatem supergreditur
facultatem materiae corporalis, et non potest totaliter includi ab ea. Unde remanet ei aliqua actio, in qua materia
corporalis non communicat. Et propter hoc potentia eius ad hanc actionem non habet organum corporale, et sic
est intellectus separatus. |+8 Lectio 8 |#1 N.1 Postquam Philosophus determinavit de intellectu possibili, qui
est in potentia ad intelligibilia, hic ostendit quomodo in actum reducatur. Et primo ostendit quod intellectus
aliquando fit in actu. Secundo ostendit quid sit proprium obiectum eius respectu cuius fit in actu, ibi, quoniam
autem aliud est magnitudo. Ostendit igitur, quomodo intellectus in actum reducatur, dicens: dictum est, quod
anima intellectiva non est actu ipsae species, sed in potentia tantum, cum autem sic fiat singula, idest sic
reducatur in actum specierum intelligibilium, quemadmodum sciens, idest habens scientiae habitum, habet
species in actu, et tunc dicitur intellectus qui est secundum actum. Hoc autem accidit, statim, cum aliquis potest
per seipsum operari operatione intellectus, quae est ipsum intelligere: sicut et quamlibet formam tunc aliquis in
actu habet, quando potest operationem illius formae explere. |#2 N.2 Sed licet tunc intellectus quodammodo
sit in actu, quando habet species intelligibiles, sicut sciens habet habitum; est tamen et tunc quodammodo in
potentia, non tamen eodem modo sicut prius erat in potentia, antequam scientiam acquireret, addiscendo vel
inveniendo. Nam antequam haberet habitum scientiae, qui est primus actus, non poterat operari cum vellet; sed
100

