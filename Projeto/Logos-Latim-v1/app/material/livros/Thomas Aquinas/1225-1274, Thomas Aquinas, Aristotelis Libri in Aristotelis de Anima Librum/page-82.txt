corrumpit sensum, sicut ignis: aut illud quod habet parum de qualitate tangibili, sicut aer. Utrumque enim dicitur
intangibile, quasi male perceptibile, sensu tactu.
|#21
Ultimo autem quasi epilogando concludit, quod figuraliter, idest in quadam summa dictum est de
sensibilibus, secundum unumquemque sensum. De eis enim specialiter in libro de sensu et sensato determinatur.
|+24 Lectio 24
|#1 Postquam Philosophus in parte praecedenti determinavit de sensibus secundum unumquemque sensum, hic
determinat de sensu. Et circa hoc tria facit. Primo ostendit quid sit sensus. Secundo concludit solutionem
quarumdam quaestionum ex definitione sensus posita, ibi, manifestum autem ex his etc.. Tertio movet quasdam
dubitationes circa passionem a sensibilibus, ibi, dubitabit autem. Circa primum duo facit. Primo ostendit quid sit
sensus. Secundo ostendit quid sit organum sensus, ibi, sensitivum autem. Dicit ergo primo quod hoc oportet
accipere, universaliter et communiter omni sensui inesse, quod sensus est susceptivus specierum sine materia,
sicut cera recipit signum anuli sine ferro et auro. Sed hoc videtur esse commune omni patienti. Omne enim
patiens recipit aliquid ab agente secundum quod est agens. Agens autem agit per suam formam, et non per suam
materiam: omne igitur patiens recipit formam sine materia. Et hoc etiam ad sensum apparet: non enim aer recipit
ab igne agente, materiam eius sed formam: non igitur videtur hoc proprium esse sensus, quod sit receptivus
specierum sine materia.
|#2 Dicendum igitur, quod licet hoc sit omni patienti, quod recipiat formam ab agente, differentia tamen est in
modo recipiendi.
Nam forma, quae in patiente recipitur ab agente, quandoque quidem habet eumdem modum essendi in patiente,
quem habet in agente: et hoc quidem contingit, quando patiens habet eamdem dispositionem ad formam, quam
habet agens: quodcumque enim recipitur in altero secundum modum recipientis recipitur. Unde si eodem modo
disponatur patiens sicut agens, eodem modo recipitur forma in patiente sicut erat in agente; et tunc non recipitur
forma sine materia. Licet enim illa et eadem materia numero quae est agentis, non fiat patientis, fit tamen
quodammodo eadem, inquantum similem dispositionem materialem ad formam acquirit ei quae erat in agente. Et
hoc modo aer patitur ab igne, et quicquid patitur passione naturali.
|#3 Quandoque vero forma recipitur in patiente secundum alium modum essendi, quam sit in agente; quia
dispositio materialis patientis ad recipiendum, non est similis dispositioni materiali, quae est in agente. Et ideo
forma recipitur in patiente sine materia, inquantum patiens assimilatur agenti secundum formam, et non
secundum materiam. Et per hunc modum, sensus recipit formam sine materia, quia alterius modi esse habet
forma in sensu, et in re sensibili. Nam in re sensibili habet esse naturale, in sensu autem habet esse intentionale et
spirituale.
|#4 Et ponitur conveniens exemplum de sigillo et cera. Non enim eadem dispositio est cerae ad imaginem, quae
erat in ferro et auro. Et ideo subiungit, quod cera accipit signum idest imaginem sive figuram auream aut
aeneam, sed non inquantum est aurum aut aes. Assimilatur enim cera aureo sigillo quantum ad imaginem, sed
non quantum ad dispositionem auri. Et similiter sensus patitur a sensibili habente colorem aut humorem, idest
saporem aut sonum, sed non inquantum unumquodque illorum dicitur, idest non patitur a lapide colorato
inquantum lapis, neque a melle dulci inquantum mel: quia in sensu non fit similis dispositio ad formam quae est
in subiectis illis, sed patitur ab eis inquantum huiusmodi, vel inquantum coloratum, vel saporosum, vel
secundum rationem, idest secundum formam. Assimilatur enim sensus sensibili secundum formam, sed non
secundum dispositionem materiae.
|#5 Deinde cum dicit sensitivum autem determinat de organis sensus. Quia enim dixerat quod sensus est
susceptivus specierum sine materia, quod etiam intellectui convenit, posset aliquis credere, quod sensus non
esset potentia in corpore, sicut nec intellectus.
Et ideo ad hoc excludendum, assignat ei organum: et dicit quod primum sensitivum, idest primum organum
sensus est in quo est potentia huiusmodi, quae scilicet est susceptiva specierum sine materia. Organum enim
sensus, cum potentia ipsa, utputa oculus, est idem subiecto, sed esse aliud est, quia ratione differt potentia a
corpore. Potentia enim est quasi forma organi, ut supra traditum est.
Et ideo subdit quod magnitudo, idest organum corporeum est, quod sensum patitur, idest quod est susceptivum
sensus, sicut materia formae. Non tamen est eadem ratio magnitudinis et sensitivi sive sensus, sed sensus est
quaedam ratio, idest proportio et forma et potentia illius, scilicet magnitudinis.
|#6 Deinde cum dicit manifestum autem ex praemissis concludit solutionem quamdam duorum quae possunt
quaeri: et dicit quod manifestum est ex praedictis, propter quid excellentia sensibilium corrumpat organa
82

