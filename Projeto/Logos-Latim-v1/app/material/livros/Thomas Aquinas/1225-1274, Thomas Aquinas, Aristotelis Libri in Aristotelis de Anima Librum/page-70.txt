generetur sonus, oportet hoc quod percutitur esse regulare, idest esse sic dispositum, ut aer subito dissiliat ex eius
resistentia, et moveatur, et ex tali motu generetur sonus.
|#11 Deinde cum dicit differentiae autem determinat de differentiis sonorum. Et circa hoc duo facit. Primo
ostendit quomodo percipiantur.
Secundo quomodo nominentur, ibi, haec autem dicuntur. Dicit ergo primo, quod diversae res sonantes faciunt
diversos sonos. Sed huiusmodi differentiae sonantium, secundum quod natae sunt facere diversos, non
manifestantur quando sonus est in potentia, sed solum quando sonus est in actu. Sicut enim non videntur colores
sine lumine, sic non percipiuntur acutum et grave in rebus sonativis, nisi fiat sonus in actu.
|#12 Deinde cum dicit haec autem ostendit quomodo differentiae sonorum nominentur.
Et circa hoc quatuor facit. Primo ostendit unde sumantur nomina sonorum: et dicit, quod sumuntur, secundum
metaphoram a qualitatibus tangibilibus. Manifestum est enim quod acutum et grave inter qualitates tangibiles
computantur.
|#13 Secundo ibi acutum enim ponit rationes nominum. Et dicit quod ille sonus acutus est, qui multum movet
sensum auditus in pauco tempore; gravis autem sonus est, qui multo tempore movet parum.
|#14 Tertio ibi neque tamen quia praedictae rationes videntur esse velocis et tardi, (velox enim est quod in
parvo tempore multum movetur, tardum autem quod in multo tempore parum), ostendit qualiter se habet acutum
et grave in sonis, ac velox et tardum in motibus: et dicit, quod velox non est idem quod acutum, nec grave in
sonis est idem quod tardum, sicut nec sonus cuius differentiae sunt grave et acutum, est idem quod motus cuius
differentiae sunt velox et tardum. Sed sicut motus est causa soni, ita velocitas motus est causa soni acuti, et
tarditas motus est causa soni gravis. Sed hoc intelligendum est cum sonus causatur ab uno motu. Cum autem
causatur ex pluribus motibus, frequentia motuum est causa acuti soni, et tarditas est causa gravis, ut dicit boetius
in musica. Unde et chorda magis tensa, acutius sonat, quia ex una percussione frequentius movetur.
|#15 Quarto ibi et videntur assimilat differentias sonorum qualitatibus tangibilibus a quibus nominantur: et dicit
quod ea quae sunt circa tactum, habent similitudinem cum acuto et hebeti in sonis: quia acutus sonus quasi
pungit auditum, eo quod in pauco tempore movet ipsum: hebes autem quasi pellit, quia in multo tempore movet.
Unde unum eorum accidit cum velocitate motus, aliud cum tarditate. Ultimo concludit quod sic de sono
determinatum sit.
|+18 Lectio 18
|#1 Postquam Philosophus determinavit de sono, hic determinat de voce, quae est species soni. Et dividitur in
partes duas: quarum prima praemittit quaedam, quae sunt necessaria ad definitionem vocis. In secunda definit
vocem, ibi, quare percussio. Circa primum duo facit. Primo ostendit quorum sit habere vocem. Secundo, quid sit
proprium organum vocis, ibi, vox autem sonus. Circa primum duo facit. Primo ostendit quod habere vocem est
animatorum. Secundo ostendit quorum animatorum, ibi, multa autem animalium. Dicit ergo primo, quod vox est
quaedam species soni: est enim sonus animati: non autem quorumlibet, sed quorumdam, ut post patebit.
|#2 Nullum autem inanimatum habet vocem. Et si aliquando aliquod eorum dicatur habere vocem, hoc est
secundum similitudinem, sicut tibia et lyra et huiusmodi instrumenta dicuntur habere vocem. Habent enim tria,
eorum soni, in quibus assimilantur voci.
Quorum primum est extensio. Manifestum est enim quod in corporibus inanimatis ex simplici percussione
causatur sonus: unde, cum percussio statim transeat, sonus etiam cito transit et non continuatur. Sed vox causatur
ex percussione aeris ad vocalem arteriam, ut post dicetur: quae quidem percussio continuatur secundum
appetitum animae, et ideo vox extendi potest et continuari. Illa igitur instrumenta, de quibus dictum est, ex hoc
ipso quod habent quamdam continuitatem in suo sono, habent similitudinem vocis.
|#3 Secundum autem, in quo assimilantur voci, est melos, idest consonantia. Sonus enim corporis inanimati,
cum ex simplici percussione proveniat, uniformis est, non habens in se diversitatem gravis et acuti: unde in eo
non est consonantia, quae ex eorum proportione causatur. Sed vox diversificatur secundum grave et acutum, eo
quod percussio, quae causat vocem, diversimode fit secundum appetitum animalis vocem emittentis.
Unde, cum in praedictis instrumentis distinctio sit gravis et acuti in sono, eorum sonus est cum quadam melodia
ad similitudinem vocis.

70

