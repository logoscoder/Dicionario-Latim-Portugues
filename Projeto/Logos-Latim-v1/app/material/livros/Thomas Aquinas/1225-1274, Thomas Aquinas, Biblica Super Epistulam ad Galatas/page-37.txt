quia non perficit iustificando hebr. VII, 19: neminem ad perfectum adduxit lex; egena, quia non confert virtutes
et gratiam, adiuvando per se.
Sed quid est quod dicit convertimini? et videtur hoc inconvenienter dictum.
Similiter et hoc, quod dicit denuo. Nam isti nec Iudaei fuerant, nec alias legalia servaverant.
Ad quod dicendum est, quod cultus Iudaeorum medius est inter cultum christianorum et gentilium. Nam gentiles
colebant elementa ipsa tamquam viva quaedam; Iudaei vero elementis quidem non serviebant, sed Deo sub ipsis
elementis, inquantum observationibus corporalium elementorum Deo cultum exhibebant. Supra eodem: sub
elementis huius mundi eramus servientes.
Christiani vero serviunt Deo sub Christo, id est in fide Christi. Quando autem aliquis pervenit ad terminum,
transacto medio, si iterum redire velit ad medium, idem videtur ac si velit redire ad principium. Et ideo
apostolus, quia isti iam pervenerant ad terminum, scilicet ad fidem Christi, et tunc redierunt ad medium, scilicet
ad cultum Iudaeorum, inde est, quod propter quamdam conformitatem medii ad principium, dicit eos converti ad
elementa, et denuo eis servire.
Et quod ita sit probat, cum dicit dies observatis, Iudaico ritu, scilicet sabbata, et decimum primi mensis, et
huiusmodi, quae dicuntur in Glossa; menses, id est Neomenias, ut primum et septimum mensem, ut habetur Lev.
XXIII, 5 ss.; tempora, scilicet egressionis de Aegypto, et quod ierosolymam tribus vicibus veniebant per singulos
annos. Item annos iubilaei, et septimum annum remissionis.
Et ex hoc sequitur periculum, quia ex hoc nihil prodest fides Christi. Unde dicit timeo vos ne forte sine causa, id
est inutiliter, in vobis laboraverim. Infra V, 2: si circumcidimini, Christus vobis nihil proderit.
Consequenter cum dicit estote sicut ego, reducit eos ad statum salutis; quasi dicat: ita timeo vos, ne forte sine
causa laboraverim in vobis, sed ne ita sit, estote sicut ego.
Hoc in Glossa tripliciter legitur. Primo modo sic estote sicut ego, scilicet legem deserentes, sicut ego dimisi.
Secundo modo sic estote sicut ego, errorem scilicet pristinum corrigentes, sicut ego errorem meum correxi. Et
hoc potestis, quia ego, supple sum, sicut vos, et tamen de errore meo correctus sum. Tertio modo sic: estote sicut
ego, scilicet sine lege viventes, quia ego, supple: qui legem habui, et in lege natus sum, modo sum sicut vos,
supple fuistis, scilicet sine lege.
|#5 Lectio 5
Postquam reprehendit apostolus Galatas, hic ostendit se hoc non ex odio fecisse. Et primo ostendit se non habere
veram causam odii ad eos ullam; secundo quod nec habet causam aestimatam, ibi ergo inimicus factus sum
vobis, etc.; tertio assignat causam praemissae reprehensionis, ibi filioli mei, etc..
Circa primum duo facit.
Primo ostendit, quod non habet causam odii ad eos; secundo quod magis habet causam amoris, ibi scitis autem
quod per infirmitatem, etc..
Circa primum notandum est, quod consuetudo est boni pastoris in correctione subditorum asperis dulcia miscere,
ne scilicet ex nimia severitate frangantur. Lc. X, 34 legitur de Samaritano, quod in curatione sauciati infudit
vinum et oleum. E contra, de malis pastoribus dicitur Ez. XXXIV, 4: cum austeritate imperabatis eis.
Et ideo apostolus sicut bonus praelatus ostendit, quod non ex odio increpat eos, blande loquendo eis quantum ad
tria. Primo quantum ad charitatis nomen. Unde dicit fratres, Ps. Cxxxii, 1: ecce quam bonum et quam iucundum
habitare fratres in unum.
Secundo quantum ad modestiae verbum.
Unde dicit obsecro vos, Prov. XVIII, 23: cum obsecrationibus loquitur pauper. Tertio quantum ad excusationem.
Unde dicit nihil me laesistis, et ego non sum talis, quod habeam odio illos, qui me non offendunt.
Secundo ostendit se ad eos habere causam amoris, cum dicit scitis autem, quod per infirmitatem, etc.. Ubi tria
ponit ex quibus homines se diligere consueverunt.
Primum est mutuum societatis auxilium, et ex hoc etiam amor in hominibus confirmatur, secundum illud Lc.
XXII, 28: vos estis, qui permansistis mecum, etc..
Et quantum ad hoc dicit scitis autem, etc., ubi primo commemorat tribulationem quam passus est apud eos;
secundo ostendit quomodo ei astiterunt et tentationem vestram, etc..
Dicit ergo quantum ad primum: dico quod nihil me laesistis, imo servivistis mihi. Scitis enim, id est recordari
poteritis, quod evangelizavi vobis iampridem, id est transacto tempore, per infirmitatem carnis, id est cum
infirmitate et afflictione carnis meae, vel cum multis tribulationibus quas patiebar a Iudaeis (qui sunt de carne
mea) me persequentibus.
I Cor. II, 3: cum timore et tremore multo fui apud vos. II Cor. XII, 9: virtus in infirmitate perficitur.
Et licet haec infirmitas fuerit causa spernendi me, et tentationis vestrae, secundum illud Zach. XIII, 7: percute
pastorem, et dispergentur oves, etc., vos tamen tentationem vestram, quae erat in carne mea, id est tribulationem
meam, quae erat vobis causa tentationis, non sprevistis. Eccli. XI, 2: non spernas hominem in visu suo. Quia, ut
dicit Dominus Lc. X, 2: qui vos spernit, me spernit, etc.. Neque respuistis doctrinam meam et me, quin velletis
esse socii tribulationum.
Is. XXXIII, 1: vae qui spernis, nonne et ipse sperneris, etc..
37

