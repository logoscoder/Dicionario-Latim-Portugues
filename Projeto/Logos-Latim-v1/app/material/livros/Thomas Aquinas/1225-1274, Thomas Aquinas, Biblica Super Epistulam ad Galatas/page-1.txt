OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*AD_GALATAS
SUPER AD GALATAS
|+P Prologus
Prooemium
Vetera, novis supervenientibus, proiicietis, Lev. XXVI, 10.
Haec verba competunt praesenti epistolae, in qua apostolus redarguit Galatas, qui intantum seducti fuerant a
pseudo, ut simul servarent legalia et evangelium, quod apostolus improperat eis in verbis praemissis, dicens
vetera, novis supervenientibus, proiicietis.
In quibus verbis innuit Dominus quadruplicem vetustatem. Prima vetustas est erroris, de qua Is. XXVI, 3: vetus
error abiit, et haec remota est per novitatem doctrinae Christi.
Mc. I, 27: quae est haec nova doctrina? secunda vetustas est figurae, de qua hebr. VIII, 8: consummabo super
domum David, et super Iuda testamentum novum, non secundum testamentum quod feci patribus eorum. Ubi
primo ostendit primum testamentum esse vetustum, et hoc renovari per novitatem gratiae, seu veritatis
praesentiae Christi. Ier. XXXI, 22: novum faciet Dominus super terram, etc..
Tertia est vetustas culpae, de qua Ps. XXXI, 3: quoniam tacui (confitendo scilicet peccata mea), inveteraverunt,
etc.. Et haec renovatur per novitatem iustitiae. Rom. VI, 4: in novitate vitae ambulemus, etc..
Quarta est vetustas poenae. Thren. III, 4: vetustam feci pellem meam. Et haec renovabitur per novitatem gloriae,
de qua novitate Is. Cap. Ult.: ecce ego creo caelum novum, etc.; Apoc. XXI, 21: dixit, qui sedebat in throno: ecce
nova facio omnia.
|+1 Capitulus 1
|#1 Lectio 1
Scribit ergo apostolus Galatis hanc epistolam, in qua ostendit, quod, veniente gratia novi testamenti, debet proiici
vetus testamentum, ut impleta veritate deseratur figura, quibus duabus, scilicet gratia et veritate, adeptis,
perveniatur ad veritatem iustitiae et gloriae. Acquiruntur autem illa duo, si observantia legalium dimissa,
observantiae evangelii Christi ferventer insistamus.
Ordo autem huius epistolae congruus est, ut post duas epistolas ad Corinthios, in quarum prima agitur de
sacramentis ecclesiae, in secunda de ministris horum sacramentorum, necessarie sequatur epistola ad Galatas, in
qua agitur de cessatione sacramentorum veteris testamenti.
Dividitur autem haec epistola in duas partes, in salutationem, et epistolarem narrationem, ibi miror quod, etc..
In salutatione autem primo ponitur persona salutantis; secundo ponuntur personae salutatae, ibi ecclesiis
Galatiae, etc.; tertio bonum optatum, ibi gratia vobis, etc..
Circa primum, primo, ponitur persona salutans principaliter, quae describitur ex nomine et ex auctoritate.
Ex nomine quidem cum dicit Paulus, quod congruit humilitati suae, quia interpretatur humilis. Unde dicitur I
Cor. XVI, 9: ego sum minimus apostolorum, etc..
Item congruit officio suo, quia secundum alium modum interpretatur os tubae, in quo specialiter est officium
praedicationis significatum.
Is. LVIII, 1: quasi tuba exalta vocem tuam, etc..
Ex auctoritate autem describitur, cum dicitur apostolus. Ubi duo ponuntur, scilicet eius auctoritas, et auctoritatis
origo.
Auctoritas, quia apostolus, qui idem est quod missus.

1

