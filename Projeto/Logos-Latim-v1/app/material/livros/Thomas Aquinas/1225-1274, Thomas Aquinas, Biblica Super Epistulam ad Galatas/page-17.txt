est minister peccati? id est, inducens nos ad peccandum qui nos a statu legis ad suam fidem vocavit? infra IV, 4:
factum sub lege, ut eos qui sub lege erant redimeret, scilicet ab onere legis.
Respondet apostolus absit, quia magis est minister iustitiae. Rom. V, 19: per unius obedientiam iusti
constituuntur multi.
I Petr. II, 22: qui peccatum non fecit, etc..
Et quod Christus non sit minister peccati abstrahens a lege veteri, patet, quia si ego ipse quae destruxi, scilicet
superbiam gloriantem de lege, iterum reaedifico, volens redire ad gloriandum de lege, praevaricatorem meipsum
constituo, resumens quae destruxi.
II Petr. II, 22: canis reversus ad vomitum, etc.. Ios. II: maledictus homo qui reaedificaverit iericho.
Dicit autem quae destruxi, non ipsam legem, ut Manichaei volunt, quia lex sancta est, Rom. VII, 12, sed
superbiam de lege, de qua dicitur Rom. X, 3: quaerentes suam iustitiam statuere, etc..
Si quis autem obiiciat quod cum ipse olim destruxerit fidem Christi, praevaricatorem se faciebat eam aedificans,
patet responsio, quia fidem Christi conatus fuit quidem destruere, sed non praevaluit propter veritatem. Act. IX,
4: quid me persequeris? durum est tibi, etc.. Sed superbia legis vana erat, et ideo destrui poterat, et reaedificanda
non erat.
Secundo modo potest exponi, ut quod dicit inventi sumus et ipsi peccatores, referatur non ad dimissionem legis,
sicut nunc expositum est, sed magis ad ipsam legis observantiam. Manifestum enim est quod quicumque quaerit
iustificari, profitetur se non esse iustum, sed peccatorem.
Est ergo sensus: si nos quaerentes iustificari in Christo, ex hoc ipso quod quaerimus nos iustificari, inventi
sumus, id est, ratione comprobamur et ipsi peccatores fuisse, propter hoc quod legem observabamus, numquid
Iesus Christus minister peccati est? ut scilicet mandaverit homines post suam passionem legalia observare, quod
sine peccato fieri non potest.
Et attendendum est, quod haec expositio procedit secundum opinionem Hieronymi, qui ponebat statim post
passionem Christi legalia fuisse mortifera.
Tertio modo potest exponi, ut quod dicit inventi sumus et ipsi peccatores, pertineat quidem ad statum quo lex
observabatur, non tamen quod ipsi offenderent propter legis observantiam, sed propter legis defectum, quae
peccatum auferre non poterat, ut sit sensus: si quaerentes iustificari in ipso, inventi sumus et ipsi peccatores, id
est, peccatum habentes, lege peccatum non auferente, secundum illud Rom. III, 9: causati sumus Iudaeos et
Graecos omnes sub peccato esse, numquid Iesus Christus peccati minister est, ut reducat nos ad observantiam
legis, in qua sub peccato eramus? et haec expositio procedit secundum expositionem Augustini.
Et respondet, secundum utramque expositionem, absit, quia ego destruxi legem carnaliter intellectam,
spiritualiter iudicando et docendo.
Unde si iterum vellem aedificare carnalis legis observantias, essem praevaricator legis spiritualis.
Potest et quarto modo sic exponi.
Dixeram, hominem non iustificari ex operibus legis. Posset aliquis dicere, quod nec etiam per fidem Christi, quia
multi post fidem Christi acceptam, peccant. Et hoc est quod dicit: si quaerentes iustificari in Christo, id est, per
fidem Christi, inventi sumus post fidem Christi susceptam etiam ipsi nos fideles peccatores, id est, in peccatis
viventes, numquid Iesus Christus minister peccati est et damnationis, sicut minister veteris legis est minister
peccati et damnationis? non quod lex induceret ad peccatum, sed occasionaliter, quia prohibebat peccatum, et
non conferebat gratiam adiuvantem ad resistendum peccato. Unde dicitur Rom. VII, 8: occasione accepta,
peccatum per mandatum, etc..
Sed Christus dat gratiam adiuvantem. Io. I, 17: gratia et veritas per Iesum Christum facta est. Unde nullo modo
est minister peccati, nec directe, nec occasionaliter.
|#6 Lectio 6
Hic apostolus solutionem superius assignatam manifestat. Et primo ponit solutionis manifestationem; secundo
concludit principale intentum, ibi non abiicio gratiam Dei, etc..
Sed attendendum est, quod apostolus inquirendo procedens, nullum dubium indiscussum relinquit. Et ideo verba
eius licet videantur intricata, tamen si diligenter advertantur, nihil sine causa dicit, et hoc apparet in verbis
propositis. Ubi tria facit: primo manifestat solutionem; secundo explicat solutionis manifestationem, ibi Christo
confixus sum cruci, etc.; tertio removet dubitationem, ibi quod autem vivo, etc..
Quia ergo apostolus dixerat si enim quae destruxi, etc., quod intelligitur de veteri lege, posset enim ab aliquo
reputari legis destructor, et per consequens iniquus, secundum illud Ps. Cxviii, 126: dissipaverunt iniqui legem
tuam, ideo apostolus vult ostendere quomodo legem destruat, et tamen non est iniquus, dicens ego enim per
legem, etc..
Ubi sciendum est, quod quando aliquis dissipat legem per ipsam legem, talis est praevaricator legis, non iniquus.
Dissipatur autem lex per legem, quando in lege datur aliquod praeceptum locale seu temporale, ut scilicet lex illa
tali tempore, seu tali loco servetur, et non alio, et hoc ipsum exprimatur in lege. Si quis tunc in illo tempore, seu
in illo loco lege non utitur, destruit legem per ipsam legem, et hoc modo apostolus destruxit legem. Unde

17

