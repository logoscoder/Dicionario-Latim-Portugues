destruxi, inquit, quodammodo legem, tamen per legem, quia ego mortuus sum legi per legem, id est, per
auctoritatem legis ipsam dimisi, quasi legi mortuus.
Auctoritas enim legis, per quam mortuus est legi, in multis sacrae Scripturae locis habetur; Ier. XXXI, 31, tamen
sub aliis verbis: confirmabo testamentum novum super domum Israel, etc.; Deut. XVIII, 15: prophetam
suscitabit Dominus de fratribus vestris, etc.; et multis aliis locis; non est ergo transgressor apostolus legem
destruendo.
Vel aliter: ego per legem, scilicet spiritualem, mortuus sum legi carnali. Tunc enim moritur legi, quando abiicit
legem solutus a lege. Iuxta illud Rom. VII, 2: mortuo viro, soluta est mulier a lege viri. Inquantum vero
apostolus subiectus erat legi spirituali, dicit se mortuum legi, id est, solutum a legis observatione. Rom. VIII, 2:
lex spiritus vitae, etc..
Alius modus dimittendi legem sine praevaricatione esse potest, quia videlicet lex aliqua quando est scripta in
charta, tunc dicitur lex mortua, et quando est in mente legislatoris, tunc dicitur lex viva. Constat autem, quod si
aliquis secundum verbum legislatoris operaretur contra legem scriptam, et solveret legem, et solveretur a lege
mortua, et servaret legem vivam secundum imperium legislatoris.
Dicit ergo, secundum hoc, mortuus sum legi scriptae et mortuae, id est solutus sum ab ea, ut Deo vivam, id est,
motus meos secundum dicta ipsius dirigam, et ad honorem eius ordiner. Lex enim statuta in scriptis aliquid tradit
propter extraneos, et eos qui ab eo verbotenus audire non possunt; sed his qui coram eo sunt, non dicit eam
scriptis, sed verbo tantum. A principio enim homines infirmi erant, ad Deum accedere non valentes. Et ideo
necesse fuit eis praecepta legis in scriptis dare, ut per legem quasi per paedagogum manu ducerentur ad hoc,
quod ab eo praecepta eius audirent, secundum quod dicitur infra III, 24: lex paedagogus noster fuit in Christo,
etc.. Sed postquam habemus accessum ad patrem per Christum, ut dicitur Rom. V, 2, non instruimur per legem
de mandatis Dei, sed ab ipso Deo.
Et ideo dicit: per legem manuducentem mortuus sum legi scriptae, ut vivam Deo, scilicet ipsi factori legis, id est,
ut ab ipso instruar et dirigar.
Consequenter cum dicit Christo confixus sum, etc., explicat quae dixit.
Dixerat autem quod est mortuus legi, et quod vivit Deo. Et ista duo manifestat. Et primo quod sit mortuus legi,
per hoc quod dicit Christo confixus sum cruci; secundo quod vivit Deo, cum dicit vivo ego, iam non ego, etc..
Et primum quidem potest exponi dupliciter.
Uno modo sicut in Glossa, sic: quilibet homo secundum carnalem originem nascitur filius irae, Eph. II, 3:
eramus enim natura filii irae, etc.. Nascitur etiam in vetustate peccati, Bar. III, 11: inveterasti in terra aliena, etc..
Quae quidem vetustas peccati tollitur per crucem Christi, et confertur novitas vitae spiritualis.
Dicit ergo apostolus Christo confixus sum cruci, id est, concupiscentia seu fomes peccati, et omne huiusmodi,
mortuum est in me per crucem Christi. Rom. VI, 6: vetus homo noster simul crucifixus est, etc.. Item ex quo cum
Christo confixus sum cruci, et mortuus sum peccato, et Christus resurrexit, cum resurgente etiam resurrexi. Rom.
IV, 25: traditus est, etc.. Sic ergo Christus in nobis renovat vitam novam, destructa vetustate peccati.
Et ideo dicit vivo autem, id est, quia Christo confixus sum cruci, vigorem bene operandi habeo, iam non ego
secundum carnem, quia iam non habeo vetustatem quam prius habui, sed vivit in me Christus, id est, novitas,
quae per Christum nobis data est.
Vel aliter: homo quantum ad illud dicitur vivere, in quo principaliter firmat suum affectum, et in quo maxime
delectatur.
Unde et homines qui in studio seu in venationibus maxime delectantur, dicunt hoc eorum vitam esse. Quilibet
autem homo habet quemdam privatum affectum, quo quaerit quod suum est; dum ergo aliquis vivit quaerens
tantum quod suum est, soli sibi vivit, cum vero quaerit bona aliorum, dicitur etiam illis vivere.
Quia ergo apostolus proprium affectum deposuerat per crucem Christi, dicebat se mortuum proprio affectui,
dicens Christo confixus sum cruci, id est, per crucem Christi remotus est a me proprius affectus sive privatus.
Unde dicebat infra ult.: mihi absit gloriari nisi in cruce Domini nostri, etc., II Cor. V, 14 s.: si unus pro omnibus
mortuus est, ergo omnes mortui sunt.
Et pro omnibus mortuus est Christus, ut et qui vivunt iam non sibi vivant, sed ei, etc..
Vivo autem, id est, iam non vivo ego, quasi in affectu habens proprium bonum, sed vivit in me Christus, id est
tantum Christum habeo in affectu, et ipse Christus est vita mea. Phil. I, 21: mihi vivere Christus est, et mori
lucrum.
Consequenter autem cum dicit quod autem nunc vivo, etc., respondet dubitationi quae poterat esse duplex ex
praemisso verbo. Una est quomodo ipse vivit, et non est ille, scilicet qui vivit; secunda quomodo confixus est
cruci. Et ideo haec duo aperit.
Et primo primum, quomodo scilicet vivit, et non ipse vivit, dicens quod autem nunc vivo, etc..
Ubi notandum est, quod illa proprie dicuntur vivere, quae moventur a principio intrinseco.
Anima autem Pauli constituta erat inter Deum et corpus, et corpus quidem vivificabatur et movebatur ab anima
Pauli, sed anima eius a Christo. Quantum ergo ad vitam carnis vivebat ipse Paulus, et hoc est quod dicit quod
autem nunc vivo in carne, id est, vita carnis; sed quantum ad relationem ad Deum, Christus vivebat in Paulo, et
ideo dicit in fide vivo filii Dei, per quam habitat in me et movet me. Hab. II, 4: iustus autem meus ex fide vivit.
18

