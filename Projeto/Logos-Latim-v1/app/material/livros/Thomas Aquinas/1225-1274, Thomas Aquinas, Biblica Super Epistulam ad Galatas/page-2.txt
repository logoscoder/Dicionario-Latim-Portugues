Sciendum est autem, quod apostolus in quibusdam epistolis scribit se servum, ostendens nomen humilitatis, ut in
epistola ad Romanos; in quibusdam vero scribit se apostolum, ostendens auctoritatem suam. Cuius ratio est, quia
Romani superbi erant, et ideo apostolus, ut inducat eos ad humilitatem, scribit se servum, in exemplum
humilitatis.
Galatis vero, quia stulti erant et superbi, ut frangat eos, nominat se apostolum; et ideo hic ponit auctoritatem
suam.
Originem autem auctoritatis suae describit, cum dicit non ab hominibus, etc..
Et primo removet originem aestimatam; secundo assignat veram, ibi sed per Iesum Christum, etc..
Origo autem aestimata erat, quia intantum Galatae seducti erant a pseudo, quod crederent apostolum non esse
eiusdem auctoritatis qua alii apostoli erant, quia non fuit doctus a Christo vel conversatus cum eo, sed esset
missus ab eis, quasi minister eorum.
Opinionem ergo istam removet, cum dicit non ab hominibus, etc..
Quidam enim mittebantur a toto collegio apostolorum et discipulorum. Et ideo ostendens se non esse ab eis
missum, dicit non ab hominibus. Quidam enim mittebantur ab aliquo apostolorum speciali, sicut Paulus
aliquando mittebat Lucam et titum. Et ideo ostendens, quod nec sic missus sit, dicit neque per hominem, id est,
per aliquem apostolorum in speciali, sed per spiritum sanctum, qui dicit, Act. XIII, 2: segregate mihi, etc..
Causa autem originis huius auctoritatis vera est Christus Iesus, et ideo dicit sed per Iesum Christum, et Deum
patrem.
Haec autem distinctio, cum dicit per Iesum Christum et Deum patrem, potest accipi, vel quantum ad personam
patris, et personam filii, et tunc alius est in persona Deus pater, et alius Iesus Christus. Ab utroque autem missus
est beatus apostolus Paulus ad praedicandum, et a tota trinitate, quia inseparabilia sunt opera trinitatis. Non fit
autem mentio de persona spiritus sancti, quia cum sit unio et nexus duorum, positis personis duabus, scilicet
patris et filii, intelligitur etiam spiritus sanctus.
Vel potest sumi distinctio praedicta quantum ad naturam assumptam, scilicet humanam, quia secundum naturam
divinam non est distinctio inter Deum patrem et Iesum Christum. Et tunc missus est Paulus per Deum patrem,
sicut per auctorem, et per Iesum Christum, sicut per ministrum. Rom. XV, 8: dico Iesum Christum ministrum
fuisse, etc..
Quia vero Galatae derogabant apostolo, quod non fuisset conversatus cum Christo sicut alii, nec missus ab eo,
ideo in hoc specialiter magnificat se, quia illi fuerunt missi per Christum adhuc viventem in carne mortali, ipse
vero a Christo iam glorificato missus est, ideo dicit qui, scilicet Deus pater, suscitavit eum, scilicet Iesum
Christum, inquantum hominem, a mortuis. Quasi dicat: apostolus sum, non ab hominibus, scilicet collegio
apostolorum, nec per hominem, scilicet Christum in mortali carne viventem, sed sum apostolus per Christum iam
suscitatum et glorificatum. Rom. VI, 9: Christus resurgens a mortuis, etc..
Et quia praesens vita significatur per sinistram, futura vero per dexteram, inquantum ista est caelestis et
spiritualis, illa vero temporalis, ideo Petrus, qui vocatus fuit a Christo adhuc in carne mortali posito, ponitur in
bulla Papae in sinistra parte; Paulus vero, qui vocatus fuit a Christo iam glorificato, ponitur in parte dextera.
Consequenter cum dicit et qui mecum sunt, etc., ponuntur personae adiunctae salutantes, quas describit a dulci
familiaritate, quia mecum sunt, scilicet ad solatium et adiutorium.
Prov. XVIII, 19: frater qui iuvatur a fratre, etc.. Ps. Cxxxii, 1: ecce quam bonum, etc..
Item ab inseparabili charitate, cum dicit fratres, Io. XIII, 35: in hoc cognoscent omnes, etc..
Item ab universalitate, cum dicit omnes; quod ideo addit, quia isti forte erant intantum seducti, quod dictum Pauli
non reputarent.
Et ideo dicit omnes qui mecum sunt, ut ostendat eos testes esse veritatis suae, et facile intelligant se errare, dum
ab omnibus reprehenduntur.
II Cor. II, 6: sufficit illi qui eiusmodi est obiurgatio haec, quae fit a pluribus, etc..
Personas autem salutatas ponit, cum dicit ecclesiis Galatiae, etc..
Ubi sciendum quod sicut in Glossa tangitur, brennus dux senonum olim congregato exercitu intravit Italiam, qua
pertransita, venit in Graeciam ante tempus Alexandri magni, ubi cum essent aliqui de gente sua remanentes, in
una parte Graeciae miscuerunt se Graecis; unde illa provincia Gallograecia dicta est; deinde illi Galatae sunt
appellati, quasi albi. Et licet Graeci sint acuti ingenii, tamen illi Galatae stulti erant et instabiles et ad
intelligendum tardiores, sicut et indociles galli, unde originem traxerunt. Et ideo infra dicit eis: o insensati
Galatae, etc.. Istis ergo scribit epistolam hanc et isti sunt personae salutatae.
Consequenter cum dicit gratia vobis, etc., ponit bona quae eis optat. Et primo ponit ipsa bona optata; secundo
ipsorum bonorum auctorem, ibi a Deo patre, etc..
Bona autem quae eis optat sunt duo, in quibus omnia spiritualia includuntur.
Primum est gratia, quae est principium vitae spiritualis, cui in Glossa adscribitur remissio peccatorum, quae est
primum in vita spirituali. Nullus enim potest esse in vera vita spirituali, nisi prius moriatur peccato.
Secundum est pax, quae est quietatio mentis in fine, quae in Glossa dicitur esse reconciliatio ad Deum.
Et sic, dum optat principium et finem omnium bonorum spiritualium, includit apostolus tamquam inter duo
extrema desiderium omnis boni eis proveniendum. Ps. Lxxxiii, 12: gratiam et gloriam dabit Dominus.
2

