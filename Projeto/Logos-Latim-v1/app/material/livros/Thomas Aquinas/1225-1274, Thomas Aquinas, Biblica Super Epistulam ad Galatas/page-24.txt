Consequenter cum dicit scriptum est enim, etc., probat propositum, et hoc primo quidem secundum Glossam
ostenditur per hoc quod nullus potest legem servare hoc modo, quo lex praecipit Deut. XXVIII, 15, quod omnis
qui non permanserit in omnibus quae scripta sunt in libro legis, ut faciat ea, id est, qui non impleverit totam
legem, sit maledictus. Sed implere totam legem est impossibile, ut dicitur Act. XV, 10: ut quid tentatis imponere
iugum, quod neque nos, neque patres nostri portare potuimus? ergo nullus est ex operibus legis, quin sit
maledictus.
Potest etiam accipi hoc quod dicitur scriptum est enim, etc., non ut probatio propositi, sed ut ostendatur eius
expositio; quasi dicat: dico quod sunt sub maledicto, sub illo scilicet de quo dicit lex scriptum est enim:
maledictus est omnis, etc.: ut intelligatur de peccato, id est, de maledicto.
Nam lex imperat bona facienda seu mala vitanda, et imperando obligat, sed non dat virtutem obediendi. Et ideo
dicit maledictus, quasi malo adiectus, omnis, nullum excipiendo, quia, ut dicitur Act. X, 34, non est personarum
acceptio apud Deum. Qui non permanserit usque in finem. Matth. XXIV, 13: qui perseveraverit usque in finem.
In omnibus, non in quibusdam tantum, quia, ut dicitur Iac. II, 10, quicumque totam legem servaverit, offendat
autem in uno, factus est omnium reus. Quae scripta sunt in libro legis, ut faciat ea, non solum ut credat seu velit
tantum, sed ut opere impleat. Ps. Cx, 10: intellectus bonus omnibus facientibus eum.
Sancti autem patres etsi in operibus legis erant, salvabantur tamen in fide venturi, confidentes in eius gratia, et
saltem spiritualiter legem implentes. Moyses enim, ut in Glossa dicitur, multa quidem praecepit, quae nullus
implere potuit ad domandam Iudaeorum superbiam dicentium: non deest qui impleat, sed deest qui iubeat.
Sed hic est quaestio de hoc quod dicitur maledictus omnis, etc.. Dicitur enim Rom. XII, 14: benedicite, et nolite
maledicere.
Respondeo. Dicendum est quod maledicere nihil aliud est quam malum dicere; possum ergo dicere bonum esse
malum, et malum esse bonum, et rursum bonum esse bonum, et malum esse malum. Et primum quidem prohibet
apostolus, dicens: nolite maledicere, id est, nolite dicere bonum esse malum, et e contra; sed secundum licet, et
ideo cum vituperamus peccatum, maledicimus quidem, sed non dicendo bonum malum, sed dicimus malum esse
malum. Et ideo licet peccatorem maledicere, id est, dicere eum esse malo addictum vel esse malum.
Consequenter cum dicit quoniam autem in lege, etc., ostendit insufficientiam legis non valentis ab illo maledicto
eripere ex hoc quod iustificare non poterat. Ad quod ostendendum utitur quodam syllogismo in secunda figura,
et est talis: iustitia est ex fide, sed lex ex fide non est; ergo lex iustificare non potest. Circa hoc ergo primo ponit
conclusionem, cum dicit quoniam autem in lege nemo iustificatur; secundo autem maiorem, cum dicit quia
iustus ex fide vivit; tertio minorem, cum dicit lex autem non est ex fide.
Dicit ergo: dico quod per legem maledictio inducta est, nec tamen ab illa maledictione lex eripit, quia
manifestum est quod nemo in lege iustificatur apud Deum, id est per opera legis.
Circa quod intelligendum, quod illi qui negaverunt vetus testamentum, ex hoc verbo occasionem sumpserunt. Et
ideo dicendum est quod nemo iustificatur in lege, id est per legem. Nam per eam cognitio quidem peccati
habebatur, ut dicitur Rom. V, sed non habebatur per eam iustificatio. Rom. III, 20: ex operibus legis nullus
iustificabitur.
Sed contra Iac. II, 21 dicitur: nonne Abraham ex operibus iustificatus est? respondeo. Dicendum est, quod
iustificare potest accipi dupliciter: vel quantum ad executionem iustitiae et manifestationem, et hoc modo
iustificatur homo, id est, iustus ostenditur, ex operibus operatis. Vel quantum ad habitum iustitiae infusum, et
hoc modo non iustificatur quis ex operibus, cum habitus iustitiae qua homo iustificatur apud Deum, non sit
acquisitus, sed per gratiam fidei infusus.
Et ideo signanter apostolus dicit apud Deum, quia iustitia quae est apud Deum, in interiori corde est: iustitia
autem quae est ex operibus, id est, quae manifestat iustum, est apud homines. Et hoc modo apostolus accepit
apud Deum. Rom. II, 13: non enim auditores, sed factores, etc.. Rom. IV, 2: si ex operibus Abraham iustificatus
est, habet gloriam, sed non apud Deum, etc..
Sic ergo patet conclusio rationis, scilicet quod lex iustificare non potest.
Consequenter cum dicit quia iustus, etc., ponit maiorem, quae est ex auctoritate Scripturae, Hab. II, 4 et
introducitur etiam Rom. I, 17 et ad Hebr. X, 38.
Circa quod notandum est, quod in homine est duplex vita, scilicet vita naturae et vita iustitiae. Vita quidem
naturae est per animam; unde anima a corpore recedente, corpus remanet mortuum. Vita vero iustitiae est per
Deum habitantem in nobis per fidem.
Et ideo primum quo Deus est in anima hominis, est fides. Hebr. XI, 6: accedentem ad Deum oportet credere.
Eph. III, 17: habitare Christum per fidem, etc..
Et sic dicimus, quod in anima prima indicia vitae apparent in operibus animae vegetabilis: quia anima vegetabilis
est, quae primo advenit animali generato, ut Philosophus dicit. Ita quia primum principium quo Deus est in
nobis, est fides, ideo fides dicitur principium vivendi. Et hoc est quod hic dicitur iustus meus ex fide vivit. Et
intelligendum est de fide per dilectionem operante.
Minor autem ponitur ibi lex autem non est, etc..
Et primo ponitur ipsa minor; secundo probatur, ibi sed qui fecerit, etc..

24

