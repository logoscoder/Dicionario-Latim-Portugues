Fuit autem necessarium, quod Iudaei sub elementis huius mundi deservirent Deo, quia iste ordo est congruus
naturae humanae, ut a sensibilibus ad intellectualia perducantur.
|#2 Lectio 2
Hic adaptat apostolus similitudinem propositam ad Christum.
Et primo ponitur adaptatio; secundo finis rei, in qua similitudo adaptatur, ibi ut eos qui sub lege erant, etc..
Sciendum est autem quod supra, in similitudine proposita, quatuor ostendit per ordinem, sicut dictum est. Hic
autem illa quatuor adaptans ad Christum, incipit ab ultimo, scilicet a determinatione temporis, cuius ratio est,
quia idem tempus fuit in quo Christus fuit humiliatus et in quo fideles fuerunt exaltati.
Et ideo dicit at ubi venit plenitudo temporis, id est postquam tempus, quod fuerat praefinitum a Deo patre de
mittendo filio suo, erat completum; et hoc modo accipitur Lc. II, 6: impleti sunt dies, etc..
Dicitur autem plenum tempus illud propter plenitudinem gratiarum, quae in eo dantur, secundum Ps. Lxiv, 10:
flumen Dei repletum est aquis, etc.. Item propter impletionem figurarum veteris legis. Matth. V, 17: non veni
solvere legem, etc.. Item, propter impletionem promissorum. Dan. IX, 27: confirmabit autem pactum multis
hebdomada una.
Hoc autem quod dicit at ubi venit plenitudo temporis, etc., similiter et in aliis Scripturae locis, ubi tempus circa
Christum impleri dicitur, non est referendum ad fatalem necessitatem, sed ad divinam ordinationem, de qua
dicitur in Ps. Cxviii, 91: ordinatione tua perseverat dies, etc..
Assignatur autem duplex ratio, quare illud tempus praeordinatum est ad adventum Christi. Una sumitur ex
magnitudine.
Quia enim magnus est qui venturus erat, oportebat et multis indiciis et multis praeparationibus homines ad
adventum eius disponi.
Hebr. I, 1: multifarie multisque modis, etc..
Alia ex conditione venientis. Quia enim medicus erat venturus, oportebat quod ante adventum suum
convincerentur homines de morbo, et quantum ad defectum scientiae in lege naturae et quantum ad defectum
virtutis in lege scripta. Et ideo oportuit utrumque, scilicet et legem naturae et legem Scripturae, adventum Christi
praecedere.
Secundo adaptat quantum ad haereditariam dignitatem, cum dicit misit Deus filium suum, scilicet proprium et
naturalem.
Et si filius, ergo et haeres. Dicit autem filium suum, id est proprium, naturalem et unigenitum, non adoptivum.
Io. III, 16: sic Deus dilexit mundum, ut, etc..
Misit, inquam, eum non a se separatum, quia missus est per hoc, quod assumpsit humanam naturam, et tamen
erat in sinu patris, Io. I, 18: unigenitus, qui est in sinu patris aeternaliter. Io. III, 13: nemo ascendit in caelum, nisi
qui descendit de caelo, filius hominis qui est in caelo, qui, licet descenderit per assumptionem carnis, tamen est
in caelo.
Item misit eum, non ut esset ubi prius non erat; quia, licet in propria venerit per praesentiam carnis, in mundo
tamen erat per praesentiam deitatis, ut dicitur in evangelio Io. I, 14. Similiter non misit eum quasi ministrum,
quia sua missio fuit assumptio carnis, non depositio maiestatis.
Misit ergo Deus filium suum ad sanandum, inquam, deviationem concupiscibilis, et ad illuminandum
ignorantiam rationalis creaturae.
Ps. Cvi, 20: misit verbum suum, etc..
Misit etiam ad liberandum a potestate Daemonis contra infirmitatem irascibilis. Is. XIX, 20: mittet eis
salvatorem, qui liberet eos.
Item ad remedium ab obligatione aeternae mortis. Os. III, 14: de manu mortis liberabo eos, de morte redimam
eos. Item ad salvandum ab eorum peccatis. Io. III, 17: non misit Deus filium suum in mundum, ut iudicet
mundum, sed ut salvetur mundus per ipsum, etc..
Tertio adaptat similitudinem quantum ad parvitatem, cum dicit factum ex muliere. Is. IX, 6: parvulus natus est
nobis, etc.. Phil. II, 7: exinanivit semetipsum, etc..
Parvum se fecit non dimittendo magnitudinem, sed assumendo parvitatem.
In hoc autem quod dicit factum ex muliere, cavendi sunt duo errores, scilicet Photini, qui dixit Christum purum
hominem esse et ex virgine principium essendi sumpsisse; et ideo ita dicit ipsum factum ex muliere, quasi
totaliter initium ex ea sumpserit.
Sed hoc est falsum, quia est contra illud quod dicitur Rom. I, 3: qui factus est ei ex semine David secundum
carnem; non dicit secundum personam, quae est ab aeterno, scilicet ipsa hypostasis filii Dei. Unde sicut cum
scutum fit album de novo, non oportet dicere, quod ipsa substantia scuti de novo fiat sed quod ei de novo albedo
accesserit, ita ex hoc quod filius Dei de novo carnem assumpsit, non oportet dicere, quod persona Christi de
novo sit facta, sed quod natura humana ei de novo advenit, sicut corpori cum absque sui mutatione quaedam
accidunt.

33

