coniungitur mons sina cum illa. Et hoc est quod dicit qui coniunctus est ei, scilicet per continuationem itineris
euntium in ierusalem, quae nunc est ierusalem, et servit cum filiis suis, servitute scilicet legalium observantiarum
(a qua redemit nos Christus) et servitute diversorum peccatorum Io. VIII, 34: qui facit peccatum, servus est
peccati et (ad litteram) a servitute Romanorum, qui eis dominabantur.
Deinde cum dicit illa autem quae sursum est ierusalem, etc., hic consequenter aperit mysterium de libera. Et
primo exponit mysterium; secundo inducit prophetiam, ibi scriptum est enim, etc..
Primum quidem potest dupliciter intelligi, secundum quod hanc matrem possumus intelligere, vel illam per quam
generamur, quae est ecclesia militans; vel illam matrem in cuius filios generamur, quae est ecclesia triumphans. I
Petr. I, 3: regeneravit nos in spem vivam, etc.. Sic ergo generamur in praesenti ecclesia militante, ut perveniamus
ad triumphantem.
Hoc ergo modo illud exponentes, a quatuor describitur mater nostra, scilicet a sublimitate, cum dicit sursum,
secundo a nomine, cum dicit ierusalem, tertio a libertate, cum dicit libera est, quarto a foecunditate, cum dicit
mater nostra.
Est ergo sublimis per apertam Dei visionem, et per perfectam Dei fruitionem, et hoc quantum ad ecclesiam
triumphantem. Is. LX, 5: videbis, et afflues, etc.. Col. III, 2: quae sursum sunt sapite, etc.. Item sublimis per
fidem et spem, quantum ad ecclesiam militantem.
Phil. III, 20: nostra conversatio in caelis, etc.. Cant. III, 6 et VIII, 5: quae est ista quae ascendit, etc..
Sed est etiam pacifica, quia ierusalem, id est, visio pacis. Quod quidem competit ecclesiae triumphanti, ut
habenti pacem perfectam.
Ps. Cxlvii, 14: qui posuit fines tuos pacem, etc.. Is. XXXII, 18: sedebit populus meus in pulchritudine pacis. Item
competit ecclesiae militanti, quae in Christo pacem habens quiescit.
Io. XVI, 33: in me pacem habebitis.
Est etiam libera, Rom. VIII, 21: ipsa creatura liberabitur, etc.. Et hoc quantum ad triumphantem, et etiam
quantum ad militantem, ut Apoc. XXI, 2: vidi civitatem sanctam ierusalem, etc..
Sed foecunda est, quia mater nostra. Militans quidem ut generans, triumphans ut in cuius filios generamur. Ps.
Lxxxvi, 5: numquid sion dicet homo, etc.. Is. LX, 4: filii tui de longe venient, etc..
Scriptum est enim, scilicet Is. LIV, 1, secundum enim septuaginta. Hic ponitur prophetia, per quam primo
probatur libertas matris praedictae; secundo eius foecunditas, ibi quia multi filii, etc..
Sciendum est autem, circa primum, quod in muliere foecunda, primo quidem est tristitia in pariendo, secundo
subsequitur gaudium in suscepta prole, secundum illud Io. XVI, 21: mulier cum parit, etc.. Sed mulier sterilis
nec patitur in partu, nec gaudet in prole. Differunt autem parere et parturire, quia parturire dicit conatum ad
partum; parere vero dicit eductionem foetus iam facti. In parturitione ergo dolorem experitur foecunda, et in
partu gaudium. Sterilis autem dolore parturitionis et gaudio partus privatur.
Sed haec duo propheta indicit sterili, dicens laetare, sterilis, etc., ubi loquitur de ierusalem, quam dicit liberam,
significatam per Saram sterilem. Nam ecclesia sterilis erat, scilicet ecclesia militans gentium ante conversionem,
quae non offerebat filium Deo, sed diabolo. Unde ad Babylonem dicitur Is. XLVII, 9: sterilitas et viduitas
venerunt tibi, etc..
Et ecclesia triumphans ante passionem Christi sterilis erat, quia non generabantur aliqui in filios eius per
introitum gloriae nisi in spe.
Posita enim erat romphaea ante ianuam Paradisi, ut nullus intrare posset. Huic ergo sterili dicitur laetare, quae
non paris, etc., quasi dicat: steriles, ut dictum est, non dolent de partu, sed de eo quod non pariunt.
I Reg. I, 10: cum esset Anna amaro animo, etc.. Sed tu laetaberis in multitudine filiorum.
Is. LX, 5: tunc dilatabitur et mirabitur cor tuum, scilicet laetitiam mentis extra ostendens.
Duo enim sunt in partu, scilicet dolor ex eruptione reticulorum, quibus continetur foetus in matrice, et clamor ex
ipso dolore. Et ideo dicit tu quae non parturis, scilicet ecclesia militans, quae non conaris ad partum per
desiderium, et triumphans, quae non parturis dolendo, vel quia nondum venit tempus recipiendi filios: erumpe, id
est laetitiam quam interius habes manifesta exterius, et clama voce laudis. Is. LVIII, 1: clama, ne cesses, etc..
Et haec duo ad libertatem pertinent, scilicet clamare et erumpere: sic ergo apparet libertas matris.
Sequitur foecunditas quia multi filii, etc..
Sed cum supra dictum sit ecclesiam liberam significari per Saram, videtur esse dubium an Sara fuerit deserta.
Ad quod sciendum est, quod deserta fuit ab Abraham, ut hic dicitur, non per divortium, sed quantum ad opus
carnale. Nam Abraham vacabat quidem operi carnali, non propter concupiscentiam, sed propter prolem
suscipiendam. Cum ergo innotuit ei Saram sterilem esse, deseruit eam, non frangens coniugalem thorum, sed
quia non utebatur ea ab illo praecise tempore quo Sara introduxit ei ancillam.
Per quod datur intelligi, quod ecclesia gentium deserta erat a Christo, quia nondum venerat Christus, et quod
ecclesia triumphans deserta erat ab hominibus, quibus ad eam nondum patebat accessus. Huius ergo desertae,
scilicet ecclesiae gentium, sunt multi filii, id est plures, magis quam eius, scilicet synagogae, quae habet virum,
scilicet Moysen.
I Reg. II, 5: sterilis peperit plurimos, et quae multos filios habebat, etc.. Et hoc veniente sponso, scilicet Christo,
a quo deserta erat, non dilectione, sed partu postposito.
42

