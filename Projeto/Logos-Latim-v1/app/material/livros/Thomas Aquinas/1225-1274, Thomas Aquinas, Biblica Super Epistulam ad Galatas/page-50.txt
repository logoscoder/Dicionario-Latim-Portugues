Sed notandum est quod quatuor sunt genera hominum circa concupiscentias, quorum nullus facit quaecumque
vult.
Nam intemperati, qui ex proposito sequuntur carnales passiones, secundum illud prov. II, 14: laetantur cum
malefecerint, faciunt quidem quod volunt, inquantum ipsas passiones sequuntur, sed inquantum ipsa eorum ratio
remurmurat, et ei displicet, faciunt quae non volunt.
Incontinentes autem qui habent propositum abstinendi, et tamen a passionibus vincuntur, faciunt quidem quod
non volunt, inquantum ipsas passiones contra eorum propositum sequuntur, et sic intemperati faciunt plus de eo
quod volunt.
Continentes autem, qui vellent omnino non concupiscere, faciunt quod volunt dum non concupiscunt, sed quia
omnino non concupiscere non possunt, faciunt quod nolunt.
Temperati vero, quod volunt quidem faciunt, inquantum in carne domata non concupiscunt, sed quia non ex toto
domari potest, quin in aliquo repugnet spiritui, sicut nec malitia intantum crescere potest quin ratio remurmuret,
ideo, cum aliquando concupiscunt, faciunt quod nolunt, plus tamen de eo, quod volunt.
|#5 Lectio 5
Postquam ostendit apostolus, quod per spiritum liberamur a desideriis carnis, hic consequenter ostendit, quod per
ipsum liberamur a servitute legis. Et primo proponit beneficium spiritus; secundo manifestat per effectum, ibi
manifesta sunt opera carnis, etc..
Dicit ergo: dico quod si spiritu ambuletis, non solum desideria carnis non perficietis, sed quod plus est, si spiritu
ducimini (quod fit quando facitis quod spiritus suggerit, ut director et gubernator, non autem id ad quod sensus et
affectus proprius instigat), non estis sub lege. Ps. Cxlii, 10: spiritus tuus bonus deducet me in terram rectam, non
quidem ut coactor, sed ut gubernator.
Ex his autem verbis vult Hieronymus, quod post adventum Christi nullus habens spiritum sanctum tenetur
servare legem.
Sed sciendum est, quod hoc quod dicit si spiritu ducimini, iam non estis sub lege, potest referri ad praecepta
legis, vel caeremonialia, vel moralia.
Si quidem referatur ad caeremonialia, sciendum est, quod aliud est servare legem, aliud esse sub lege. Servare
legem est facere opera legis, non habendo spem in eis; sed esse sub lege est ponere spem in operibus legis.
In primitiva autem ecclesia erant aliqui iusti servantes legem, sed non sub lege, inquantum servabant opera legis
sed non erant sub lege, quasi in eis spem ponentes. Sic etiam Christus sub lege fuit. Supra IV, 4: factum sub lege,
etc.. Et sic excluditur opinio Hieronymi.
Si autem referatur ad moralia, sic esse sub lege potest intelligi dupliciter, vel quantum ad obligationem: et sic
omnes fideles sunt sub lege, quia omnibus data est. Unde dicitur Matth. V, 17: non veni solvere legem, etc..
Vel quantum ad coactionem: et sic iusti non sunt sub lege, quia motus et instinctus spiritus sancti, qui est in eis,
est proprius eorum instinctus; nam charitas inclinat ad illud idem quod lex praecipit. Quia ergo iusti habent
legem interiorem, sponte faciunt quod lex mandat, ab ipsa non coacti. Qui vero voluntatem male faciendi habent,
comprimuntur tamen pudore vel timore legis, isti coguntur.
Et sic iusti sunt sub lege obligante tantum, non cogente, sub qua sunt solum iniusti. II Cor. III, 17: ubi spiritus
Domini, ibi libertas. I Tim. I, 9: iusto non est lex posita, scilicet cogens.
Consequenter cum dicit manifesta sunt autem opera, etc., probat quae dixit per effectum. Et primo ponit opera
carnis, quae contrariantur spiritui sancto; secundo ostendit quomodo opera spiritus non prohibentur a lege, ibi
adversus huiusmodi, etc..
Circa primum duo facit.
Primo ponit opera carnis, quae prohibentur a lege; secundo ponit opera spiritus, quae ab ea non prohibentur, ibi
fructus autem, etc..
Circa primum duo facit.
Primo proponit opera carnis; secundo subdit nocumentum, quod ex his sequitur, ibi quae praedico, etc..
Dubitatur autem circa primum.
Primo quidem de hoc quod apostolus hic quaedam ponit, quae non pertinent ad carnem, quae tamen dicit esse
opera carnis, sicut idolorum servitus, sectae, aemulationes, et huiusmodi.
Respondeo. Dicendum est, secundum Augustinum Lib. XIV de CIV. Dei, II, quod secundum carnem vivit
quicumque vivit secundum seipsum. Unde caro hic accipitur pro toto homine. Quidquid ergo provenit ex
inordinato amore sui, dicitur opus carnis.
Vel dicendum est, quod aliquod peccatum potest dici carnale dupliciter, scilicet quantum ad consummationem: et
sic dicuntur carnalia illa tantum quae consummantur in delectatione carnis, scilicet luxuria et gula; et quantum ad
radicem: et sic omnia peccata dicuntur carnalia, inquantum ex corruptione carnis anima aggravatur, ut dicitur
Sap. IX, 15; ex quo intellectus debilitatus facilius decipi potest, et impeditur a sua perfecta operatione. Unde et
ex hoc sequuntur vitia, scilicet haereses, sectae, et alia huiusmodi.
Et hoc modo dicitur quod fomes est principium omnium peccatorum.

50

