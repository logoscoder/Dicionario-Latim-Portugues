peperit mariam, matrem Domini, quo mortuo, nupsit Cleophae fratri ioachim, ex quo peperit mariam Cleophae,
et ex hac natus est Iacobus minor, Iudas et simon, quo mortuo, dicitur quod nupsit adhuc cuidam tertio, qui
vocatus est Salome, ex quo concepit et peperit aliam mariam, quae dicta est Salome, et de hac natus est Iacobus
maior, et ioannes, frater eius.
Sed huic opinioni dupliciter contradicit Hieronymus. Primo quia Salome non est nomen viri, ut etiam in Graeco
apparet, sed est nomen mulieris, quae fuit soror beatae virginis, et ex zebedaeo genuit Iacobum maiorem et
ioannem, sicut maria Cleophae ex Alphaeo genuit Iacobum minorem, Iudam et simonem. Dicitur autem frater
Domini iste Iacobus, specialiter inter alios suos consobrinos, et hoc propter duo, primo propter similitudinem
effigiei, quia similis erat Christo in facie; et propter similitudinem vitae, quia imitabatur Christum in moribus.
Vel quia Alphaeus pater eius fuit de cognatione ioseph.
Et ideo quia Iudaei cognationis lineam texere solent a maribus, et Christus putabatur filius ioseph, ut dicitur Lc.
III, 23, ideo specialiter dictus est frater Domini, et non alii, qui solum ex matre coniuncti erant ei. Accipitur
autem hic frater cognatione.
Nam in Scriptura fratres aliquando dicuntur natura. Matth. I, 2: Iacob autem genuit Iudam et fratres eius.
Cognatione, sicut omnes consanguinei sunt fratres. Gen. XIII, 8: ne, quaeso, sit iurgium inter te et me, fratres
enim sumus. Gente, et sic omnes unius linguae dicuntur fratres. Deut. XVII, 15: non poteris alterius gentis
hominem regem facere, qui non sit frater tuus. Affectione, et sic omnes amici, et qui habent eumdem affectum
dicuntur fratres. II Cor. II, 13: eo quod non invenerim titum fratrem meum, etc.. Religione, et sic omnes
christiani qui habent unam regulam vitae, dicuntur fratres. Matth. XXIII, 8: fratres estis, etc.. Ps. Cxxxii, 1: ecce
quam bonum et quam iucundum habitare fratres in unum, etc.. Communiter autem omnes homines dicuntur
fratres, quia ab uno Deo gubernati et educati. Mal. II, 10: numquid non unus est pater omnium nostrum, etc..
Consequenter cum dicit quae autem scribo vobis, etc., confirmat per iuramentum quod dixerat, quasi dicat: ea
quae nunc scribo vobis de me, ecce in manifesto sunt, ita quod satis constat quia non mentior.
Et hoc dico, coram Deo, id est, teste Deo.
Iurat autem hic apostolus non ex levitate, sed ex necessitate istorum, quibus necessarium erat, ut crederent. Nisi
enim hoc faceret, non crederent ei. II Cor. II, 17: coram Deo in Christo loquimur. Rom. I, 9: testis est mihi Deus,
etc..
Quid ergo dicit Dominus: sit sermo vester, est, est; non, non; quod amplius est, a malo est? dicendum est, quod
est a malo eius qui non credit, vel a malo poenae quo cogitur quis iurare.
Consequenter cum dicit deinde veni, etc., ostendit quomodo fuit approbatus ab aliis ecclesiis Iudaeae. Ubi tria
facit.
Primo ostendit ubi fuit conversatus, quia in cilicia. Unde dicit deinde veni in partes syriae et ciliciae, scilicet
patriae; unde etiam fuit raptus: quia dicitur Act. XXII, 3: erat autem Paulus a tharso ciliciae, etc..
Secundo quomodo fuit cognitus ab eis, quia non facie, sed auditu tantum et fama.
Unde dicit eram enim ignotus facie ecclesiis Iudaeae quae erant in Christo, id est, in fide Christi. II Cor. VI, 8:
sicut qui ignoti et cogniti. Unde patet quod ecclesiae Iudaeae non docuerunt me. Tantum enim auditum habebant,
scilicet de me per famam, quoniam qui persequebatur, etc..
Tertio quomodo approbatus est ab eis, quia in me glorificabant Deum, id est, in mea conversione magnificum
probabant, qui gratia sua me convertit. Is. XLIII, 20: glorificabit me bestia, etc..
|+2 Capitulus 2
|#1 Lectio 1
Postquam apostolus in praecedenti cap., commendavit auctoritatem evangelicae doctrinae secundum seipsam,
nunc in isto cap. Commendat ipsam ex parte aliorum apostolorum et sua simul. Et circa hoc duo facit.
Primo commendat auctoritatem suae doctrinae ex approbatione aliorum apostolorum; secundo ex exemplo sui et
aliorum apostolorum, ibi nos natura Iudaei, non ex gentibus, etc..
Circa primum duo facit.
Primo ostendit quod alii apostoli approbaverunt suam doctrinam; secundo ostendit quod libere reprehendit alios
apostolos in his quae contraria suae doctrinae dicebant, ibi cum venisset Petrus, etc..
Circa primum duo facit.
Primo agit de collatione quam habuit cum apostolis; secundo insinuat quid inde secutum sit, ibi sed neque titus,
etc..
Circa primum duo facit.
Primo ponit circumstantias ipsius collationis; secundo ponit ipsam collationem, ibi et contuli cum illis, etc..
Quantum ad primum tangit quatuor circumstantias, scilicet tempus, locum, testes, et motivum ipsius.
Describit autem tempus, cum dicit deinde post annos quatuordecim.
Sed contra est, quia apostolus fuit conversus primo anno post passionem Christi, et post tres ivit in ierusalem, et
sic sunt quatuor, et hic dicit post annos quatuordecim, iterum ivit in ierusalem, et sic fiunt decem et octo; et tunc
invenit Petrum in ierusalem. Et hoc non potest esse, quia Petrus sedit in Antiochia septem annis; in Roma vero
9

