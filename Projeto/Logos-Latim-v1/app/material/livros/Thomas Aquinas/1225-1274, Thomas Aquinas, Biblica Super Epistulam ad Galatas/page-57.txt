Cor. IX, 11: si vobis spiritualia seminamus, etc.. Et ideo hic dicit communicet autem is, etc., id est doctus doctori
in omnibus bonis quae habet; nam etiam temporalia bona quaedam dicuntur. Is. I, 19: si volueritis et audieritis
me, bona terrae comedetis. Matth. VII, 11: si vos cum sitis mali, nostis bona dare, etc..
Dicit autem, in omnibus, quia non solum communicare debet indigenti, sed et sententiam et consilium, potentiam
et quidquid habet, generaliter debet proximo communicare.
I Petr. IV, 10: unusquisque sicut accepit gratiam, in alterutrum illam administrantes, etc..
De ista communicatione dicitur Rom. XII, 13: necessitatibus sanctorum communicantes; Eccli. XIV, 15: in
divisione sortis da et accipe.
Consequenter cum dicit nolite errare, etc., excusationem excludit, et primo excludit eam; secundo rationem
exclusionis assignat, ibi quae enim seminaverit homo, etc..
Dicit ergo nolite errare, Deus non irridetur. Quod quidem dupliciter intelligi potest secundum duas praemissas
expositiones.
Secundum primam quidem sic: tu dicis quod debemus imitari doctores etiam in bonis, sed non possum eos
imitari nisi in his quae faciunt: nihil autem video in ipsis nisi malum; ergo debeo eos imitari in malo.
Sed hoc excludit, dicens nolite errare, Deus non irridetur. Error est hoc dicere. Nam mala praelatorum non
excusant nos. Non enim sunt subditis in exemplum, nisi in his quibus imitantur Christum, qui est pastor absque
peccato; unde et signanter dicit io. X, 11: ego sum pastor bonus, etc.. Et apostolus I Cor. IV, 16 et XI, 1 dicit:
imitatores mei estote, sicut et ego Christi; quasi dicat: in his me imitamini, in quibus ego imitor Christum. Etsi
per mala praelatorum excusatis vos apud homines, tamen Deus non irridetur, id est, non potest falli. Iob XIII, 9:
aut decipietur ut homo fraudulentiis vestris? unde dicitur Prov. III, 34: delusores ipse deludet.
Secundum autem secundam expositionem sic introducitur. Possent autem dicere: pauperes sumus, nihil habemus
quod communicare possimus. Sed hoc excludit, dicens nolite errare, id est nemo excusatum vane se existimet
paupertatem praetendendo, Deus non irridetur, id est non potest falli, scit enim corda nostra et non ignorat
facultates.
Excusatio verisimilis hominem potest fallere et placare, Deum non potest fallere.
Rationem autem huius assignat, dicens quae enim seminaverit homo, etc.. Et primo in generali, secundo in
speciali, ibi quoniam qui seminat, etc..
Dicit ergo, secundum primam expositionem: vere erratis, hoc credentes, quia Deus reddet singulis pro meritis
propriis.
Nam quae seminaverit homo, haec et metet, id est secundum opera sua bona vel mala, parva vel magna,
praemiabitur vel punietur.
Secundum autem secundam expositionem: quae seminaverit homo, id est secundum beneficia sua parva vel
magna, et quantum ad qualitatem operum, et quantum ad quantitatem beneficiorum praemiabitur. II Cor. IX, 6:
qui parce seminat, parce et metet, etc..
Rationem autem specialiter assignat, dicens quoniam qui seminat in carne sua, etc.. Quae quidem ratio habet
duas partes secundum duas seminationes carnis et spiritus. Primo ergo agit de seminatione carnis.
Ubi dicendum est, quid sit seminare in carne; secundo quid est de carne metere corruptionem.
Seminare quidem in carne, est operari pro corpore vel pro carne; sicut si dicam: ego multum expendi in isto
homine, id est, multa feci pro eo. Ille ergo in carne seminat, qui ea quae facit, etiam si quae bona videantur, facit
in fomentum et utilitatem carnis.
De carne autem metere corruptionem, dicit et infert, quia semen fructificat ut plurimum secundum conditionem
terrae. Unde videmus quod in aliquibus terris semen frumenti degenerat in siliginem, vel in aliquod aliud.
Conditio autem carnis est, ut sit corruptibilis, et ideo qui in carne seminat, id est studium suum ponit et opera,
oportet quod ipsa opera corrumpantur et pereant.
Eccli. XIV, 20: omne opus corruptibile, in fine perdetur. Rom. VIII, 13: si secundum carnem vixeritis,
moriemini.
Secundo agit de seminatione spiritus, dicens: qui autem seminat in spiritu, id est ordinat studium suum ad
servitutem spiritus, ex fide et charitate serviendo iustitiae, metet quidem de spiritu secundum conditionem eius.
Conditio autem spiritus est quod sit actor vitae. Io. VI, 64: spiritus est qui vivificat. Non autem cuiuscumque
vitae, sed vitae aeternae, cum spiritus sit immortalis, et ideo metet de spiritu vitam aeternam.
Prov. XI, 18: seminanti iustitiam merces fidelis, quia numquam desiccatur.
Sed nota, quod cum agit de seminatione carnis, dicit in carne sua, quia caro est nobis de natura nostra, sed cum
loquitur de semine spiritus, non dicit suo, quia spiritus non est nobis a nobis, sed a Deo.
Deinde cum dicit bonum autem facientes, etc., monet ad ministerii perseverantiam, quia non ad horam tantum,
sed semper debemus benefacere. Quod quidem potest referri ad ea quae dicta sunt, scilicet ad superiores et ad
aequales et ad inferiores, quasi dicat: quicumque sumus, sive praelati erga subditos, sive aequales erga aequales,
sive subditi erga praelatos, bonum facientes non deficiamus, scilicet in bene operando, quia non deficiemus in
metendo. Eccle. IX, 10: quodcumque facere potest manus tua, instanter operare. I Cor. XV, 58: stabiles estote et
immobiles.
Et merito non est deficiendum, quia expectamus remunerationem aeternam et indeficientem.
57

