nec obediendo recipitis. Sap. IV, 12: fascinatio nugacitatis obscurat bona. Is. V, 20: vae qui dicunt bonum
malum, etc..
Alio modo accipitur fascinatio secundum quod aliquis ex aspectu malevolo laeditur, et hoc maxime in vetulis
quae visu urenti et aspectu invido fascinant pueros, qui ex hoc infirmantur et vomunt cibum.
Huius causam volens assignare Avicenna in libro suo de anima dicit, quod materia corporalis obedit substantiae
intellectuali, magis quam qualitatibus activis et passivis in natura.
Et ideo ponit quod ad apprehensionem substantiarum intellectualium (quas vocat animas seu motores orbium)
multa fiunt praeter ordinem motus caeli et omnium corporalium agentium. Eodem modo dicit, quod quando
anima sancta depurata est ab affectibus terrenorum, et a carnalibus vitiis, accedit ad similitudinem substantiarum
dictarum, et obedit ei natura. Et hinc est quod aliqui sancti viri operantur quaedam mira praeter naturae cursum;
et similiter quia anima alicuius foedata passionibus carnalibus, habet fortem apprehensionem in malitia, obedit ei
natura ad transmutationem materiae, in illis maxime in quibus materia habilis est: sicut in pueris teneris
contingit. Et sic contingit, secundum eum, quod ex forti apprehensione vetularum, in malitiam immutatur puer et
fascinatur.
Haec autem positio satis videtur vera secundum opinionem Avicennae. Nam ipse posuit formas omnes
corporales in istis inferioribus influi a substantiis incorporalibus separatis, et quod agentia naturalia non habent
se ad hoc nisi ut disponentia tantum.
Sed hoc quidem improbatur a Philosopho.
Agens enim oportet esse simile subiecto. Non fit autem forma tantum, nec materia, sed compositum ex materia
et forma. Id ergo quod agit ad esse corporalium, oportet quod habeat materiam et formam. Unde dicit quod
transmutare materiam et formam non potest, nisi id quod habet materiam et formam, et hoc quidem vel virtute,
sicut Deus, qui actor est formae et materiae: vel actu, sicut agens corporeum. Et ideo materia corporalis quantum
ad huiusmodi formas, nec Angelis, nec alicui purae creaturae obedit ad nutum, sed soli Deo, ut Augustinus dicit.
Unde non est verum quod Avicenna dicit de huiusmodi fascinatione.
Et ideo dicendum, quod ad imaginationem seu apprehensionem hominis, quando fortis est, immutatur sensus,
seu appetitus sensitivus: quae quidem immutatio non est sine alteratione corporis et spirituum corporis, sicut nos
videmus quod ad apprehensionem delectabilis movetur appetitus sensitivus ad concupiscentiam, et exinde corpus
calefit. Similiter ex apprehensione timendi, frigescit.
Immutatio autem spirituum maxime inficit oculos, qui infecti rem per aspectum inficiunt, sicut patet in speculo
mundo, quod ex aspectu menstruatae inficitur. Sic ergo quia vetulae obstinatae in malitia et durae sunt, ex forti
apprehensione immutatur appetitus sensitivus, et ex hoc, sicut dictum est, infectio maxime fit a venis ad oculos,
et ex oculis ad rem perspectam. Unde quia caro pueri mollis est, ad earum invidum aspectum inficitur et
fascinatur.
Et quandoque quidem ad hunc effectum Daemones operantur.
Dicit ergo quis vos fascinavit veritati non obedire? quasi dicat: vos aliquando obedistis veritati fidei, sed modo
non; ergo estis sicut pueri, qui ex aliquo invido aspectu infecti, cibum receptum vomitis.
Rationem autem obiurgationis assignat, dicens ante quorum oculos, etc.. Quod potest tripliciter legi.
Uno modo, secundum Hieronymum, ut respondeat primae acceptioni fascinationis; quasi dicat: dico vos
fascinatos, quia ante quorum oculos, etc., id est proscriptio Christi, qui damnatus est in mortem, adeo vobis
manifesta fuit, ac si ante oculos vestros fuisset, et in vobis crucifixus, id est, in intellectibus vestris erat crucifixio
Iesu Christi, ita ut sciretis qualiter facta esset; unde si eam non videtis modo, nec obeditis, hoc contingit, quia
estis ludificati et fascinati. Contra quod dicitur Cant. Cap. Ult.: pone me ut signaculum super cor tuum, etc..
Alio modo secundum Augustinum; quasi dicat: recte fascinati estis, quia veritatem quam recepistis, scilicet
Christum, per fidem, in cordibus vestris evomitis sicut pueri. Et hoc quia ante oculos vestros, id est, in vestra
praesentia, Iesus Christus proscriptus est, id est, expellitur et eiicitur de haereditate sua, quod molestum deberet
esse vobis; quia quem non deberetis pati quod ab aliis proscriberetur, et expelleretur, in vobis proscriptus est, id
est, haereditatem suam amisit in vobis, id est, vosipsos.
Et tunc hoc quod sequitur, scilicet crucifixus, legi debet cum pondere et ostensione doloris, quia hoc addidit, ut
considerarent quo pretio Christus emerit possessionem, quam in eis amittebat, et ex hoc moverentur magis.
Quasi dicat: Christus proscriptus est in vobis, scilicet qui crucifixus, id est, qui cruce sua et sanguine proprio
acquisivit hanc haereditatem. I Cor. VI, 20: empti enim estis pretio magno, etc.. I Petr. I, 18: non corruptibilibus
auro vel argento, etc..
Tertio modo secundum Ambrosium, quasi dicat: vere fascinati estis, ante quorum oculos, id est, in quorum
reputatione, scilicet secundum iudicium vestrum, Iesus Christus proscriptus est, id est, damnatus, non alios
salvans. Et in vobis, id est, secundum quod vos intelligitis, crucifixus est, id est, mortuus tantum, non autem alios
iustificans, cum tamen de eo dicatur, II Cor. Cap. Ult., quod si mortuus est ex infirmitate nostra, vivit tamen ex
virtute Dei.
Potest, et quarto modo, exponi secundum Glossam, ut per hoc designet apostolus gravitatem culpae eorum, quia
in hoc quod Christum deserunt legem observantes, aequaliter quodammodo peccabant Pilato, qui Christum
proscripsit, id est, damnavit. Ut dum insufficientem Christum credunt ad salvandum, similes in peccando
20

