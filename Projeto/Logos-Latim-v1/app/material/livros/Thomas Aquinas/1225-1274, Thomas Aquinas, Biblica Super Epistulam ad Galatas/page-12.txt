Littera defectiva est, unde debet suppleri sic ab his autem, scilicet Petro et ioanne; quasi dicat: licet ad horam
cesserim eis, nihil tamen accepi ab eis potestatis vel doctrinae.
Et si ab his nihil accepi, multo minus ab aliis.
Sed notandum est quod hoc quod dicit qui videbantur aliquid esse, si hoc intelligatur secundum gratiam Dei quae
in ipsis erat, sic verum est quod secundum hanc magni erant, quia quos iustificavit, hos et magnificavit, ut dicitur
Rom. VIII, 30. Si vero intelligantur aliquid esse secundum seipsos, sic falsum est, quia secundum hoc nihil erant.
Nam si secundum se aliquid esse viderentur, semper fuissent magni; quia quod per se inest, semper inest. Unde
cum non fuerint semper magni, non secundum se videbantur aliquid esse.
Secundo describit eorum conditionem ex statu eorum ante conversionem, quam habuerunt in synagoga. Et hunc
statum caute ostendit fuisse abiectum et vilem.
Unde dicit quales aliquando fuerint, quia rustici, pauperes, idiotae, et sine litteris erant.
I Cor. I, 26: non multi sapientes secundum carnem, etc.. Sed quales fuerint nihil, id est non, mea interest, scilicet
referre.
Et hoc forte introducit, ut considerantes statum quem illi habuerunt in synagoga (qui nullus fuit) et statum Pauli
(qui magnus fuit), manifeste cognoscant quod Paulus in sententia quantum ad legalia sit eis praeferendus, et
praesertim cum Paulus in statu ecclesiae Christi eis aequaretur, ita quod Paulus eos in statu synagogae ante
conversionem praecedebat, in statu post conversionem eis aequalis erat. Unde cum agebatur de synagoga, magis
erat standum sententiae Pauli, quam aliorum; sed cum de evangelio ageretur, standum erat sententiae suae sicut
sententiae aliorum.
Et sicut alii non erant magni per legalia, sed per Christum, sic et apostolus per Christum magnus erat in fide, et
non per legalia.
Tertio describit eorum conditionem ex divina electione, et quantum ad hoc dicit Deus enim personam, etc., quasi
dicat: ideo magni sunt, quia Deus eos magnificavit, non attendens ad merita vel demerita eorum, sed ad ipsum
quod facere intendit. Et ideo dicit Deus personam hominis non accipit, id est, non considerat magnam vel
parvam.
Sap. VI, 8: pusillum et magnum ipse fecit, etc.. Sed sine personarum acceptione ad salutem omnes vocat, non
imputans illis delicta eorum, et hoc quia transierunt. II Cor. V, 17: vetera transierunt, etc.. Ps. XV, 4: nec memor
ero nominum eorum, etc.. Et ideo dicit Petrus, Act. X, 34: in veritate comperi, quod non est personarum
acceptio, etc..
Circa hoc sciendum est, quod accipere personam proprie est in aliquo negotio attendere, quasi regulam ipsius
negotii, conditionem personae nihil facientem ad negotium, puta, cum ideo do beneficium alicui, quia est nobilis,
sive pulcher. Nobilitas enim seu pulchritudo, nil facit ad hoc, quod habeat beneficium. Si vero conditio personae
facit ad negotium, sic considerando illam conditionem in facto illo, non accipio personam; sicut si ideo do
beneficium alicui, quia bonus est, et bene deserviet ecclesiae, quia bene litteratus et honestus, non sum acceptor
personae. Nihil ergo est proprie accipere personam, quam considerare conditionem personae, nil facientem ad
negotium.
Cum ergo Deus in operibus suis et beneficiis nihil praeexistens ex parte creaturae respiciat, quia ipsum, quod est
creaturae, est effectus suae electionis, sed respiciat solum quasi pro regula beneplacitum voluntatis suae
secundum quam omnia operatur, et non secundum aliquam conditionem personae, ut dicitur Ephes. IV, 7,
manifestum est quod non accipit personam hominis.
Consequenter descripta conditione eorum, ostendit propositum, scilicet quod nil ei addere potuerunt. Et ideo
dicit mihi enim qui videbantur aliquid esse, nihil contulerunt, quasi dicat: licet essent magnae auctoritatis, tamen
nil addiderunt doctrinae meae nec potestati, quia, sicut supra dictum est neque ab homine accepi evangelium,
neque per hominem didici.
Glossa autem aliter legit quales aliquando fuerunt, etc., quasi dicat: non pertinet ad me referre statum eorum ante
conversionem, quales scilicet fuerunt, quia et hoc nihil refert, cum et ego fuerim ipsius ecclesiae etiam
persecutor, et tamen Deus suae beneplacito voluntatis elegit me et magnificavit, et hoc quia Dominus personam
hominis non acceptat.
Consequenter cum dicit sed e contra cum vidissent, etc., ostendit quomodo eius sententia sit approbata ab
apostolis. Et circa hoc tria facit.
Primo ponit causam approbationis; secundo insinuat ipsam approbationem, ibi Iacobus et cephas, etc..
Tertio addit quamdam conditionem approbationi interpositam, ibi tantum ut pauperes, etc..
Causam autem approbationis (quae movit apostolos approbare sententiam apostoli) ponit duplicem, scilicet
praedicationis officium apostolo iniunctum a Christo, et effectum iniuncti officii, ibi et cum cognovissent, etc..
Circa primum, primo ponit officium iniunctum quod movit eos ad approbandum; secundo officii
manifestationem, ibi qui enim operatus est, etc..
Dicit ergo: dico quod illi qui videbantur aliquid esse, nihil mihi contulerunt, sed potius, contra opinionem
adversariorum, qui ascenderant contra me in ierusalem ad apostolos pro ipsa quaestione, me ipsi apostoli
approbaverunt, et hoc cum vidissent quod creditum est mihi evangelium, id est, officium praedicationis,
praeputii, id est, iniunctum praedicare incircumcisis, scilicet gentibus. Ier. IX, 26: omnes gentes habent
12

