Tertio quod sua doctrina approbata est, ibi sed contra cum vidissent, etc..
Circa primum duo facit.
Primo ostendit quod non recessit a sua sententia in quodam particulari; secundo ostendit quod etiam in nullo alio
recessit ab ea, ibi sed propter subintroductos, etc..
Dicit ergo: dico quod ita contuli cum eis de doctrina evangelii, quod ex hoc secutum est, quod doctrina mea et
sententia firma permansit, scilicet de legalibus non observandis, sic quod gentiles non cogerentur ad servandum
legalia, intantum quod neque titus, qui mecum erat, cum esset etiam gentilis, compulsus est, rationibus eorum,
circumcidi, sed susceptus est ab apostolis in societatem incircumcisus. Unde tunc data est sententia ab apostolis
de legalibus non observandis, sicut habetur Act. XV, 28.
Ratio autem quare post passionem Christi non debent servari legalia, assignatur a chrysostomo talis: manifestum
est enim quod instrumentum quod fit de aliqua promissione seu foedere tenet tantum quousque compleatur
foedus et promissio, quibus completis, instrumentum praedictum in hoc non tenet.
Circumcisio autem est quoddam instrumentum promissionis et foederis inter Deum et fideles homines; unde et
Abraham accepit circumcisionem in signum promissionis, ut dicitur Gen. XVII. Et quia Christi peracta passione,
soluta fuit promissio et completum foedus, ideo post passionem non tenet, nec valet circumcisio.
Sic ergo patet quod non recessit a sententia sua in hoc quod non permitteret circumcidi titum.
Consequenter ostendit quod in nullo alio etiam recessit ab ea, cum dicit sed propter subintroductos, etc..
Littera autem ista est diversa in diversis et obscura, et legitur sic: tu dicis quod non permisisti circumcidi titum,
sed quare non permisisti? nonne alibi permisisti timotheum, sicut legitur Act. XVI, 3? ad hoc potest sic
respondere apostolus, quia tunc temporis, quando timotheus fuit circumcisus, indifferens erat circumcisio, utrum
scilicet servaretur vel non; sed modo cum ageretur de tito, erat specialis quaestio de circumcisione, quam ego
dicebam non debere servari. Unde si permisissem eum circumcidi, cum egomet diffinivissem quaestionem,
fuisset factum in contrarium, nec licebat ultra de hoc movere quaestionem, vel facere difficultatem, utpote iam
determinatam.
Et ideo dicit: dico quod non solum non permisi ipsum circumcidi ab illis, quibus neque ad horam cessimus
subiectione, scilicet ut gentes subderentur legi. Et hoc propter subintroductos, a diabolo vel a Pharisaeis, falsos
fratres, qui se fingunt amicos. II Cor. XII: periculum in falsis fratribus.
Qui, scilicet fratres falsi, subintroierunt in locum ubi erant apostoli, latenter explorare, id est ad explorandam,
libertatem nostram a peccato et lege. II Cor. III, 17: ubi spiritus Domini, ibi libertas. Rom. VIII, 15: non enim
accepistis spiritum servitutis, etc..
Infra IV, 5: ut eos qui sub lege erant redimeret.
Quam, scilicet libertatem, habemus in Christo Iesu, id est per fidem Christi. Infra IV, 31: non estis ancillae filii,
sed liberae.
Et ad hoc subintroierunt ut in servitutem, legis et carnalium observantiarum, redigerent, sicut ante passionem
Christi, quod non est faciendum, quia fundamentum aliud nemo potest ponere, etc., I Cor. III, 11.
Et hoc ut veritas evangelii permaneat apud vos, quasi dicat: in nullo cessimus eis propter hoc, ne scilicet
occasionem daremus eis qui sine circumcisione dicebant vos non posse salvari, quod est contra veritatem
evangelii quod praedicavi vobis.
Ambrosius autem aliter legit. Secundum praemissa enim habetur, quod ideo ad horam non cessit propter
subintroductos.
Ex quo sequitur quod nisi fuissent subintroducti falsi fratres, cessisset eis de legalium observatione. Et ideo
propter hoc non fuit, quia propter hoc non cessisset eis, sed propter ipsam veritatem.
Ideo dicit Ambrosius quod littera est falsa, et superfluit ibi neque. Unde vult quod non sit ibi neque. Et tunc est
sensus: non permisi circumcidi titum, sed timotheum permisi circumcidi propter subintroductos falsos fratres, in
loco ubi eram cum timotheo et aliis, qui subintroierunt, etc.. Quod cum facere nequivissent, populum in
seditionem contra nos incitare moliebantur. Quibus, scilicet falsis fratribus, propter hoc cessimus ad horam
subiectionis, in facto circumcisionis, circumcidendo timotheum ibi ut veritas evangelii permaneat, etc., quae
habet quod nec circumcisio aliquid confert, neque praeputium, sed fides.
Fuit autem specialis causa quare timotheus circumcisus fuit, et non titus, quia timotheus fuit ex patre gentili et
matre Iudaea, titus vero ex utroque parente gentili. Et sententia apostoli erat quod qui ex aliquo parente Iudaeo
nati fuerant, circumciderentur; qui vero totaliter ex gentilibus parentibus nati essent, nullo modo debeant
circumcidi.
|#2 Lectio 2
Ostenso quod apostolus in nullo recessit a sententia sua in collatione praedicta, hic consequenter ostendit quod
nihil suae doctrinae per alios apostolos superadditum fuit. Et circa hoc duo facit.
Primo enim describit conditionem apostolorum, nihil ei addere valentium; secundo prosequitur propositum, ibi
mihi enim qui, etc..
Conditionem autem illorum describit ex tribus.
Primo ex auctoritate quam habebant in ecclesia, quae est magna. Et quantum ad hoc dicit ab his autem, etc..
11

