Uno modo, ut dicatur: quicumque in Christo Iesu baptizati estis, id est, institutione Christi ad baptismum
instructi estis. Mc. Cap. Ult.: euntes in mundum universum, praedicate evangelium omni creaturae, etc.. Qui
crediderit et baptizatus fuerit, etc..
Alio modo: quicumque in Christo Iesu baptizati estis, scilicet per similitudinem, et per configurationem mortis
Christi. Rom. VI, 3: quicumque baptizati sumus in Christo Iesu, in morte ipsius baptizati sumus.
Vel in Christo Iesu, id est, in fide Iesu Christi. Nam baptismus non fit nisi in fide, sine qua effectum baptismi
nullum consequimur.
Mc. Cap. Ult.: qui crediderit et baptizatus fuerit, salvus erit, etc..
Vel in Christo Iesu, id est, in virtute et operatione eius. Io. I, 33: super quem videris spiritum descendentem, hic
est qui baptizat.
Quicumque ergo istis quatuor modis baptizati estis, Christum induistis.
Ubi sciendum est, quod qui induitur aliqua veste, protegitur ac contegitur ea, et apparet sub colore vestis, colore
proprio occultato. Eodem modo et qui induit Christum, protegitur et contegitur a Christo Iesu contra
impugnationes et aestus, et in eo nihil aliud apparet nisi quae Christi sunt.
Rom. XIII, 14: induite Dominum Iesum Christum.
Et sicut lignum accensum induitur igne, et participat eius virtutem, ita et qui Christi virtutes accipit, induitur
Christo.
Lc. Cap. Ult.: sedete in civitate donec induamini virtute, etc., quod in illis locum habet qui interius Christi virtute
informantur.
Eph. IV, 24: induite novum hominem, qui secundum, etc..
Et nota, quod Christum aliqui induunt exterius per bonam conversationem, et interius per spiritus renovationem;
et secundum utrumque per sanctitatis configurationem, ut tangitur in Glossa.
Expositionem autem manifestationis ponit, cum dicit non est Iudaeus, etc., quasi dicat: vere dixi, quod
quicumque in Christo Iesu, etc.. Quia nihil potest esse in hominibus, quod faciat exceptionem a sacramento fidei
Christi et baptismi. Et ponit tres differentias hominum, ostendens quod per eas nullus excipitur a fide Christi.
Prima differentia est quantum ad ritum, cum dicit non est Iudaeus, neque Graecus, quasi dicat: ex quo in Christo
Iesu baptizatus est, non est differentia, quod propter hoc sit indignior in fide, ex quocumque ritu ad eam venerit,
sive ex ritu Iudaico sive Graeco. Rom. III, 29 s.: an Iudaeorum Deus tantum? nonne et gentium? immo et
gentium, quoniam quidem unus est Deus, qui iustificavit circumcisionem ex fide, et praeputium per fidem. Et
Rom. X, 12: non est distinctio Iudaei et Graeci, etc..
Sed contra est quod dicitur Rom. III, 1: quid ergo amplius est Iudaeo? multum quidem per omnem modum.
Respondeo. Dicendum est, quod Iudaei et Graeci possunt considerari dupliciter: uno modo secundum statum in
quo erant ante fidem; et sic amplius fuit Iudaeo propter beneficium legis. Alio modo quantum ad statum gratiae,
et sic non est amplius Iudaeo; et de hoc intelligitur hic.
Secunda differentia est quantum ad statum et conditionem, cum dicit non est servus, neque liber, id est, neque
servitus, neque libertas, neque nobilitas, neque ignobilitas differentiam facit ad recipiendum effectum baptismi.
Iob III, 19: parvus et magnus ibi sunt, et servus liber a Domino suo.
Rom. II, 11: non est personarum acceptio apud Deum.
Tertia differentia est quantum ad naturam, cum dicit non est masculus, neque foemina, quia sexus nullam
differentiam facit quantum ad participandum baptismi effectum.
Gal. III, 28: non est masculus, aut foemina, etc..
Expositionis vero rationem ponit, cum dicit omnes enim vos unum estis in Christo Iesu, quasi dicat: vere nihil
horum est per quod differentia fiat in Christo, quia vos omnes, scilicet fideles, unum estis in Christo Iesu, qui in
baptismo omnes estis effecti membra Christi, et unum corpus, etsi inter vos sitis diversi. Rom. XII, 5: omnes
unum corpus sumus in Christo, etc.. Eph. IV, 4: unum corpus, unus spiritus, etc.. Ubi autem est unitas,
differentia non habet locum.
Pro hac unitate orat Christus, Io. XVII, 21: volo, pater, ut sint unum, etc..
Consequenter cum dicit si autem vos estis, etc., arguit ad principale propositum hoc modo: dixi quod Abrahae
dictae sunt promissiones et semini eius, sed vos estis Abrahae, ergo ad vos pertinet promissio Abrahae de
haereditate consequenda.
Minorem sic probat: vos estis filii Dei adoptivi, quia estis uniti per fidem Christo, qui est filius Dei naturalis; sed
Christus est filius Abrahae, ut supra eodem: quasi in uno, et semini tuo, qui est Christus; ergo si vos estis Christi,
id est, in Christo, estis semen Abrahae, id est, filii, cum Christus filius eius sit. Et si filii, estis et haeredes, id est,
ad vos pertinet haereditas secundum promissionem Abrahae factam. Rom. IX, 8: non qui filii sunt carnis, hi filii
Dei, sed qui sunt filii promissionis, aestimantur in semine.
|+4 Capitulus 4
|#1 Lectio 1

31

