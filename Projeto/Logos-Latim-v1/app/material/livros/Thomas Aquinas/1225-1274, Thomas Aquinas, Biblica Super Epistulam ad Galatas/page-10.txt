viginti quinque annis. Et sic essent duo de viginti, et septem (qui sunt viginti quinque anni) antequam iret
Romam, et Romae moratus est viginti quinque annis; ergo vixisset Petrus post passionem Christi quinquaginta
annis, quod est falsum: quia quadragesimo anno a passione Christi passus est Petrus Romae, ut in historia
habetur, quod fuit tempore Neronis.
Respondeo. Dicendum, quod cum dicitur deinde, etc., non est intelligendum quod post tres annos iterum elapsi
sint quatuordecim anni, antequam iret in ierusalem, sed quod anno quartodecimo suae conversionis iterum
ascendit. Nec sunt addendi supra istos quatuordecim, septem anni, quibus Petrus rexit ecclesiam Antiochenam,
quia ante istos annos incepit regere. Et cum Antiochia sit prope ierusalem, potuit esse ut aliquando Petrus ivisset
in ierusalem, et tunc Paulus invenerit eum ibi. Et sic colligitur ex historia, quod post annos quatuordecim Petrus
venit Romam tempore Claudii imperatoris, et existens ibi viginti quinque annis, complevit numerum triginta
novem annorum, et mortuus est quadragesimo anno post passionem Domini.
Dicit autem signanter, quatuordecim, ut ostendat, quod non indigebat apostolorum instructione, si quatuordecim
annis fuit sine eis.
Locum vero describit, cum dicit ierosolymam. Et dicit ascendi, quia in alto posita est. Ascendit autem
ierosolymam, ut ostenderet se concordare cum prophetia quae dicit Is. II, 3: de sion exibit lex, etc..
Testes describit, cum dicit cum barnaba, assumpto et tito. Barnabas Iudaeus erat, titus vero gentilis. Cum eis ergo
ascendit, ut haberet testes suae doctrinae, et ut in nullam partem, sive Iudaeorum, sive gentilium, ostendat se
declinare. Deut. XVII: in ore duorum vel trium stat omne verbum.
Motivum autem describit, cum dicit secundum revelationem Dei, id est, Deo revelante et praecipiente sibi quod
ascenderet in ierusalem. Ex hoc colligi potest quod omnes actus apostolorum et motus fuerunt secundum
instinctum spiritus sancti. Iob XXXVII, 11: nubes spargunt lumen suum, etc..
Consequenter cum dicit et contuli, etc., agit de ipsa collatione, ubi tria facit.
Primo manifestat materiam super quam contulit; secundo personas cum quibus contulit; et tertio causam propter
quam contulit.
Materia de qua contulit, fuit evangelium.
Et ideo dicit contuli cum illis evangelium Dei, etc.. Personae cum quibus contulit sunt maiores et excellentiores
inter apostolos seorsum autem cum his, etc..
Sed causa utilis et necessaria ne scilicet in vacuum, etc..
Quantum ad primum dicit ascendi ierosolymam, ubi contuli cum illis, tamquam cum amicis et paribus,
evangelium quod praedicavi in gentibus, non ut addiscerem, quia iam doctus eram a Christo, non ut certificarer,
quia sic certus sum quod si Angelus diceret contrarium, non crederem, ut patet supra I cap..
Sed contuli propter duo, scilicet ad insinuandam unitatem doctrinae meae cum doctrina aliorum apostolorum. I
Cor. I, 10: idipsum dicatis omnes, etc.. Contulit ergo cum eis quasi idem verbum cum eis, sed non pares habuit.
Item ad vitandum calumniam aliorum. Apostolus enim quia non fuerat conversatus cum Christo, nec edoctus ab
apostolis, sed statim post conversionem suam incepit praedicare quae erant odiosa Iudaeis, et specialiter de
vocatione gentium, et quod non debebant servari legalia.
Sic ergo contulit evangelium.
Sed cum quibus hoc fecerit, ostendit subdens seorsum autem his, etc., quasi dicat: non cum omnibus, sed cum
his qui erant inter alios alicuius auctoritatis et momenti, scilicet cum Petro, Iacobo et ioanne et aliis magnis.
Eccli. IX, 21: cum sapientibus et prudentibus tracta, etc.. Sed seorsum, etc., non quod turpia vel falsa cum eis
tractaret vel conferret, sicut haeretici faciunt, sed quia sciebat ibi esse Iudaeos calumniantes, propterea quia de
legalibus docuerat. Et ideo ne veritas pateret calumniae, cum illis seorsum contulit, qui non calumniarentur.
Prov. XXV, 9: causam tuam tracta cum amico tuo, et secretum extraneo ne reveles, etc..
Eccli. VIII, 21: coram extraneo ne facias consilium, etc..
Sic ergo patet et materia collationis et personae.
Sequitur causa, quae fuit scilicet ne in vacuum currerem, aut cucurrissem, id est, ne reputarer praedicasse
inutiliter.
Vocat autem praedicationem suam, cursum, propter velocitatem suae doctrinae, quia in modico tempore a
ierusalem usque in illyricum, et usque in Hispaniam praedicavit evangelium.
Unde posset dici de eo illud Ps. Cxlvii, 15: velociter currit sermo eius, etc.; II Thess. III, 1: fratres, orate pro
nobis, ut sermo Domini currat, etc..
Sed numquid dubitabat quod in vacuum curreret? dicendum est quod sibi non dubitabat, sed illis quibus
praedicaverat, quia nisi ab illis firmiter teneretur sua doctrina, quantum ad illos in vacuum cucurrisset; et ideo
voluit conferre cum eis, ut dum scirent auditores, quod doctrina sua concordaret cum doctrina aliorum
apostolorum, et approbaretur ab eis, firmius eius doctrinam tenerent, et sic quantum ad eos non in vanum
curreret.
I Cor. IX, 26: ego sic curro non quasi in incertum.
Consequenter cum dicit sed neque titus, etc., ostendit quid secutum sit ex collatione cum apostolis habita. Et
ponit tria quae inde secuta sunt, scilicet quod a sua sententia non recessit, et quod suae doctrinae nihil
superadditum fuit, ibi ab his autem qui videbantur, etc..
10

