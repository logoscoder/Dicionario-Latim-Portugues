|#1 Lectio 1
Postquam apostolus reduxit Galatas ad statum veritatis quantum ad res divinas, hic consequenter reducit eos
quantum ad res humanas, instruens eos qualiter se habeant ad homines. Et primo qualiter se habeant ad rectos;
secundo, quomodo ad perversos, ibi videte qualibus litteris, etc..
Circa primum tria facit.
Primo docet qualiter superiores se habeant ad inferiores; secundo qualiter aequales ad coaequales, ibi alter
alterius, etc.; tertio qualiter inferiores ad superiores, ibi communicet autem is, etc..
Circa primum duo facit.
Primo ponit admonitionem; secundo assignat admonitionis rationem, ibi considerans teipsum, etc..
Quia ergo de peccatis multa dixerat, ne aliquis a peccato immunis in peccatores desaeviret, ideo admonitionem
de mansuetudine et misericordia eis proponit, dicens fratres, etsi praeoccupatus fuerit homo, etc..
Ubi tria ponit quae faciunt admonitionem.
Primum est surreptio. Nam quando aliqui ex malitia peccant, minus digni sunt venia.
Iob XXXIV, 27: qui quasi de industria recesserunt, etc.. Sed quando aliquis praeoccupatur tentationibus et
inducitur ad peccandum, facilius debet ei venia concedi, et ideo dicit etsi praeoccupatus fuerit, etc., id est
imprudenter et ex surreptione lapsus, ut nequeat vitare.
Secundum est peccatorum paucitas. Nam aliqui ex consuetudine peccant. Os. IV, 2: maledictum, et mendacium,
et homicidium, et furtum, et adulterium inundaverunt, et sanguis sanguinem tetigit, etc.. Et contra tales severius
est agendum. Et hoc excluditur, cum dicit in aliquo, quasi non usu quotidiano peccans.
Tertium est peccatorum qualitas. Nam quaedam peccata consistunt in transgressione, quaedam vero in
omissione. Graviora autem sunt prima secundis: quia illa opponuntur praeceptis negativis, quae obligant semper
et ad semper, haec vero opponuntur praeceptis affirmativis quae cum non obligent ad semper, non potest sciri
determinate quando obligant.
Unde dicitur in Ps. XVIII, 13: delicta quis intelligit? etc.. Et quantum ad hoc dicit delicto. Vel, secundum
Glossam, delictum est peccatum ex ignorantia.
His ergo praemissis, ad misericordiam eos qui corrigunt monet, et hi sunt spirituales, ad quos pertinet correctio.
Unde dicit vos qui spirituales estis, huiusmodi instruite.
I Cor. II, 15: spiritualis iudicat omnia, et ipse a nemine iudicatur, etc.. Et huius ratio est, quia rectum iudicium
habet de omnibus, quia circa unumquodque recte dispositus est, sicut qui sanum gustum habet, recte iudicat de
sapore; solus autem spiritualis bene dispositus est circa agenda; et ideo ipse solus de eis bene iudicat.
Sed quia nomen spiritus rigorem quemdam et impulsum designat, secundum illud Is. XXV, 4: spiritus
robustorum quasi turbo impellens parietem, etc., non tamen est credendum quod viri spirituales sint nimis rigidi
in corrigendo.
Nam hoc spiritus huius mundi facit, sed spiritus sanctus suavitatem quamdam et dulcorem efficit in homine. Sap.
XII, 1: o quam bonus et suavis est spiritus tuus, Domine, etc.. Et ideo dicit in spiritu lenitatis.
Ps. Cxl, 5: corripiet me iustus in misericordia, etc.. Contra quod dicitur de quibusdam Ez. XXXIV, 4: cum
austeritate imperabatis eis, etc..
Dicit autem instruite, et non corrigite, quia loquitur de praeoccupatis delinquentibus, qui indigent instructione;
vel quia omnis peccans est ignorans. Prov. XIV, 22: errant qui operantur malum.
Rationem autem admonitionis subdit, dicens considerans teipsum, etc., quasi dicat: ita fiat, ut dixi, quia tu
fragilis es. Nam quamdiu in hac vita mortali sumus, proni sumus ad peccandum. Nihil autem ita frangit hominis
severitatem in corrigendo, quam timor proprii casus. Eccli. XXXI, 18: intellige quae sunt proximi tui ex teipso.
Qualiter autem se habeant ad aequales ostendit, dicens alter alterius, etc..
Et primo proponit admonitionem; secundo assignat eius rationem, ibi et sic adimplebitis, etc.; tertio excludit
admonitionis implendae impedimentum, ibi nam si quis existimat, etc..
Admonet autem ad mutuam supportationem, dicens alter alterius onera portate.
Et hoc tripliciter. Uno modo defectum alterius corporalem, seu spiritualem, patienter tolerando. Rom. XV, 1:
debemus autem nos firmiores, etc.. Alio modo necessitati mutuae subveniendo, etc.. Rom. XII, 13: necessitatibus
sanctorum communicantes, etc..
Tertio modo pro poena sibi debita satisfaciendo, orationibus et bonis operibus. Prov. XVIII, 19: frater qui iuvatur
a fratre, etc..
Ratio autem admonitionis est adimpletio legis Christi, quae similiter est charitas. Rom. XIII, 10: plenitudo legis
est dilectio.
Unde dicit et sic adimplebitis legem Christi, id est, charitatem.
Dicitur autem charitas specialiter lex Christi triplici ratione. Primo, quia per hoc distinguitur lex nova a lege
veteri: nam illa est timoris, haec vero amoris. Unde Augustinus dicit: parva differentia est veteris legis et novae:
timor et amor. Secundo, quia per charitatem specialiter Christus legem suam promulgavit. Io. XIII, 35: in hoc
cognoscent omnes, quia mei estis discipuli, si dilectionem, etc.; et iterum: mandatum novum do vobis, ut
diligatis invicem, etc.. Tertio quia ipsam implevit Christus, et exemplum eam implendi nobis reliquit. Nam ipse

55

