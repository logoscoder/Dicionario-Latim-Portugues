Et nota quod dicit, in carne, non ex carne, quia hoc malum est.
Secundo ostendit quod confixus est cruci, dicens: quia amor Christi quem ostendit mihi in cruce moriens pro me,
facit ut semper ei configar. Et hoc est quod dicit qui dilexit me. I Io. IV, 10: ipse prior dilexit nos. Et intantum
dilexit me, quod tradidit semetipsum pro me, et non aliud sacrificium. Apoc. I, 5: dilexit nos, et lavit nos a
peccatis nostris in sanguine suo. Eph. V, 25: sicut Christus dilexit ecclesiam, et semetipsum tradidit pro ea, etc..
Sed attendendum est, quod ipse filius tradidit se, et pater tradidit filium, Rom. VIII, 32: qui proprio filio non
pepercit, sed pro nobis omnibus tradidit illum; et Iudas tradidit eum, ut dicitur Matth. XXVI, 48: et totum una res
est, sed non una intentio, quia pater ex charitate, filius ex obedientia simul et cum charitate, Iudas vero ex
cupiditate et proditorie.
Consequenter cum dicit non abiicio gratiam Dei, infert conclusionem principalem. Et primo inducit
conclusionem; secundo manifestat modum.
Dicit ergo: ex quo tantam gratiam recepi a Deo quod tradidit se, et ego vivo in fide filii Dei, non abiicio gratiam
filii Dei, id est, non repudio, nec ingratum me exhibeo.
I Cor. XV, 10: gratia Dei in me vacua non fuit, etc..
Unde et alia littera habet. Non sum ingratus gratiae Dei (Hebr. XII, 15: contemplantes ne quis desit gratiae Dei),
scilicet per ingratitudinem se indignum fatendo.
Modus autem abiiciendi et ingratitudinis est, si dicerem quod lex esset necessaria ad iustificandum. Et ideo dicit
si enim per legem iustitia, ergo Christus gratis est mortuus, id est, si sufficiens sit lex, id est, opera legis
sufficiunt ad iustificandum hominem, Christus sine causa mortuus est, et frustra, quia ad hoc mortuus est, ut nos
iustificaret.
I Petr. III, 18: Christus semel pro peccatis nostris mortuus est, etc..
Quod si hoc per legem fieri posset, superflua fuisset Christi mors. Sed non gratis mortuus, nec in vacuum
laboravit, ut dicitur is. XLIX, 4, quia per ipsum solum gratia iustificans et veritas facta est, ut dicitur Io. I, 17.
Si qui ante passionem Christi iusti fuerunt, hoc etiam fuit per fidem Christi venturi, in quem credebant, et in
cuius fide salvabantur.
|+3 Capitulus 3
|#1 Lectio 1
Supra confutavit apostolus vanitatem et mutabilitatem Galatarum per auctoritatem evangelicae doctrinae,
ostendens suam doctrinam authenticam fuisse ab aliis apostolis, hic vero per rationem et auctoritatem ostendit
hoc idem, scilicet quod legalia non sunt servanda. Et hoc dupliciter.
Primo ex insufficientia legis; secundo ex dignitate eorum qui ad Christum conversi sunt; et hoc IV cap., ibi dico
autem: quanto tempore, etc..
Circa primum duo facit.
Primo praemittit obiurgationem; secundo prosequitur suam probationem, ibi hoc solum a vobis volo, etc..
Circa primum duo facit: primo obiurgat eos, ostendens eorum fatuitatem; secundo rationem obiurgationis
assignat, ibi ante quorum oculos, etc..
Primo ergo eos de fatuitate obiurgat, vocans eos insensatos. Unde dicit o insensati, etc.. Insensatus autem proprie
dicitur qui sensu caret. Sensus autem spiritualis est cognitio veritatis; qui ergo veritate caret, proprie insensatus
dicitur. Matth. V: et vos sine intellectu estis. Sap. V, 4: nos insensati vitam istorum, etc..
Sed contra, Matth. V, 22 dicitur: qui dixerit fratri suo: fatue, etc.; sed fatuus idem est quod insensatus; ergo
apostolus reus est Gehennae ignis.
Sed dicendum est, ut Augustinus dicit, quod intelligendum est si dixerit sine causa, et animo vituperandi; sed
apostolus ex causa dixit, et animo corrigendi. Unde dicitur in Glossa hoc dolendo dicit.
Secundo cum dicit quis vos fascinavit, etc., ostendit modum quo insensati erant effecti.
Ubi primo notandum est, quod insensatus fit aliquis multis modis. Vel quia non proponitur sibi aliqua veritas
quam cognoscere possit; vel quia etsi proponatur sibi, tamen numquam eam acceptat; vel quia veritatem
propositam et acceptam deserit, a via veritatis recedens; et tales erant isti Galatae, qui veritatem fidei quam
acceperant deserentes, veritatem propositam renuerunt. Supra I, 6: miror quod sic tam cito, etc.. Et ideo istum
gradum insensationis in eis reprehendit, dicens quis vos fascinavit, etc..
Ad sciendum autem quid sit fascinatio, sciendum est, quod secundum Glossam fascinatio proprie dicitur
ludificatio sensus, quae per artes magicas fieri consuevit; puta cum hominem facit aspectibus aliorum apparere
leonem vel cornutum, et huiusmodi.
Et hoc etiam per Daemones potest fieri, qui habent potestatem movendi phantasmata, et reducendi ad principia
sensuum, ipsos sensus immutando.
Et secundum hanc acceptionem satis proprie dicit apostolus quis vos fascinavit? quasi dicat: vos estis sicut homo
ludificatus, qui res manifestas aliter accipit, quam sint in rei veritate: quia scilicet vos estis ludificati per
deceptiones et sophismata, veritati non obedire, id est, veritatem manifestam, et a vobis receptam non videtis,

19

