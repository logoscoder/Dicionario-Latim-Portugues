Conveniunt quidem in uno patre. Unde dicit scriptum est, quoniam Abraham duos filios habuit. Habuit etiam
alios quam istos duos filios, quia post mortem Sarae alios genuit de caethura, ut dicitur Gen. XXV, 2; de quibus
mentionem non fecit apostolus, quia non pertinent ad hanc significationem. Possunt tamen per istos duos, scilicet
filium ancillae et filium liberae, duo populi scilicet, Iudaeorum et gentium, designari; per alios vero filios
caethurae, schismatici et haeretici.
Qui quidem duo populi conveniunt in uno patre; quia Iudaei sunt filii Abraham secundum carnem, gentiles vero
secundum imitationem fidei. Vel sunt filii Abrahae, id est Dei, qui est pater omnium. Mal. II, 10: nonne Deus
pater omnium, etc., Rom. III, 29: an Iudaeorum tantum? differunt autem in duobus, scilicet in conditione matris,
quia unus est de ancilla, ut dicitur Gen. XXI, 10. Nec tamen peccavit Abraham ad eam accedens, quia accessit ad
eam coniugis affectu et ordinatione divina. Alius autem est de libera, scilicet Isaac, quem genuit ei Sara uxor sua.
Gen. XVIII, 10: veniam ad te tempore isto, vita comite, et Sara uxor tua, etc..
Item differunt in modo generationis, quia qui de ancilla, scilicet Ismael, secundum carnem natus est; qui autem
de libera, scilicet Isaac, per repromissionem.
Sed vitandus est hic duplex falsus intellectus. Unus, ne intelligatur per hoc, quod dicit secundum carnem natus
est, ut accipiatur hic caro pro actu peccati, secundum illud Rom. VIII, 13: si secundum carnem vixeritis,
moriemini, etc.; II Cor. X, 3: in carne ambulantes non secundum carnem militamus; quasi Abraham peccante
natus sit Ismael.
Alius intellectus, ut per hoc, quod dicitur per repromissionem, credatur Isaac non secundum carnem natus, id est,
secundum carnalem commixtionem, sed per spiritum sanctum.
Est ergo dicendum, quod secundum carnem, id est secundum naturam carnis natus est Ismael. Nam naturale est
in hominibus, quod ex muliere iuvencula foecunda, sicut erat Agar, et sene, nascatur filius. Et quod per
repromissionem, id est supra naturam carnis, natus est Isaac. Non enim ad hoc se extendit natura carnis, ut ex
viro seni et vetula sterili, sicut fuit Sara, filius nascatur.
Per Ismael significatur populus Iudaeorum, qui secundum carnem natus est; per Isaac vero intelligitur populus
gentium, qui natus secundum repromissionem, qua promissum est Abrahae, quod esset futurus pater multarum
gentium. Gen. XXII, 18: in semine tuo benedicentur, etc..
Mysterium autem exponit, cum dicit quae sunt per allegoriam dicta. Et primo ponit modum mysterii; secundo
exemplificat, ibi haec enim duo sunt testamenta, etc..
Dicit ergo: haec quae sunt scripta de duobus filiis, etc., sunt per allegoriam dicta, id est per alium intellectum.
Allegoria enim est tropus seu modus loquendi, quo aliquid dicitur et aliud intelligitur. Unde allegoria dicitur ab
allos, quod est alienum, et goge, ductio, quasi in alienum intellectum ducens.
Sed attendendum est, quod allegoria sumitur aliquando pro quolibet mystico intellectu, aliquando pro uno tantum
ex quatuor qui sunt historicus, allegoricus, mysticus et anagogicus, qui sunt quatuor sensus sacrae Scripturae, et
tamen differunt quantum ad significationem.
Est enim duplex significatio. Una est per voces; alia est per res quas voces significant.
Et hoc specialiter est in sacra Scriptura et non in aliis; cum enim eius auctor sit Deus, in cuius potestate est, quod
non solum voces ad designandum accommodet (quod etiam homo facere potest), sed etiam res ipsas.
Et ideo in aliis scientiis ab hominibus traditis, quae non possunt accommodari ad significandum nisi tantum
verba, voces solum significant. Sed hoc est proprium in ista scientia, ut voces et ipsae res significatae per eas
aliquid significent, et ideo haec scientia potest habere plures sensus. Nam illa significatio qua voces significant
aliquid, pertinet ad sensum litteralem seu historicum; illa vero significatio qua res significatae per voces iterum
res alias significant, pertinet ad sensum mysticum.
Per litteralem autem sensum potest aliquid significari dupliciter, scilicet secundum proprietatem locutionis, sicut
cum dico homo ridet; vel secundum similitudinem seu metaphoram, sicut cum dico pratum ridet. Et utroque
modo utimur in sacra Scriptura, sicut cum dicimus, quantum ad primum, quod Iesus ascendit, et cum dicimus
quod sedet a dextris Dei, quantum ad secundum. Et ideo sub sensu litterali includitur parabolicus seu
metaphoricus.
Mysticus autem sensus seu spiritualis dividitur in tres. Primo namque, sicut dicit apostolus, lex vetus est figura
novae legis. Et ideo secundum quod ea quae sunt veteris legis, significant ea quae sunt novae, est sensus
allegoricus.
Item, secundum Dionysium in libro de caelesti hierarchia, nova lex est figura futurae gloriae. Et ideo secundum
quod ea quae sunt in nova lege et in Christo, significant ea quae sunt in patria, est sensus anagogicus.
Item, in nova lege ea quae in capite sunt gesta, sunt exempla eorum quae nos facere debemus, quia quaecumque
scripta sunt, ad nostram doctrinam scripta sunt; et ideo secundum quod ea quae in nova lege facta sunt in Christo
et in his quae Christum significant, sunt signa eorum quae nos facere debemus: est sensus moralis.
Et omnium horum patet exemplum. Per hoc enim quod dico fiat lux, ad litteram, de luce corporali, pertinet ad
sensum litteralem.
Si intelligatur fiat lux id est nascatur Christus in ecclesia, pertinet ad sensum allegoricum.

40

