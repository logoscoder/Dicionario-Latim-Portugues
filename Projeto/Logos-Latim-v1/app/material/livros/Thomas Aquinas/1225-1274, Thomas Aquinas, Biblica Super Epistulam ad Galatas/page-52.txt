Ex quo incidit quaestio, quia illud dicitur fructus, quo fruimur, sed actibus nostris non debemus frui, sed Deo
solo; ergo huiusmodi actus quos enumerat hic apostolus non debent dici fructus.
Item, Glossa dicit quod huiusmodi opera spiritus sunt propter se appetenda; quod autem propter se appetitur non
refertur ad aliud, ergo virtutes et earum opera non sunt referenda ad beatitudinem.
Respondeo. Dicendum est quod fructus dicitur dupliciter, scilicet ut acquisitus, puta ex labore vel studio, Sap.
III, 15: bonorum laborum gloriosus est fructus, et ut productus, sicut fructus producitur ex arbore. Matth. VII,
18: non potest arbor bona fructus malos facere. Opera autem spiritus dicuntur fructus non ut adepti sive acquisiti,
sed ut producti; fructus autem qui est adeptus, habet rationem ultimi finis, non autem fructus productus.
Nihilominus tamen fructus sic acceptus duo importat, scilicet quod sit ultimum producentis, sicut ultimum quod
producitur ab arbore est fructus eius, et quod sit suave sive delectabile. Cant. II, 3: fructus eius dulcis gutturi
meo. Sic ergo opera virtutum et spiritus sunt quid ultimum in nobis.
Nam spiritus sanctus est in nobis per gratiam, per quam acquirimus habitum virtutum, et ex hoc potentes sumus
operari secundum virtutem.
Sunt etiam delectabilia, et sunt etiam fructuosa.
Rom. VI, 22: habetis fructum vestrum in sanctificationem, id est in operibus sanctificatis, et ideo dicuntur
fructus.
Dicuntur etiam flores respectu futurae beatitudinis, quia sicut ex floribus accipitur spes fructus, ita ex operibus
virtutum habetur spes vitae aeternae et beatitudinis. Et sicut in flore est quaedam inchoatio fructus, ita in
operibus virtutum est quaedam inchoatio beatitudinis, quae tunc erit quando cognitio et charitas perficientur.
Et per hoc patet responsio ad illud quod secundo obiicitur. Nam aliquid potest dici propter se appetendum
dupliciter, quia ly propter potest designare causam formalem vel finalem. Opera virtutum propter se sunt
appetenda formaliter, sed non finaliter, quia habent in seipsis delectationem. Nam medicina dulcis appetitur
propter se formaliter, quia habet in se unde sit appetibilis, scilicet dulcedinem, quae tamen appetitur propter
finem, scilicet propter sanitatem. Sed medicina amara non est appetenda propter se formaliter, quia non delectat
ratione suae formae, sed tamen propter aliud appetitur finaliter, scilicet propter sanitatem quae est finis eius.
Ex his apparet ratio quare apostolus effectus carnis vocat opera, fructus autem spiritus, vocat fructus.
Dictum est enim, quod fructus dicitur aliquod finale et suave, ex re productum. Quod autem producitur ex aliquo
praeter naturam eius, non habet rationem fructus, sed quasi alterius germinis. Opera autem carnis et peccata sunt
praeter naturam eorum quae Deus naturae nostrae inseruit. Deus enim humanae naturae quaedam semina
inseruit, scilicet naturalem appetitum boni et cognitionem, et addidit etiam dona gratiae. Et ideo quia opera
virtutum ex his naturaliter producuntur, fructus dicuntur, non autem opera carnis. Et propter hoc apostolus dicit
Rom. VI, 21: quem ergo fructum habuistis tunc in illis, in quibus nunc erubescitis? patet ergo ex dictis quod
fructus spiritus dicuntur opera virtutum, et quia habent in se suavitatem et dulcedinem, et quia sunt quoddam
ultimum productum secundum convenientiam donorum.
Accipitur autem differentia donorum, beatitudinum, virtutum et fructuum ad invicem hoc modo.
In virtute enim est considerare habitum et actum. Habitus autem virtutis perficit ad bene agendum. Et si quidem
perficit ad bene operandum humano modo, dicitur virtus. Si vero perficiat ad bene operandum supra modum
humanum, dicitur donum. Unde Philosophus supra communes virtutes ponit virtutes quasdam heroicas, puta
cognoscere invisibilia Dei sub aenigmate est per modum humanum: et haec cognitio pertinet ad virtutem fidei;
sed cognoscere ea perspicue et supra humanum modum, pertinet ad donum intellectus.
Actus autem virtutis, vel est perficiens: et sic est beatitudo; vel est delectans: et sic est fructus. Et de istis
fructibus dicitur apoc. XXII, 2: ex utraque parte lignum vitae afferens fructus duodecim, etc..
Dicit ergo fructus spiritus, qui scilicet consurgit in anima ex seminatione spiritualis gratiae, est charitas, etc.; qui
quidem sic distinguuntur: quia fructus aut perficiunt interius, aut exterius.
Primo ergo ponit illos qui perficiunt interius; secundo illos qui perficiunt exterius, ibi bonitas, etc..
Interius autem homo perficitur et dirigitur et circa bona et circa mala. II Cor. VI, 7: per arma iustitiae a dextris et
a sinistris.
Circa bona autem perficiunt, primo quidem in corde per amorem. Nam sicut inter motus naturales primus est
inclinatio appetitus naturae ad finem suum, ita primus motuum interiorum est inclinatio ad bonum, qui dicitur
amor, et ideo primus fructus est charitas, Rom. V, 5: charitas Dei diffusa est in cordibus nostris, etc.. Et ex
charitate perficiuntur aliae, et ideo dicit apostolus, Col. III, 14: super omnia charitatem habentes, etc..
Ultimus autem finis, quo homo perficitur interius, est gaudium, quod procedit ex praesentia rei amatae. Qui
autem habet charitatem, iam habet quod amat. I Io. IV, 16: qui manet in charitate, in Deo manet, et Deus in eo.
Et ex hoc consurgit gaudium.
Phil. IV, 4: gaudete in Domino semper, etc..
Gaudium autem istud debet esse perfectum.
Et ad hoc duo requiruntur. Primo ut res amata sufficiens sit amanti propter suam perfectionem.
Et quantum ad hoc dicit pax. Tunc enim amans pacem habet, quando rem amatam sufficienter possidet. Cant.
Cap. Ult.: ex quo facta sum coram eo quasi pacem reperiens, etc.. Secundo vero ut adsit perfecta fruitio rei
amatae, quod similiter per pacem habetur, quia, quidquid superveniat, si perfecte aliquis fruatur re amata, puta
52

