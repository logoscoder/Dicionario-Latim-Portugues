Supra apostolus removit falsam causam correctionis Galatarum, hic consequenter apostolus dictae correctionis
assignat causam veram, quae est dolor de eorum imperfectione. Et ideo primo dolorem cordis ex quo loquebatur,
exprimit; secundo ponit desiderium de manifestatione huius doloris, ibi vellem autem, etc.; tertio ponit causam
doloris, ibi quoniam confundor, etc..
Dolor autem iste ex charitate procedebat, quia dolebat de peccatis eorum. Ps. Cxviii, 158: vidi praevaricantes, et
tabescebam, etc.. Et ideo verbum charitatis proponit dicens filioli mei.
Signanter autem non eos filios vocat, sed filiolos, ut designet eorum imperfectionem, qua diminuti sunt. I Cor.
III, 1: tamquam parvulis in Christo, etc..
Sed notandum est, quod puer dum est in parturitione, dicitur filiolus. Et isti tales erant, quia indigebant iterata
parturitione, cum tamen parentes carnales semel tantum parturiant filios. Et ideo dicit eis quos iterum parturio.
Nam semel eos parturierat in prima conversione, sed quia iam aversi erant ab eo, qui eos vocavit in aliud
evangelium, indigebant quod iterato parturiret eos. Ideo dicit parturio, id est cum labore et dolore ad lucem fidei
reduco. In quo apparet dolor apostoli.
Unde conversio hominis, partus dicitur.
Iob XXXIX, 3: incurvantur ad foetum et pariunt.
Apoc. XII, 2: clamabat parturiens, et cruciabatur ut pariat. Et inde est quod apostolus ex dolore dure eos corrigit,
sicut mulier ex dolore partus dure clamat. Is. XLII, 14: quasi parturiens loquar, etc..
Et ratio iteratae parturitionis est, quia non estis perfecte formati. Unde dicit donec Christus formetur in vobis, id
est recipiatis similitudinem eius, quam vestro vitio perdidistis. Et non dicit, formemini in Christo sed formetur
Christus in vobis, ut hoc terribilius insonet auribus eorum.
Nam Christus per fidem formatam formatur in corde. Eph. III, 17: habitare Christum per fidem, etc.. Sed quando
quis non habet fidem formatam, iam in eo moritur Christus.
II Petr. I, 19: donec dies illucescat, etc.. Et sic secundum hominis profectum in fide, Christus in homine proficit,
et, e converso, secundum defectum deficit. Quando ergo fides in homine efficitur informis per peccatum,
Christus non est in eo formatus.
Et ideo, quia in istis non erat fides formata, indigebant iterum parturiri, donec Christus in eis formaretur per
fidem formatam, scilicet quae per dilectionem operatur.
Vel donec Christus formetur in vobis, id est, formosus aliis per vos appareat.
Posset autem aliquis dicere: absens tu dicis talia, sed si esses apud nos, haec non diceres, secundum illud II Cor.
X, 10: praesentia quidem corporis infirma, et sermo contemptibilis, etc.. Et ideo ponit desiderium manifestandi
dolorem suum asperius, dicens vellem autem esse apud vos modo et mutare vocem meam, quasi dicat: modo
blandis verbis utor, vocans vos fratres et filios in absentia; sed si essem praesens, asperius corriperem. Nam si
quae per litteras scribo, nunc praesens et ore proferrem, durior esset correctio, utpote quia magis possem vocem
obiurgantis exprimere, et irascentis resonare clamorem et dolorem pectoris, magis quam per litteras explicare, et
magis cor vestrum viva vox ad confusionem de errore vestro et mea turbatione moveret.
Et causa huius doloris est, quia confundor in vobis, id est, erubesco apud alios pro vobis. Nam, sicut Eccli. XXII,
3 dicitur confusio est patris de filio indisciplinato.
Nam, cum filius sit res patris, et discipulus, inquantum huiusmodi, res Magistri, Magister gaudet de bono quod
videt in eo relucere, quasi de bono proprio, et gloriatur, et, e converso, de malo dolet et confunditur. Unde quia
isti mutati erant de bono in malum, apostolus confundebatur inde.
|#7 Lectio 7
Supra apostolus probavit dignitatem gratiae per consuetudinem humanam hic autem probat eam auctoritate
Scripturae. Et primo proponit factum; secundo exponit mysterium, ibi quae sunt per allegoriam dicta, etc.; tertio
concludit propositum, ibi itaque, fratres mei, non sumus, etc..
Circa primum duo facit.
Primo excitat ad attentionem; secundo proponit suam intentionem, ibi scriptum est enim, etc..
Dicit ergo dicite mihi, etc., quasi dicat: si vos estis sapientes, attendite ad ea quae obiicio, et si non potestis
contradicere, cedatis. Iob VI, 29: respondete, obsecro, absque contentione, etc.. Facio vobis autem hanc
obiectionem: aut legistis legem, aut non legistis.
Sed si legistis, scire debetis ea quae in ea scripta sunt: sed ipsa probat se dimittendam; si autem non legistis, non
debetis recipere quod nescitis. Prov. IV, 25: palpebrae tuae praecedant gressus tuos.
Dicit autem sub lege, id est sub onere legis.
Nam subire aliquod leve non est vis, sed subire grave onus, sicut est onus legis, magnae stultitiae signum esse
videtur. Act. XV, 10: hoc est onus, quod neque patres nostri, neque nos portare potuimus, etc., quod est
intelligendum de illis, qui volunt carnaliter esse sub lege.
Consequenter cum dicit scriptum est enim, etc., proponit suam intentionem, dicens: ideo quaero an legistis
legem, quia in ipsa continentur quaedam, quae manifeste dicunt legem non esse tenendam. Et specialiter
apostolus facit mentionem de duobus filiis Abrahae. Et primo ponit unum in quo conveniunt; secundo duo in
quibus differunt.
39

