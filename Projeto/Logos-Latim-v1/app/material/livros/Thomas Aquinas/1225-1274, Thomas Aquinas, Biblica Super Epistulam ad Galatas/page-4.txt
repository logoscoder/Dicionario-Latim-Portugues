id est, in tam brevi tempore, transferimini, ut alludat nomini. Galatia enim translatio dicitur. Quasi dicat: vos
estis Galatae, quia tam cito transferimini.
Eccli. XIX, 4: qui cito credit, levis est corde.
Secundo aggravat eorum culpam ex eo quod dimiserunt.
Si enim ratio recedit et transfertur a malo, commendabilis est et bene facit, sed quando recedit a bono, tunc est
culpabilis. Et sic isti a bono translati erant. Et ideo dicit eis: et si mirandum sit quod tam cito et sic transferimini,
addit tamen materiam admirationis, quod scilicet transferimini ab eo, scilicet a Deo, et fide eius, qui vos vocavit
in gratiam Christi, id est, in participationem aeterni boni, quam habemus per Christum. I Petr. II, 9: gratias
agentes Deo, qui vos vocavit in admirabile lumen suum. Item II Petr. II, 21: melius erat eis viam veritatis non
agnoscere, quam, etc..
Tertio aggravat eorum culpam ex eo ad quod conversi sunt, quia non sunt conversi ad bonum, sed ad malum.
Unde dicit in aliud evangelium, id est, veteris legis, quae Annuntiatio bona est inquantum annuntiat quaedam
bona, scilicet temporalia et carnalia. Is. I, 9: si volueritis et audieritis me, etc.. Sed tamen non est perfecta et
simpliciter, sicut evangelium; quia non annuntiat perfecta et maxima bona, sed parva et minima. Sed lex nova est
perfecte et simpliciter evangelium, id est, bona Annuntiatio, quia annuntiat maxima bona, scilicet caelestia,
spiritualia et aeterna. Et licet sit aliud evangelium secundum traditionem pseudo, tamen secundum meam
praedicationem non.
Est enim aliud in promissis, sed non est aliud in figura, quia idem continetur in veteri testamento et in novo: in
veteri quidem ut in figura, in novo vero ut in re et expresse. Et sic est aliud evangelium quantum ad ea quae
exterius apparent, sed quantum ad ea quae interius sunt et continentur, non est aliud.
Licet autem non sit aliud in se, tamen potest esse aliud ex culpa aliorum, scilicet seducentium. Et ideo eorum
culpam exaggerans, dicit nisi sunt aliqui, scilicet seductores, qui vos conturbant, id est, puritatem sensus vestri,
qua imbuti fuistis per fidei veritatem, obfuscant. Quia, licet idem contineatur quantum ad interiorem intellectum
per vetus et novum testamentum, ut dictum est, tamen si post susceptionem novi testamenti reiteratur vetus,
videtur ostendi quod novum non sit perfectum, et quod illud sit aliud ab isto. Et ideo dicit quod non est aliud, nisi
sunt, etc., quia isti pseudo post fidei evangelicae susceptionem cogebant eos circumcidi, ostendendo per hoc,
quod circumcisio est aliquid aliud quam baptismus et efficit aliquid quod baptismus non potest efficere, et ideo
isti conturbant vos. Infra V, 12: utinam abscindantur qui vos conturbant, etc..
Et vere conturbant, quia volunt convertere evangelium Christi, id est, veritatem evangelicae doctrinae in figuram
legis, quod est absurdum et turbatio maxima.
In illud enim debet aliquid converti ad quod ordinatur; novum autem testamentum et evangelium Christi non
ordinatur ad vetus, sed potius e contrario lex vetus ordinatur ad legem novam, sicut figura ad veritatem; et ideo
figura converti debet ad veritatem, et lex vetus in evangelium Christi, non autem veritas in figuram, neque
evangelium Christi in legem veterem: quod patet ex ipso usu loquendi. Non enim dicimus quod homo sit similis
imagini hominis, sed potius e converso, imago est similis homini.
Ier. XV, 9: ipsi convertentur ad te, etc.; et Lev. XXVI, 10: novis supervenientibus, etc..
Consequenter post exaggerationem culpae ponitur inflictio poenae, cum dicit sed licet, etc..
Et circa hoc duo facit.
Primo promulgat sententiam; secundo rationem sententiae assignat, ibi modo enim hominibus, etc..
Circa primum duo facit.
Primo ostendit auctoritatem suae sententiae; secundo profert eam, ibi sicut praedixi, etc..
Ostendit autem auctoritatem suae sententiae multam esse, eo quod non solum in perversores et in seductores
subditos, sed etiam in pares, sicut sunt alii apostoli, et etiam in superiores, sicut sunt Angeli, si huius criminis,
scilicet conversionis evangelii in veterem legem, rei essent, efficaciam haberet.
Et ideo dicit: quia nostrae sententiae auctoritas quam ego promulgo (quae est excommunicatio), non solum in
illos qui talia intendunt, efficaciam habet, sed licet nos, scilicet apostoli, aut Angelus, bonus vel malus, de caelo
veniens evangelizet, praeter quam quod evangelizatum est a nobis, anathema sit, id est, reus erit huius sententiae,
quam promulgamus.
Ad evidentiam autem dictorum tria inquirere oportet. Primo quid significat hoc nomen, anathema.
Circa quod sciendum est, quod anathema est nomen Graecum, et componitur ab ana, quod est sursum, et thesis,
positio, quasi sursum positio. Et est ortum ex quadam antiqua consuetudine. Antiqui enim quando pugnabant,
capiebant aliquando aliquam praedam ab hostibus, quam nolebant convertere in usum proprium, sed
suspendebant illam in templis, vel in aliquo loco publico civitatis, quasi separatam a communi usu hominum, et
omne tale sic suspensum nominabant Graeci anathema; et ex hoc inolevit consuetudo, quod omne illud quod
excludebatur ab usu communi, diceretur anathematizatum.
Unde dicitur iosue VI, 17 de iericho et omnibus quae in ea sunt, quod iosue mox anathematizavit ea. Et ideo
etiam hoc in ecclesia inolevit, ut illi qui excluduntur a communi societate ecclesiae, et a participatione
sacramentorum ecclesiae, dicantur anathematizati.
Secundo inquirenda est ratio eorum, quae dicit licet nos aut Angelus, etc..
Ubi sciendum est, quod est triplex doctrina.
4

