voluminibus non habetur, unde creditur quod a Iudaeis post passionem Domini appositum sit ad infamiam
Christi.
Potest autem exponi auctoritas de malo poenae et de malo culpae. De malo quidem culpae sic maledictus omnis
qui pendet in ligno, non propter hoc quod pendet in ligno, sed pro culpa pro qua pendet. Et hoc modo Christus
aestimatus maledictus in cruce pendens, propter hoc quod maxime tali poena punitus fuit. Et secundum hoc
continuatur ad praecedentia. Dominus enim praecepit in deuteronomio, ut qui suspensus fuerit, in vespera
deponatur; et ratio huius est, quia haec poena erat caeteris abiectior et ignominiosior. Dicit ergo: vere factus est
pro nobis maledictum, quia ipsa mors crucis, quam sustinuit, sufficit ad maledictionem, hoc modo exponendo de
malo culpae, sed solum aestimatione Iudaeorum, quia scriptum est maledictus omnis, etc..
De malo vero poenae sic exponitur maledictus omnis qui, etc., quia ipsa poena est maledictio, scilicet quod sic
mortuus est. Et est hoc modo exponendo vere maledictus a Deo, quia Deus ordinavit quod hanc poenam
sustineret, ut nos liberaret.
Consequenter cum dicit ut in gentibus benedictio, etc., ponit spem quam per Christum, super hoc quod per eum
liberamur de maledicto, acquirimus, ut dicitur Rom. V, 16: non sicut delictum, ita et donum; immo multo maius,
scilicet quia liberat a peccato, et confert gratiam.
Primo ergo ponit fructum, et quibus datur, dicens ut in gentibus benedictio Abrahae, etc., quasi dicat: factus est
pro nobis maledictum, non solum ut maledictionem removeret, sed ut in gentibus, quae non sub maledictione
legis erant, fieret benedictio Abrahae promissa Gen. XXII, 18: in semine tuo benedicentur omnes gentes, etc.. Et
haec quidem benedictio facta est nobis, id est, impleta est, per Christum, qui est de semine Abrahae, cui dictae
sunt promissiones et semini suo, qui est Christus, ut dicitur infra.
Quae quidem benedictio et fructus est ut pollicitationem spiritus accipiamus, id est, promissiones quas spiritus
sanctus facit in nobis, scilicet de beatitudine aeterna, qui quasi arra et pignus nobis traditus ipsam nobis promittit,
ut habetur Eph. I, 14 et II Cor. VI. Et quidem in pignore datur ad certitudinem.
Nam pignus est quaedam certa promissio de re accipienda. Rom. V: non enim accepistis spiritum servitutis, etc.,
et infra: si filii, et haeredes.
Vel pollicitationem spiritus accipiamus, id est, spiritum sanctum, quasi dicat: accipiamus pollicitationem de
spiritu sancto factam semini Abrahae, ioel II, 28: effundam de spiritu meo, etc.; quia per spiritum sanctum
coniungimur Christo, et efficimur semen Abrahae, et digni benedictione.
Secundo ostendit per quid proveniat nobis iste fructus, dicens per fidem, per quam quidem et haereditatem
aeternam acquirimus. Ad Hebr. IX: accedentem ad Deum oportet credere quia est, et inquirentibus se
remunerator sit. Per fidem etiam acquirimus spiritum sanctum, quia, ut dicitur Act. V, 32, Dominus dat spiritum
sanctum obedientibus sibi, scilicet per fidem.
|#6 Lectio 6
Postquam apostolus probavit per auctoritates, quod lex non iustificat, nec ad iustificationem, quae est per fidem,
est necessaria, hic consequenter ostendit idem per rationes humanas. Et circa hoc quatuor facit.
Primo humanam consuetudinem ponit; secundo assumit promissionem divinam, ibi Abrahae dictae sunt
promissiones, etc.; tertio infert conclusionem, ibi hoc autem dico, etc.; quarto ostendit conclusionem sequi ex
praemissis, ibi nam si ex lege, etc..
Dicit ergo: aperte quidem prius locutus sum secundum auctoritatem Scripturae non allatae voluntate humana, sed
spiritu sancto, ut dicitur II Petr. I, 21; sed nunc secundum hominem dico, et secundum ea quae humana ratio et
consuetudo habet.
Ex quo quidem habemus argumentum, quod ad conferendum de his quae sunt fidei, possumus uti quacumque
veritate cuiuscumque scientiae. Deut. XXI, 11: si videris in numero captivorum mulierem pulchram, et
adamaveris eam, voluerisque habere in uxorem, introduces eam in domum tuam, id est, si sapientia et scientia
saecularis placuerit tibi, introduces eam intra terminos tuos, quae radet caesariem, etc., id est, resecabit omnes
sensus erroneos.
Et inde est quod apostolus in multis locis in epistolis suis utitur auctoritatibus gentilium, sicut illud I Cor. XV,
33: corrumpunt bonos mores, etc., et illud Tit. I, 11: Cretenses malae bestiae, etc..
Vel quamvis huiusmodi rationes vanae sint et infirmae, quia, ut dicitur in Ps. Xciii, 11: Dominus scit
cogitationes hominum, quoniam vanae sunt; tamen hominis confirmatum testamentum nemo spernit aut
superordinat, quia nihil humanum tantam firmitatem habet sicut ultima voluntas hominis; sperneret autem illud
aliquis, si diceret quod testamentum hominis confirmatum morte testatoris et testibus non valeret. Si ergo
testamentum huiusmodi nemo spernit, dicens non esse servandum, aut spernit, aliquid mutando; multo magis
testamentum Dei nullus spernere debet aut superordinare, infringendo illud, vel addendo vel diminuendo.
Apoc. Cap. Ult.: si quis apposuerit ad haec, apponet Deus super illum plagas scriptas in isto libro, et si quis
diminuerit de verbis prophetiae huius, auferet Deus partem eius, etc.. Deut. IV, 2: non addetis ad verbum, quod
vobis loquor, neque auferetis ex eo, etc..

26

