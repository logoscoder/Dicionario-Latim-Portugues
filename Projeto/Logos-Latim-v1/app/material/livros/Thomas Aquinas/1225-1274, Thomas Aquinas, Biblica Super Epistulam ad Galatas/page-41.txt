Si vero dicatur fiat lux id est ut per Christum introducamur ad gloriam, pertinet ad sensum anagogicum. Si autem
dicatur fiat lux id est per Christum illuminemur in intellectu et inflammemur in affectu, pertinet ad sensum
moralem.
|#8 Lectio 8
Superius posuit apostolus intellectum mysticum, hic aperit mysterium.
Et primo quantum ad matres; secundo quantum ad filios, ibi nos autem fratres, etc..
Per duas autem matres intelligit duo testamenta.
Et ideo primo ponit significatum; secundo exponit, ibi unum quidem in monte, etc..
Dicit ergo hae, scilicet duae uxores, ancilla et libera, sunt duo testamenta, vetus et novum. Ier. XXXI, 31: feriam
domui Israel foedus novum, ecce novum testamentum, non secundum pactum, etc., ecce testamentum vetus.
Libera enim significat testamentum novum, ancilla vero vetus.
Ad sciendum autem quid sit testamentum, attendi debet, quod testamentum idem est quod pactum seu foedus
eorum quae testibus confirmantur. Unde in Scriptura multoties loco testamenti ponitur foedus vel pactum.
Ubicumque autem intervenit foedus, vel pactum, fit aliqua promissio. Et ideo secundum diversitatem
promissionum, est diversitas testamentorum.
Duo autem sunt nobis promissa, scilicet temporalia in veteri lege et aeterna in nova. Matth. V, 12: gaudete et
exultate, etc.. Hae ergo duae promissiones sunt duo testamenta.
Unde apostolus consequenter cum dicit: unum quidem, etc., exponit ipsa. Et primo quantum ad vetus; secundo
quantum ad novum, ibi illa autem quae sursum, etc..
Ad evidentiam autem litterae sciendum est, circa primum, quod quilibet civis alicuius civitatis dicitur esse filius
illius, et ipsa civitas est sicut mater eius. Lc. XXIII, 28: filiae ierusalem, nolite flere, etc..
Thren. Cap. Ult.: filii sion inclyti, etc..
Per hoc igitur quod aliqui fiunt alicuius civitatis cives, efficiuntur filii eius.
Duplex autem est civitas Dei, una terrena, scilicet ierusalem terrestris; alia spiritualis, scilicet ierusalem caelestis.
Per vetus autem testamentum homines efficiebantur cives civitatis terrestris, per novum autem, caelestis.
Et ideo circa hoc duo facit.
Primo ponit mysterium expositum; secundo expositionis mysticae rationem assignat, ibi sina enim, etc..
Dicit ergo primo: dico quod significat duo testamenta, scilicet vetus et novum.
Et quantum ad hoc dicit: primum quidem in monte sina, etc..
Ubi, primo, ponitur locus in quo datum fuit, quia ad litteram in monte sina, ut dicitur Ex. XX, cuius, secundum
Glossam, mystica ratio est, quia sina interpretatur mandatum. Unde et ab apostolo vetus lex vocatur lex
mandatorum, Eph. II, 15; mons autem significat superbiam, Ier. XIII, 16: antequam offendant pedes vestri ad
montes caliginosos, etc.. Unde per montem istum in quo data est lex, significatur superbia Iudaeorum duplex:
una qua superbiebant contra Deum, Deut. XXXI, 27: ego scio contentionem tuam, etc.; alia qua superbiebant
contra alias nationes abutentes eo, quod dicitur in Ps. Cxlvii, 20: non fecit taliter omni nationi, etc..
Secundo vero proponit ad quid sit datum, quia non ad faciendum liberos, sed filios matris ancillae, generans in
servitutem, quae est Agar, id est significatur per Agar, quae quidem in servitutem generat, scilicet vetus
testamentum. Et hoc tripliciter, scilicet quantum ad affectum, quantum ad intellectum et fructum.
Quantum ad intellectum quidem secundum cognitionem, quia in homine est duplex cognitio: una libera, quando
scilicet rerum veritatem secundum seipsam cognoscit; alia vero ancilla, id est subiecta velaminibus figurarum.
Et talis fuit cognitio veteris testamenti.
Quantum ad affectum vero, quia nova lex generat affectum amoris, qui pertinet ad libertatem, nam qui amat, ex
se movetur. Vetus autem generat affectum timoris, in quo est servitus; qui enim timet, non ex se, sed ex alio
movetur. Rom. VIII, 15: non accepistis spiritum servitutis iterum in timore, etc..
Sed quantum ad fructum, quia lex nova generat filios quibus debetur haereditas; sed illis, quos vetus generat,
debentur munuscula, sicut servis. Io. VIII, 35: servus non manet in domo in aeternum, filius manet in domo in
aeternum.
Rationem mysterii assignat, cum dicit sina enim mons est in Arabia, etc.. Ubi primo oritur dubitatio, quia cum
sina distet a ierusalem per viginti fere dietas, videtur falsum quod sina iunctus sit ierusalem, ut hic apostolus
dicit.
Sed ad hoc mystice respondetur in Glossa sic, ut sina sit in Arabia.
Arabia enim humilitas vel afflictio interpretatur, in qua datum est vetus testamentum, quia homines quasi servi et
alieni sub ea affligebantur carnalibus observantiis. Act. XV, 10: hoc est onus, quod neque patres nostri, neque
nos, etc.. Qui, mons, coniunctus est, non per spatii continuitatem sed per similitudinem, ei quae nunc est
ierusalem, id est, Iudaico populo; quia sicut ipsi terrena diligunt, et pro temporalibus serviunt sub peccato, ita et
mons ille in servitutem generabat.
Sed haec non videtur intentio apostoli. Nam ipse vult, quod vetus testamentum, quod in monte sina datum est, ex
ipso loco servitutis in servitutem generet; quia illud dabatur in sina, non tamen ibi remanentibus filiis Israel, sed
proficiscentibus ad terram promissionis. Ierusalem enim etiam generat filios servitutis, et ideo quantum ad hoc
41

