Nec etiam, quod Petrus sic offenderit, quod esset dignus condemnatione. Dicit ergo apostolus de quodam alio,
qui de Iudaea veniens, dicebat se fuisse discipulum magnorum apostolorum, et sub ista auctoritate corrumpebat
Galatas ipse cum aliis falsis praedicatoribus.
Supra II, 4: propter subintroductos falsos fratres, etc..
Consequenter cum dicit ego autem, fratres, etc., removet impedimentum ex parte sua. Et primo ponit sui
excusationem; secundo eorum, qui eum infamabant, obiurgationem, ibi utinam abscindantur, etc..
Excludit autem falsum quod ei imponebatur.
Et primo aliquid pertinens ad ipsum tantum; secundo aliquid pertinens ad omnes, ibi ergo evacuatum est, etc..
Sciendum est circa primum, quod pseudo Galatis excusantibus se de eo quod non servabant legalia, quia ita
edocti erant ab apostolo, et dicebant quod apostolus deceperat eos, et quod in servitutem eorum haec persuaserat
eis: et confirmabant, dicentes Paulum praedicasse in Iudaea, et docuisse legalia debere servari.
Et ideo excusat se de hoc apostolus, dicens ego autem, fratres, si circumcisionem adhuc praedico, sicut imponunt
mihi pseudo, quid adhuc persecutionem patior? scilicet a Iudaeis. I Cor. IV, 12: persecutionem patimur, etc..
Nam Iudaei specialiter propter hoc persequebantur Paulum, quod praedicabat legalia non debere servari. Act.
XXI, 21, dicit Iacobus Paulo: audierunt de te quia discessionem doceas a Moyse eorum, qui per gentes sunt
Iudaeorum, dicens eos non debere circumcidere filios, etc.. Patet ergo quod non est verum quod mihi imponunt,
alioquin persecutiones adhuc non paterer.
Falsum est etiam id quod mihi imponunt per id quod communiter est apud alios, quia si circumcisionem
praedico, evacuatum est scandalum crucis. Nam non solum ego, sed etiam omnes apostoli praedicamus Christum
crucifixum, Iudaeis quidem scandalum, etc., ut dicitur I Cor. I, 23. Et de hoc maxime scandalizantur, quia
praedicamus, quod per crucem Christi legalia evacuantur.
Si ergo praedico circumcisionem, evacuatum est scandalum, id est non erit scandalum apud Iudaeos ultra de
cruce. Nam patienter sustinerent, immo libenter vellent, quod praedicaremus crucem et legalia simul debere
servari.
Vel, secundum Augustinum, evacuatum est scandalum crucis, id est evacuata est crux quae est scandalum, quasi
dicat: crux perdidit effectum suum et virtutem. Supra II, 21: si enim ex lege esset iustitia, ergo Christus gratis
mortuus est.
Dicit autem apostolus specialiter evacuatum est, etc., ut det intelligere, quod propter hoc Iudaei occiderunt
Christum, quia legalia non servabat et ea non esse servanda docebat.
Io. IX, 16: non est hic homo a Deo, quia sabbatum non custodit.
Consequenter obiurgat pseudo, qui eum infamaverant, dicens utinam abscindantur, etc., quasi dicat: ipsi
conturbant vos in hoc quod volunt vos circumcidi: sed utinam non solum circumcidantur, sed totaliter castrentur.
Sed contra Rom. XII, 14: benedicite, et nolite maledicere, etc..
Ad hoc est duplex responsio. Prima est, quod non maledixit apostolus eis, sed potius benedixit, quia optavit eis
ut spiritualiter castrentur, ut servarent spiritualem castitatem, cassando caeremonialia, secundum illud Matth.
XIX, 12: sunt quidam eunuchi, qui se castraverunt propter regnum caelorum.
Secundo quod optat eis sterilitatem prolis quam habent eunuchi, ut scilicet non generent.
Unde ait utinam et abscindantur, etc., id est vim generandi perdant in vobis, et aliis.
Et hoc merito, quia generant filios in errorem, et redigunt eos in servitutem legis. Os. IX, 14: dabo eis vulvam
sine liberis, ut ubera arentia.
|#3 Lectio 3
Proposito exemplo standi et remoto eius impedimento, hic innuit modum ipsius. Et primo ponit modum standi;
secundo exponit, ibi omnis enim lex, etc..
Circa primum tria facit.
Primo ponit conditionem status; secundo removet abusum standi; tertio innuit standi modum.
Conditio quidem standi est libertas.
Omnis enim status conditio pertinet ad servitutem vel ad libertatem; sed status fidei Christi, ad quem inducit
apostolus, ad libertatem pertinet et est ipsa libertas. Et ideo dicit vos enim, etc., quasi dicat: recte conturbant vos,
quia abducunt a meliore in peius, quia vos vocati estis, scilicet a Deo, in libertatem gratiae. Rom. VIII, 15: non
accepistis spiritum servitutis iterum in timore, sed accepistis spiritum adoptionis filiorum, etc.. Supra IV, 31: non
sumus ancillae filii, sed liberae, etc.. Vos, inquam, qui liberi estis per Christum, volunt ducere in servitutem.
Abusus autem status est si in deterius prolabatur, et libertas spiritus pervertatur in servitutem carnis. Galatae
autem iam liberi erant a lege, sed ne credant eis licere peccata committere, quae lex prohibebat, ideo apostolus
subdit abusum libertatis, dicens tantum ne, etc., quasi dicat: liberi estis, ita tamen, quod non abutamini libertate
vestra, impune vobis peccandum esse arbitrantes.
I Cor. VIII, 9: videte ne forte haec licentia vestra offendiculum fiat infirmis.
Modus autem standi est per charitatem, unde dicit sed per charitatem spiritus, etc..
Status autem totus est in charitate, sine qua homo nihil est, I Cor. XIII, 1 s.. Et secundum diversos gradus
charitatis distinguuntur diversi status. Sic ergo status gratiae est non per affectum carnis, sed per charitatem
47

