Signum autem legis mosaicae fuit circumcisio. Quicumque ergo circumcidebat se, obligabatur ad omnia legalia
servanda ac implenda, et hoc est quod dicit quoniam debitor est universae legis faciendae, Iac. II, 10: qui offendit
in uno, factus est omnium reus. Quam tamen nullus servare poterat, secundum illud Act. XV, 10: hoc est onus,
quod neque patres nostri, neque nos portare potuimus, etc..
Sed dato quod aliquis circumcideretur, ergo secundum praedicta obligat se ad servandum legalia, sed hoc est
peccatum mortale, ergo tenetur peccare mortaliter, et sic videtur esse perplexus.
Respondeo. Dicendum est quod eadem conscientia durante, tenetur servare legalia, puta si aliquis haberet
conscientiam, quod, nisi circumcideretur, peccaret mortaliter, et circumcisus, ipsa conscientia durante, peccaret
mortaliter, si non observaret legalia: cuius ratio est, quia habere conscientiam de re aliqua facienda, nihil aliud
est quam aestimare quod faciat contra Deum, nisi illud faciat.
Facere autem contra Deum est peccatum.
Sic ergo dico, quod nisi faceret hoc ad quod inducit conscientia, peccaret mortaliter, non quidem ex genere
operis, sed ex intentione operantis. Et similiter si facit, peccat; quia huiusmodi ignorantia non excusat, cum sit
ignorantia iuris. Nec tamen est perplexus simpliciter, sed secundum quid, quia potest deponere erroneam
conscientiam. Et hoc modo hic apostolus testificatur omni circumcidenti se, quod tenetur ad servandum legem.
Consequenter cum dicit evacuati estis, etc., probat quae dicit, scilicet quod non debent accipere legis
observantiam ratione damni iam praesentis, quod est duplex.
Unum est amissio Christi; secundum est amissio gratiae Christi. Primum est causa secundi, ibi qui in lege, etc..
Dicit ergo evacuati, etc.; quasi dicat: vere Christus vobis nihil proderit, quia evacuati estis a Christo, id est,
habitatione Christi.
Secundum damnum est amissio gratiae.
Ideo dicit a gratia excidistis, qui scilicet prius eratis pleni gratia Christi, quia de plenitudine eius accepimus
omnes. Io. I, 16: de plenitudine Christi nos omnes accepimus, etc.. Et Eccli. XXI, 17: cor fatui quasi vas
confractum, et omnem sapientiam non tenebit.
Vos, dico, qui in lege iustificamini, id est creditis iustificari, a gratia, scilicet habenda futurae beatitudinis, vel
etiam a iam habita, excidistis. Apoc. II, 5: memor esto unde excideris, et age poenitentiam.
|#2 Lectio 2
Explicavit apostolus secundum documentum, scilicet quod non esset subeundum iugum servitutis legis, hic
autem redit ad primum, ostendens quod stare debent. Et primo proponit standi exemplum; secundo removet
stationis impedimentum, ibi currebatis, etc.; tertio assignat standi causam, ibi vos autem in libertatem, etc..
Circa primum duo facit.
Primo proponit standi exemplum; secundo causam eius assignat, ibi nam in Christo Iesu, etc..
Dicit ergo: qui in lege volunt iustificari, Christus eis nihil prodest, quia excidunt a gratia. Sed nos, scilicet
apostoli, stamus per spem, quia scilicet expectamus spem iustitiae, id est iustitiam et spem, scilicet aeternam
beatitudinem. I Petr. I, 3: regeneravit nos in spem vivam, etc.. Vel, spem iustitiae, id est Christum, per quem est
nobis spes iustitiae, quia per eum iustificamur.
Phil. III, 20: salvatorem expectamus, etc..
I Cor. I, 30: qui factus est nobis sapientia, et iustitia, et sanctificatio, et redemptio, etc..
Vel spem iustitiae, id est spem quae est de iustitia, ut iustificentur non per legem, sed per fidem. Rom. III, 28:
arbitramur hominem iustificari per fidem sine operibus legis.
Vel spem iustitiae, id est rem speratam, in quam tendit iustitia, scilicet vitam aeternam. II Tim. Cap. Ult.: in
reliquo reposita est mihi corona iustitiae, etc..
Et hoc ex fide, quia iustitia Dei est per fidem Iesu Christi, ut dicitur Rom. III, 22.
Quae quidem fides non est ab homine, sed a spiritu sancto qui eam inspirat. Rom. VIII, 15: accepistis spiritum
filiorum, in quo clamamus: abba, pater, etc..
Sicut ergo fides est ex spiritu, ita ex fide est spes, ex spe iustitia, per quam pervenimus ad vitam aeternam.
Haec autem spes non venit ex circumcisione, neque ex gentilitate, quia nihil faciunt ad hoc. Et ideo dicit nam in
Christo Iesu, id est in his qui sunt in fide Christi, neque circumcisio, neque praeputium, etc., id est indifferentia
sunt. Sed fides, non informis, sed ea quae per dilectionem operatur, Iac. II, 26: fides sine operibus mortua est,
etc.. Nam fides est cognitio verbi Dei, Eph. III, 17: habitare Christum per fidem, etc.. Et hoc verbum nec perfecte
habetur, nec perfecte cognoscitur, nisi etiam habeatur amor quem sperat.
Hic sunt duo dubia circa Glossam.
Primum est, quod dicit praeputium et circumcisionem esse indifferentia, cum supra dixerit si circumcidimini,
Christus vobis nihil proderit.
Sed dicendum est, quod ex genere operis sunt indifferentia, scilicet illis, qui non ponunt spem in eis; sed ex
intentione operantis non sunt indifferentia. Nam ponentibus in eis spem, mortifera sunt.
Secundum dubium est de hoc, quod dicit quod illi qui non credunt, peiores sunt quam Daemones, cum
Daemones credant et contremiscant.

45

