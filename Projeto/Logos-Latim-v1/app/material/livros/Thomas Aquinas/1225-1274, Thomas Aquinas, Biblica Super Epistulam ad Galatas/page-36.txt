Et primo arguit eos de ingratitudine; secundo excusat se, quod hoc non facit ex odio et livore, ibi fratres, obsecro
vos, non me laesistis, etc..
Circa primum tria facit.
Primo commemorat statum pristinum; secundo extollit et commendat beneficium susceptum, ibi nunc autem
cum cognoveritis, etc.; tertio exaggerat peccatum commissum, ibi quomodo convertimini, etc..
Dicit ergo sed tunc, etc., quasi dicat: nunc estis filii et haeredes per Deum, sed tunc quidem, cum gentes essetis.
Eph. V, 8: eratis aliquando tenebrae, etc., ignorantes Deum, per infidelitatem, serviebatis, cultu latriae, his qui
non sunt natura dii, sed opinione hominum. I Cor. XII, 2: cum gentes essetis, ad simulacra muta prout
ducebamini euntes, etc.. Rom. I, 25: servierunt creaturae potius quam creatori, etc..
Hoc autem quod dicit qui natura non sunt dii, est ad confutationem Arianorum dicentium Christum Dei filium
non esse Deum per naturam. Quod si verum esset, non esset ei exhibendus cultus latriae, et quicumque exhiberet
ei esset idololatra.
Sed potest obiici, quia nos adoramus carnem et humanitatem Christi, ergo sumus idololatrae.
Sed dicendum est, quod licet adoremus carnem, seu humanitatem Christi, adoramus tamen eam, ut unitam
personae divini verbi, quod quidem verbum est suppositum divinum. Unde cum adoratio debeatur supposito
divinae naturae, quidquid in Christo adoratur, absque errore fit.
Consequenter cum dicit nunc autem cum cognoveritis, etc., commemorat acceptum beneficium, quasi dicat: si
ignorantes eratis et peccabatis, tolerari poterat, nam, caeteris paribus, gravius est peccatum in christiano, quam in
gentili. Sed nunc cum cognoveritis Deum, id est sitis conducti ad Dei cognitionem, gravius peccatis quam olim,
serviendo et ponendo spem in his in quibus non debetis. Ier. XXXI, 34: omnes cognoscent me, etc..
Sed hoc quod dicit imo cogniti sitis a Deo, videtur contrarietatem habere, cum Deus ab aeterno omnia
cognoverit. Eccli. XXIII, 29: Domino enim Deo antequam crearentur omnia sunt agnita, etc..
Sed dicendum hoc causaliter esse dictum, ut sit sensus imo cogniti sitis a Deo, id est Deus fecit quod vos
cognosceretis eum. Sic enim Deus dicitur cognoscere, inquantum est causa cognitionis nostrae. Et ideo, quia
supra dixit: cum cognoveritis Deum, quae fuit vera locutio, statim corrigit et explicat eam praefiguratam
innuendo quod non possumus Deum cognoscere ex nobis, nisi per ipsum. Io. I, 18: Deum nemo vidit unquam,
sed unigenitus, qui est in sinu patris, etc..
Consequenter exprobrat peccatum commissum, dicens quomodo convertimini, etc.. Et primo exaggerat eorum
peccatum; secundo ostendit imminens periculum, ibi timeo vos ne forte, etc.; tertio reducit eos ad salutis statum,
ibi estote sicut ego, etc..
Circa primum duo facit.
Primo proponit peccatum commissum; secundo de peccato commisso eos convincit, ibi dies observatis, etc..
Sciendum est autem, quod haec littera dupliciter legitur. Uno modo, quia isti Galatae a fide convertebantur ad
idololatriam, et ideo dicit quomodo convertimini a fide iterum, id est denuo, II Petr. II, 21: melius erat eis non
cognoscere viam iustitiae, quam post, etc. Is. XLII, 17: conversi sunt retrorsum, etc. Ad elementa, scilicet mundi,
quae sunt infirma, per se subsistere non valentia, quia in nihilum deciderent, nisi ea manus cuncta regentis
teneret, secundum illud Hebr. I, 3: portans omnia verbo virtutis suae, etc. Et egena, quia egent Deo et seipsis ad
invicem, ad complementum universi, quibus, scilicet elementis, denuo, id est iterum, servire vultis, servitute
scilicet latriae.
Probatio huius manifeste apparet, quia observatis dies, scilicet faustos et infaustos, et menses, et tempora, et
annos, id est constellationes et cursum corporum caelestium, quae omnia ortum habent ab idololatria. Contra
quod dicit Ier. X, 2: a signis caeli nolite metuere, quae gentes, etc..
Et quod observationes huiusmodi malae sint et contra cultum christianae religionis, patet: quia distinctio dierum,
mensium, annorum, et temporum attenditur secundum cursum solis et lunae. Et ideo tales temporum
distinctiones observantes, venerantur corpora caelestia, et disponunt actus suos secundum iudicium astrorum,
quae nullam directam impressionem habent in voluntate hominis, et in his quae dependent a libero arbitrio.
Et ex hoc imminet grave periculum.
Unde dicit timeo ne forte sine causa, id est inutiliter laboraverim in vobis. Et ideo cavendum est fidelibus talia
observare; sed nulla debet esse eis suspicio harum rerum, quia prospere potest cedere quidquid sub Dei
devotione simpliciter agitur.
Sed numquid licet in aliquo cursum stellarum servare? dicendum est, quod corpora caelestia quorumdam quidem
effectuum causa sunt, scilicet corporalium: et in istis licet ipsorum cursum attendere; quorumdam autem non
sunt causa, scilicet eorum quae dependent a libero arbitrio, seu a fortuna, vel infortunio: et in istis servare cursum
astrorum pertinet ad idololatriam.
Sed licet haec lectura sustineri possit, non tamen est secundum intentionem apostoli. Cum enim ipse in tota
praecedenti serie huius epistolae, et in sequenti, arguat Galatas de hoc quod a fide transtulerunt se ad
observantiam legis, ideo magis ad propositum exponitur de hoc, quod ad legales observantias convertuntur.
Unde dicit: cum cognoveritis Deum per fidem, quomodo convertimini a fide ad elementa, id est ad litteralem
legis observantiam? quae dicitur elementa, quia lex fuit prima institutio divini cultus; elementa, dico, infirma,

36

