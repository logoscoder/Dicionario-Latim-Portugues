Hoc etiam modo apostolus dicit se stigmata Domini portare, quasi insignitus sit ut servus Christi. Et hoc quia
portabat insignia passionis Christi, patiens pro eo multas tribulationes in corpore suo, secundum illud I Petr. II,
21: Christus passus est pro nobis, vobis relinquens exemplum, etc.. II Cor. IV, 10: semper mortificationem
Domini Iesu in corpore nostro circumferentes, etc..
Et secundum hoc dupliciter potest continuari ad praemissa. Uno modo, ut dictum est nemo mihi molestus sit,
nam ego porto insignia Domini nostri Iesu Christi in corpore meo, et sic nullus super me ius habet nisi Christus.
Alio modo nemo mihi molestus sit, quia ego habeo multos alios conflictus et stigmata, quae in persecutionibus
quas patior me molestant, et grave est addere afflictionem afflicto. Unde conqueritur iob XVI, 15: concidit me
vulnere super vulnus.
Sed prima melior est.
Implorat autem auxilium gratiae Dei, dicens gratia Domini nostri Iesu Christi, etc., per quam praedicta implere
possitis, sit cum spiritu vestro, id est cum ratione vestra, ut veritatem intelligatis.
Vel cum spiritu vestro, quo scilicet debetis legem observare, et non carnaliter. Rom. VIII, 15: non enim
accepistis, etc..

61

