Secundo dubitatur, quia cum apostolus dicat qui talia agunt, regnum Dei non consequentur, et nullus excludatur
a regno Dei, nisi pro peccato mortali, sequitur ergo quod omnia quae enumerat sint peccata mortalia. Cuius
contrarium videtur, quia inter ista enumerat multa quae non sunt peccata mortalia, sicut est contentio, aemulatio,
et huiusmodi.
Respondeo. Dicendum est quod omnia haec enumerata sunt aliquo modo mortalia; sed quaedam quidem
secundum genus suum, sicut homicidium, fornicatio, idolorum servitus et huiusmodi; quaedam vero secundum
suam consummationem, sicut ira cuius consummatio est in nocumentum proximi. Unde si accedit consensus de
ipso nocumento, est peccatum mortale. Et similiter comestio ordinatur ad delectationem cibi, sed si in huiusmodi
delectationibus ponat quis finem suum, peccat mortaliter: et ideo non dicit comestiones, sed comessationes; et
similiter intelligendum est de aliis similibus.
Tertio dubitatur de ordine et numeratione eorum.
Circa quod dicendum est quod cum apostolus in diversis locis, diversa vitia et diversimode enumerat, non
intendit enumerare omnia vitia ordinate et secundum artem, sed illa tantum in quibus abundant et in quibus
excedunt illi ad quos scribit. Et ideo in eis non est quaerenda sufficientia, sed causa diversitatis.
His ergo habitis sciendum est, quod apostolus enumerat quaedam vitia carnis, quae contingunt circa ea quae non
sunt necessaria vitae; quaedam vero circa ea quae sunt necessaria vitae.
Circa primum ponit quaedam vitia quae sunt hominis ad seipsum, quaedam contra Deum quaedam contra
proximum.
Contra seipsum sunt quatuor, quae ideo primo ponit quia manifeste ex carne procedunt, quorum duo pertinent ad
actum carnalem luxuriae, scilicet fornicatio, quae est quando scilicet accedit solutus ad solutam, vel quantum ad
naturalem usum luxuriae.
Aliud est immunditia quantum ad usum contra naturam. Eph. V, 5: omnis fornicator aut immundus, etc.. II Cor.
XII, 21: qui non egerunt poenitentiam super immunditia et fornicatione et impudicitia, etc..
Alia duo ordinantur ad ipsos actus. Unum scilicet exterius, sicut tactus, aspectus, oscula, et huiusmodi; et
quantum ad hoc dicit: impudicitia, Eph. IV, 19: qui desperantes, semetipsos tradiderunt impudicitiae, etc.. Aliud
interius, scilicet in cogitationibus immundis; et quantum ad hoc dicit luxuria, I Tim. V, 11: cum enim luxuriatae
fuerint in Christo nubere volunt, etc..
Contra Deum ponit duo, quorum unum est per quod impeditur ab hostibus Dei cultus divinus; et quantum ad hoc
dicit idolorum servitus, I Cor. X, 7: neque idololatrae efficiamini, etc.. Sap. XIV, 27: infandorum enim idolorum
cultura omnis mali causa est et initium et finis.
Aliud est per quod initur pactum cum Daemonibus; et quantum ad hoc dicit veneficia, quae fiunt per magicas
artes, et dicuntur veneficia a veneno, quia fiunt in nocumentum hominum. I Cor. X, 20: nolo vos fieri socios
Daemoniorum. Apoc. Cap. Ult.: foris canes, et venefici, etc..
Contra proximum autem ponit novem, quorum primum est inimicitia, ultimum vero homicidium, quia ab hoc
devenitur ad illud.
Primum ergo est inimicitia in corde, quae est odium erga proximum. Matth. X, 36: inimici hominis domestici
eius. Et ideo dicit inimicitiae. Ex hac autem oritur dissensio in verbis. Et ideo dicit contentiones, quae est
impugnatio veritatis cum confidentia clamoris.
Prov. XX, 3: honor est homini qui se separat a contentionibus. Secundum est aemulatio, quae consistit in hoc,
quod ad idem obtinendum cum alio contendit. Unde dicit aemulationes, quae ex contentione oriuntur.
Tertium est cum unus impeditur per alium ad rem eamdem tendentem, et ex hoc irascitur contra eum, et ideo
dicit irae, Iac. I, 20: ira enim viri, etc.. Eph. IV, 26: sol non occidat super iracundiam vestram. Quartum cum ex
ira animi pervenitur ad percussiones; et quantum ad hoc dicit rixae. Prov. IV: odium suscitat rixas. Quintum ex
his, scilicet dissensiones, et si quidem in rebus humanis sint, dicuntur dissensiones, quando scilicet partialitates
fiunt in ecclesia.
Rom. XVI, 17: observetis eos qui dissensiones et offendicula praeter doctrinam quam vos didicistis, faciunt, et
declinate ab illis. Si in rebus divinis, sic dicuntur sectae, id est, haereses.
II Petr. II, 1: introducent sectas perditionis, etc.. Et, ibidem: sectas non metuunt introducere blasphemantes. Ex
his autem sequitur invidia, quando illi quos aemulantur, prosperantur. Iob V, 2: parvulum occidit invidia, etc.. Ex
his autem sequuntur homicidia cordis et operis. I Io. IV: qui odit fratrem suum, homicida est.
Quantum vero ad vitia quae pertinent ad ordinationem circa vitae necessaria, ponit duo, unum quantum ad
potum; unde dicit ebrietates, scilicet assiduae, Lc. XXI, 34: attendite ne graventur corda vestra crapula et
ebrietate, etc.. Aliud vero quantum ad cibum, et quantum ad hoc dicit comessationes, Rom. XIII, 13: non in
comessationibus et ebrietatibus.
|#6 Lectio 6
Positis operibus carnis, hic consequenter apostolus manifestat opera spiritus. Et primo manifestat ea; secundo
ostendit quomodo lex se habet ad opera spiritus et ad opera carnis, ibi adversus huiusmodi, etc..
Circa primum enumerat bona spiritualia quae nominat fructus.

51

