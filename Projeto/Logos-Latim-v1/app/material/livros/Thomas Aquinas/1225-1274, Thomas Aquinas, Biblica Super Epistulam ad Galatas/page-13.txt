praeputium, omnis autem domus, etc.. Sicut Petro commissa est auctoritas, ut praedicaret Iudaeis tantum, et
Paulo gentibus; sed postmodum et Petrus praedicavit gentibus, et Paulus Iudaeis.
Sed quia aliquis posset dicere: unde constat nobis quod tibi sit commissum evangelium in gentibus? ideo
interponens dicit, quod per operationes Christi. Sicut enim patet quod Petrus accepit evangelium a Christo
propter mirabilia quae Christus fecit per eum, ita patet quod ego ab ipso accepi propter miracula quae Christus
operatus est, et operatur in me.
Et ideo dicit qui operatus est Petro, etc., id est, qui Petrum fecit apostolum in Iudaea, scilicet Christus, ipse me
fecit apostolum in gentibus. Et haec est causa quae movet eos.
Sed quia non sufficit iniunctio et auctoritas praedicandi, nisi homo per bonam scientiam et discretam
eloquentiam ipsam exequatur, et per bonam vitam commendet, ideo addit usum suae auctoritatis seu officii
effectum, dicens et cum cognovissent gratiam Dei, etc.. Et est littera suspensiva, id est, cum vidissent quod
gratiosa et fructuosa esset praedicatio mea, tunc Iacobus, et cephas, et ioannes, etc..
In quo notatur approbatio seu societas facta cum eis et Paulo. Et primo ponuntur personae inter quas facta est
societas, quae sunt Iacobus, et cephas, id est Petrus, et ioannes. Et praemittitur Iacobus, quia erat episcopus
ierosolymorum, ubi haec facta sunt. Ioannes autem iste fuit ioannes evangelista, qui non deseruit Iudaeam usque
ad tempus vespasiani.
Qui videbantur columnae esse. Metaphorice dicitur hoc, id est sustentatio totius ecclesiae.
Sicut enim totum aedificium sustentatur per columnas, ita per istos tota ecclesia Iudaeorum sustentabatur et
regebatur. Et de istis columnis dicitur in Ps. Lxxiv, 4: ego confirmavi columnas eius, id est, apostolos ecclesiae;
can. V, 15: crura illius columnae marmoreae, quae fundatae sunt super bases aureas.
Isti, scilicet ex una parte, dederunt dextras societatis, id est, consenserunt in societatem, mihi et barnabae, in quo
designantur personae ex alia parte. Per hoc autem quod dederunt sibi dexteras, significatur quod per manus se
acceperunt in signum coniunctionis et unitatem opinionis.
Secundo ostenditur societatis tenor seu conditio, cum dicitur ut nos in gentes, ipsi autem in circumcisionem,
scilicet praedicarent; quasi dicat: facta fuit inter nos coniunctio et unio, ita tamen quod sicut omnes fideles
obediunt Petro in circumcisione, id est, in ecclesia Iudaeorum fidelium: ita omnes gentiles qui conversi fuerunt
ad Christum, obedirent barnabae et Paulo.
Hoc tamen apposito, ut nos essemus memores pauperum Christi, qui scilicet vendiderant omnia bona sua, et
pretium eorum ad pedes apostolorum posuerant, propter Christum pauperes effecti. Quod quidem sollicitus fui
hoc idem facere, non minus affectus, quam ipsi qui ordinaverunt, sicut apparet Rom. XV, et I Cor. VI, et II Cor.
VIII et IX.
Ratio autem quare consuetudo primitivae ecclesiae de venditione possessionum servabatur in ecclesia ex
circumcisione, et non in ecclesia ex gentibus, haec est, quia fideles Iudaei congregati erant in ierusalem, et in
Iudaea quae destruenda in brevi a Romanis erat, ut postmodum rei probavit eventus; et ideo voluit Dominus ut
ibi possessiones non reservarentur ubi permansuri non erant. Ecclesia vero gentilium firmanda erat et augenda, et
ideo consilio spiritus sancti factum est, ut in ea possessiones non venderentur.
|#3 Lectio 3
Supra apostolus ostendit quod ipse nil utilitatis accepit ex collatione habita cum dictis apostolis, hic vero ostendit
quod ipse aliis profuit. Et primo ostendit quomodo profuit Petro in corrigendo eum; secundo manifestat ea quae
dixit, ibi prius enim quam venirent, etc..
Dicit ergo: vere ipsi mihi nihil contulerunt, sed ego potius contuli eis, et specialiter Petro; quia cum venisset
Petrus Antiochiam, ubi erat ecclesia gentium, ego restiti ei in faciem, id est, manifeste. Eccli. IV, 27: ne
reverearis proximum in casu suo, nec retineas verbum, etc.. Vel in faciem, id est non in occulto, tamquam
detrahens et timens, sed publice, et ut par ei. Lev. XIX, 17: non oderis fratrem tuum in corde tuo, sed publice
argue eum, etc.. Et hoc ideo, quia reprehensibilis erat.
Sed contra: quia hoc fuit post acceptam gratiam spiritus sancti; sed post gratiam spiritus sancti nullo modo
peccaverunt apostoli.
Respondeo. Dicendum quod post gratiam spiritus sancti nullo modo peccaverunt mortaliter apostoli, et hoc
donum habuerunt per potentiam divinam, quae eos confirmaverat.
Ps. Lxxiv, 4: ego confirmavi columnas eius, etc.. Peccaverunt tamen venialiter, et hoc fuit eis ex fragilitate
humana. I Io. I, 8: si dixerimus, quia peccatum non habemus, scilicet veniale, ipsi nos seducimus, etc..
Quod vero dicitur in Glossa: restiti ei tamquam par, dicendum est quod apostolus fuit pro Petro in executione
auctoritatis, non in auctoritate regiminis.
Ex praedictis ergo habemus exemplum: praelati quidem humilitatis, ut non dedignentur a minoribus et subditis
corrigi; subditi vero exemplum zeli et libertatis, ut non vereantur praelatos corrigere, praesertim si crimen est
publicum et in periculum multitudinis vergat.
Consequenter cum dicit priusquam venirent, etc., manifestat ea quae dixit. Et primo hoc quod dixit eum
reprehensibilem esse; secundo vero hoc, quod dixit Petrum reprehendisse, ibi sed cum vidissem, etc..
Circa primum tria facit.
13

