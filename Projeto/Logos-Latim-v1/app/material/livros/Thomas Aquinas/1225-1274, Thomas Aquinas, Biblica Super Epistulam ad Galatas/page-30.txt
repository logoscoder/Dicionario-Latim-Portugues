sumpserunt occasionem peccati. Rom. XI, 32: conclusit Deus omnia in incredulitate, etc.. Et hoc ideo, ut homo
quaereret gratiam. Et ideo dicit ut promissio, id est, gratia repromissa, daretur non solum Iudaeis, sed omnibus
credentibus, quia illa gratia poterat liberare a peccatis, et haec gratia est ex fide Iesu Christi.
Deinde cum dicit prius autem quam veniret, etc., ponit experimentum huius obsequii manifestatum in Iudaeis. Et
primo ponit obsequium Iudaeorum; secundo concludit quoddam corollarium, ibi itaque lex paedagogus, etc..
Dicit ergo: si Scriptura, id est, lex scripta, detinuit omnia sub peccato, quas utilitates habebant Iudaei ex lege
antequam veniret fides ex gratia? respondet et dicit: nos Iudaei, ante adventum fidei, custodiebamur sub lege,
inquantum faciebat nos vitare idololatriam et multa alia mala; custodiebamur, inquam, non sicut liberi, sed quasi
servi sub timore, et hoc sub lege, id est, sub onere legis et dominio. Rom. VII, 1: lex in homine dominatur quanto
tempore vivit, etc..
Et custodiebamur conclusi, id est, servati ne deflueremus a vita, sed praepararemur in eam, id est, tam bonam
fidem, quae revelanda erat. Is. LVI, 1: iuxta est salus mea, ut veniat, et iustitia mea ut reveletur.
Et dicit revelanda, quia cum fides excedat omne humanum ingenium, non potest per proprium sensum haberi,
sed ex revelatione et dono Dei. Is. XL, 5: revelabitur gloria Domini, etc.. Vel in eam fidem, quae revelanda erat
tempore gratiae, in antiquis temporibus multis signis latens. Unde et tempore Christi velum templi scissum est,
Matth. XXVII, 51.
Consequenter cum dicit lex paedagogus, etc., concludit quoddam corollarium.
Et primo ostendit legis officium; secundo officii testationem, ibi at ubi venit plenitudo temporis, etc..
Officium autem legis fuit officium paedagogi, et ideo dicit lex paedagogus noster, etc..
Quamdiu enim haeres non potest consequi beneficium haereditatis, vel propter defectum aetatis seu alicuius
debitae perfectionis, conservatur, et custoditur ab aliquo instructore, qui quidem instructor paedagogus dicitur, a
paedos, quod est puer, et goge, quod est ductio. Per legem enim Iudaei tamquam imbecilles pueri, per timorem
poenae retrahebantur a malo, et promovebantur amore et promissione temporariorum ad bonum. Iudaeis autem
promissa erat benedictio futuri seminis de haereditate obtinenda, sed nondum advenerat tempus ipsius
haereditatis consequendae.
Et ideo necessarium erat, quod conservarentur usque ad tempus futuri seminis et cohiberentur ab illicitis, quod
factum est per legem.
Et ideo dicit itaque, etc., quasi dicat: ex quo sub lege custodiebamur, lex fuit noster paedagogus, id est, dirigens
et conservans in Christo, id est in via Christi. Et hoc ideo, ut ex fide Christi iustificaremur.
Os. XI, 1: puer Israel, et dilexi eum. Ier. XXXI, 18: castigasti me, Domine, et eruditus sum, etc.. Rom. III, 28:
arbitramur enim hominem iustificari per fidem, etc..
Et quamvis lex paedagogus noster esset, non tamen ad perfectam haereditatem ducebat, quia, ut dicitur Hebr.
VII, neminem ad perfectum adduxit lex, etc.. Sed hoc officium cessavit postquam venit fides. Et hoc est quod
dicit at ubi venit fides, scilicet Christi, iam non sumus sub paedagogo, id est sub coactione, quae non est
necessaria liberis. I Cor. XV: cum essem parvulus, etc.. Cum autem factus sum vir, etc..
II Cor. V, 17: si qua ergo in Christo nova creatura, vetera transierunt, etc..
|#9 Lectio 9
Hic ostendit apostolus quod ad fructum gratiae gentiles sine obsequio legis pervenerunt, ad quem tamen Iudaei
perducti sunt per legis custodiam et obsequium. Et circa hoc tria facit.
Primo proponit intentum; secundo manifestat propositum, ibi quicumque enim in Christo, etc.; tertio ex hoc
argumentatur, ibi si autem vos Christi; ergo, etc..
Dicit ergo: vere non sumus sub lege, id est, sub paedagogo et coactione, quia sumus filii Dei. Similiter et vos
neque sub lege, neque sub paedagogo estis, quia scilicet ad gratiam pervenistis. Ideo omnes estis filii Dei per
fidem, non per legem. Rom. VIII, 15: non enim accepistis spiritum servitutis, scilicet timoris, qui dabatur in lege
veteri, sed accepistis spiritum filiorum, scilicet charitatis et amoris, qui datur in nova lege per fidem. Io. I, 12:
dedit eis potestatem filios Dei fieri, etc..
Si ergo filii Dei estis per fidem, quare vultis esse servi per legis observantias? nam sola fides homines facit filios
Dei adoptivos.
Nullus siquidem est filius adoptivus, nisi uniatur et adhaereat filio naturali. Rom. VIII, 29: quos praescivit
conformes fieri imaginis filii eius, etc.. Fides enim facit nos in Christo Iesu filios. Eph. III, 17: habitare Christum
per fidem in cordibus vestris. Et hoc in Christo Iesu, id est filii Dei estis per Iesum Christum.
Consequenter cum dicit quicumque enim in Christo, etc., manifestat propositum.
Et circa hoc tria facit.
Primo proponit propositi manifestationem; secundo manifestationis expositionem, ibi non est Iudaeus, etc.; tertio
assignat manifestationis rationem, ibi omnes enim vos unum estis, etc..
Manifestat autem circa primum quomodo sumus in Christo Iesu filii Dei. Et hoc est quod dicit quicumque enim
in Christo Iesu, etc.. Quod potest quadrupliciter exponi.

30

