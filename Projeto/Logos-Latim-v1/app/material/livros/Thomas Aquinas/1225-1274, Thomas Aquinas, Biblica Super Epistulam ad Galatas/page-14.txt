Primo ostendit quid Petrus sentiebat; secundo quid faciebat, ibi cum autem venisset, etc.; tertio quid inde
sequebatur, ibi et simulationi eius, etc..
Dicit ergo circa primum, quod Petrus sentiebat legalia non esse servanda. Et hoc facto ostendebat, quia
priusquam venirent quidam, Iudaei scilicet zelantes pro legalibus, a Iacobo, ierosolymitanae ecclesiae episcopo,
edebat, scilicet Petrus, cum gentibus, id est, indifferenter utebatur cibis gentilium; et hoc faciebat ex instinctu
spiritus sancti, qui dixerat ei quod Deus sanctificavit, tu ne commune dixeris, ut habetur Act. X, 15, ut ipse
ibidem sequenti cap. Dixit Iudaeis, qui contra eum insurrexerunt, quia cum incircumcisis comedisset, quasi
rationem reddens.
Quid autem faciebat, ostendit hic Paulus dicens, quod cum erat cum Iudaeis, subtrahebat se a consortio fidelium
qui fuerant ex gentibus, adhaerens Iudaeis tantum, et congregans se cum eis.
Et ideo dicit cum autem venisset, scilicet a Iudaea, subtrahebat se Petrus a gentibus conversis, et segregabat se ab
eis. Et hoc ideo, quia erat timens eos, qui ex circumcisione erant, id est, Iudaeos, non quidem timore humano
sive mundano, sed timore charitatis, ne scilicet scandalizarentur, sicut dicitur in Glossa. Et ideo factus est Iudaeis
tamquam Iudaeus, simulans se cum infirmis idem sentire; sed tamen inordinate timebat, quia veritas numquam
dimittenda est propter timorem scandali.
Quid autem ex hac simulatione sequebatur, subdit dicens, quod simulationi eius, scilicet Petri, consenserunt
caeteri Iudaei, qui erant Antiochiae discernentes cibos, et segregantes se a gentibus, cum tamen ante
simulationem huiusmodi hoc non fecissent.
Et non solum illi consenserunt Petro, sed ita fuit illa simulatio in cordibus fidelium, ut etiam barnabas, qui
mecum erat doctor gentium, et contrarium fecerat et docuerat, duceretur ab eis in illam simulationem, subtrahens
se ab eis, scilicet gentibus. Et hoc ideo, quia, secundum quod dicitur Eccli. X, 2: qualis est rector civitatis, etc..
Et ibidem: secundum iudicem populi, etc..
Consequenter cum dicit sed cum vidissem, etc., manifestat ea quae dixerat de reprehensione sua, qua Petrum
reprehendit.
Et circa hoc tria facit.
Primo ponit causam reprehensionis; secundo reprehendendi modum; tertio reprehensionis verba.
Occasio autem reprehensionis est non levis, sed iusta et utilis, scilicet periculum evangelicae veritatis. Et ideo
dicit: sic Petrus reprehensibilis erat, sed ego solus, cum vidissem quod non recte ambularent illi qui sic faciebant
ad veritatem evangelii, quia per hoc peribat veritas, si cogerentur gentes servare legalia, ut infra patebit.
Quod autem recte non ambularent, ideo est quia veritas, maxime ubi periculum imminet, debet publice
praedicari, nec fieri contrarium propter scandalum aliquorum.
Matth. X, 27: quod dico vobis in tenebris, dicite in lumine. Is. XXVI, 7: semita iusti recta est, rectus callis iusti
ad ambulandum.
Modus autem reprehendendi fuit conveniens, quia publicus et manifestus. Unde dicit dixi cephae, id est, Petro,
coram omnibus, quia simulatio illa in periculum omnium erat. Tim. V, 20: peccantem coram omnibus argue.
Quod intelligendum est de peccatis manifestis, et non de occultis, in quibus debet servari ordo fraternae
correctionis.
Cuiusmodi autem verba apostolus dixerit Petro, cum eum reprehenderet, subdit dicens si tu Iudaeus cum sis, etc.,
quasi dicat: o Petre, si tu cum Iudaeus sis, natione et genere, gentiliter et non Iudaice vivis, id est, gentium et non
Iudaeorum ritum servas, cum scias et sentias discretionem ciborum nihil conferre, quomodo cogis gentes, non
quidem imperio, sed tuae conversationis exemplo, iudaizare? et dicit cogis, quia secundum quod leo Papa dicit
validiora sunt exempla quam verba.
In hoc ergo Paulus reprehendit Petrum, quod cum ipse esset instructus a Deo, cum Iudaice prius viveret, ne
postea amplius cibos discerneret Act. X, 15: quod Deus sanctificavit, tu ne commune dixeris, ipse contrarium
simulabat.
Sciendum est autem quod occasione istorum verborum, non parva controversia est orta inter Hieronymum et
Augustinum.
Et secundum quod ex eorum verbis aperte colligitur, in quatuor discordare videntur.
Et primo in tempore legalium, quando scilicet servari debuerunt. Nam Hieronymus duo tempora distinguit, unum
ante passionem Christi, aliud post passionem. Vult ergo Hieronymus quod legalia ante passionem Christi viva
essent, id est, habentia virtutem suam, in quantum scilicet per circumcisionem tollebatur peccatum originale, et
per sacrificia et hostias placabatur Deus. Sed post passionem non solum dicit ea non fuisse viva vel mortua, sed,
quod plus est, ea fuisse mortifera, et quod quicumque post passionem Christi ea servavit, peccavit mortaliter.
Augustinus vero distinguit tria tempora.
Unum tempus ante passionem Christi, et concordans cum Hieronymo, dicit, isto tempore legalia viva fuisse.
Aliud tempus est post passionem Christi immediate, ante gratiam divulgatam (sicut tempus apostolorum in
principio), in quo tempore dicit Augustinus legalia mortua fuisse, sed tamen non mortifera Iudaeis conversis,
dummodo ipsa servantes, spem in eis non ponerent, ita quod etiam ipsi Iudaei ea servantes tunc non peccarent.
Si vero in eis spem posuissent, quicumque conversi ea servantes, peccassent mortaliter, quia si posuissent in eis
spem, quasi essent necessaria ad salutem, quantum in eis erat, evacuassent gratiam Christi. Aliud tempus dicit
14

