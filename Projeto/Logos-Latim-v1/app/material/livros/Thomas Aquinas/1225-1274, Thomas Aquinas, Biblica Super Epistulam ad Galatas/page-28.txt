annis, ut Rabanus dicit in Glossa. Fuerunt ergo a nativitate Isaac usque ad exitum filiorum Israel de Aegypto et
legem datam quadringenti et quinque anni; Scriptura autem non curavit de minutis.
Vel potest dici, quod quinto anno Isaac expulsus fuit Ismael, et remansit solus Isaac haeres Abrahae, a quo
tempore fuerunt quadringenti anni.
Deinde, cum dicit nam si ex lege, etc., ostendit quomodo sequatur ex praemissis, quod lex evacuaret
promissiones, si lex necessaria esset ad iustificationem sive benedictionem gentium. Dicit ergo: vere promissio
evacuaretur si lex necessaria esset. Nam si haereditas, scilicet benedictionis Abrahae, esset ex lege, iam non esset
ex repromissione, id est, ex semine repromisso Abrahae.
Si enim semen promissum esset sufficiens ad haereditatem benedictionis consequendam, non fieret iustificatio
per legem.
Destruit autem consequens, cum dicit Abrahae autem donavit Deus, etc., id est, promisit se daturum, quod ita
certum erat ac si statim daret, per repromissionem, id est per semen repromissum. Non ergo est ex lege
haereditas, id est benedictio, de qua dicitur I Petr. III, 9: in hoc vocati estis, ut benedictionem haereditate
possideatis.
|#7 Lectio 7
Postquam ostendit apostolus et auctoritate Scripturae et consuetudine humana, quod lex iustificare non potuit,
hic movet duas dubitationes et solvit. Secunda dubitatio incipit ibi lex ergo adversus promissa Dei, etc..
Circa primum tria facit.
Primo movet dubitationem; secundo solvit, ibi propter transgressiones, etc.; tertio quoddam in solutione positum
manifestat, ibi mediator autem, etc..
Potest autem esse dubium ex praemissis tale: si lex iustificare non poterat, an esset omnino inutilis. Et hanc
dubitationem movet, dicens quid igitur lex, etc., sit, id est, ad quid lex utilis fuit? et hanc punctuationem magis
approbat Augustinus ut habetur in Glossa, quam aliam quae sibi primitus melior videbatur, ut distinguatur: quid
igitur? et postea dicatur: lex propter transgressiones, etc..
Similis dubitatio proponitur Rom. III, 1 ubi sic dicitur: quid igitur amplius Iudaeo, etc..
Deinde cum dicit propter transgressiones, solvit dubitationem motam, ubi quatuor facit.
Primo proponit legis utilitatem; secundo legis fructum, ibi donec veniret semen, etc.; tertio legis ministros, ibi
ordinata per Angelos; quarto legis dominium, ibi in manu mediatoris.
Circa primum notandum est, quod lex vetus data est propter quatuor, secundum quatuor ex peccato consecuta,
quae enumerat beda, scilicet propter malitiam, infirmitatem, concupiscentiam et ignorantiam.
Est ergo lex primo data ad reprimendam malitiam, dum scilicet prohibendo peccatum et puniendo, retrahebantur
homines a peccato, et hoc tangit dicens propter transgressiones posita est lex, id est, ad transgressiones
cohibendas: et de hoc habetur I Tim. I, 9: iusto lex non est posita, sed iniustis. Cuius ratio potest sumi a
Philosopho in IV ethicorum.
Homines enim bene dispositi ex seipsis moventur ad bene agendum, et sufficiunt eis paterna monita, unde non
indigent lege: sed, sicut Rom. II, 14 dicitur, ipsi sibi sunt lex, habentes opus legis scriptum in cordibus suis.
Sed homines male dispositi indigent retrahi a peccatis per poenas. Et ideo quantum ad istos fuit necessaria legis
positio, quae habet coarctativam virtutem.
Secundo, lex data est ad infirmitatem manifestandam.
Homines enim de duobus praesumebant.
Primo quidem de scientia, secundo de potentia. Et ideo Deus reliquit homines absque doctrina legis, tempore
legis naturae, in quo dum in errores inciderunt, convicta est eorum superbia de defectu scientiae, sed adhuc
restabat praesumptio de potentia. Dicebant enim non deest qui impleat, sed deest qui iubeat, ut dicitur in Glossa
super illud Ex. XXIV: quicquid praeceperit Dominus, faciemus, et erimus obedientes. Et ideo data est lex, quae
cognitionem peccati faceret, per legem enim cognitio peccati, Rom. III, 20. Quae tamen auxilium gratiae non
dabat ad vitandum peccata, ut sic homo sub lege constitutus et vires suas experiretur, et infirmitatem suam
recognosceret, inveniens se sine gratia peccatum vitare non posse, et sic avidius quaereret gratiam. Et haec etiam
causa potest ex his verbis accipi, ut dicatur, quod lex posita est propter transgressiones adimplendas, quasi illo
modo loquendo quo apostolus dicit rom. V, 20: lex subintravit ut abundaret delictum; quod non est intelligendum
causaliter, sed consecutive: quia lege subintrante, abundavit delictum, et transgressiones sunt multiplicatae, dum
concupiscentia nondum per gratiam sanata, in id quod prohibebatur, magis exarsit, et factum est peccatum
gravius, addita praevaricatione legis scriptae. Et hoc Deus permittebat, ut homines imperfectionem suam
cognoscentes, quaererent mediatoris gratiam. Unde signanter dicit posita est, quasi debito ordine collocata inter
legem naturae et legem gratiae.
Tertio, data est lex ad domandam concupiscentiam populi lascivientis, ut diversis caeremoniis fatigati neque ad
idololatriam, neque ad lascivias declinarent. Unde dicit Petrus Act. XV, 10: hoc est onus, quod neque nos, etc..
Quarto, ad instruendum ignorantiam data est lex in figuram futurae gratiae, secundum illud Hebr. X, 1: umbram
habens lex, etc..

28

