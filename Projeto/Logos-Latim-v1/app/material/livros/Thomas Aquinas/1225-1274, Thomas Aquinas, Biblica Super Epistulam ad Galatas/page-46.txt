Respondeo. Dicendum est, quod peiores quidem sunt ex specie operis, sed non quantum ad affectum. Nam
Daemonibus displicet hoc, quod credunt; nec etiam est tanta nequitia voluntatis in homine qui non credit, quanta
in Daemone qui odit quod credit.
Consequenter cum dicit currebatis bene, etc., agitur de impedimento stationis.
Et primo ponit impedimentum; secundo docet eius remotionem, ibi nemini consenseritis, etc..
Impedimentum stationis eorum magnum erat et nocivum; nam tanto aliquid est magis nocivum, quanto maius
bonum privat.
Quando ergo aliquis multis bonis spiritualibus privatur, signum est habuisse magnum impedimentum. Et ideo, ut
ostendat eos apostolus magnum impedimentum habuisse, commemorat eis bona spiritualia, quae amiserunt, cum
dicit currebatis bene, etc., scilicet per opera fidei formatae per charitatem, quae instigat ad currendum. Ps. Cxviii,
32: viam mandatorum tuorum cucurri, cum dilatasti cor meum.
Et hoc quidem fuit olim in vobis, sed dum sic currebatis, estis impediti, et ideo subdit: quis vos fascinavit? de
quo dictum est supra cap. III, 1; et ideo supersedeo ad praesens.
Quis ergo vos fascinavit, id est impedivit veritati, scilicet evangelicae, non obedire? et hoc congrue dicit; nam
obedire est voluntatis applicandae ad consensum praecipientis.
Et ideo fides est voluntatis et intellectus scientia. Oportet ergo voluntati fidei obedire; hoc autem est volendo
credere, quod gratia fidei Christi sufficiat ad salutem sine legalibus observantiis.
Excludit autem impedimentum, cum dicit nemini, etc., et hoc ex triplici parte.
Primo ex parte eorum; secundo ex parte Dei, ibi ego confido, etc.; tertio ex parte apostoli, ibi ego autem, fratres,
etc..
Ex parte eorum, cum dicit nemini, etc.. Ubi primo ostendit quid requiratur ex parte eorum, ut vitent hoc
nocumentum, scilicet quod nemini pseudo deinceps consentiant.
I Thess. V, 5: non simus noctis neque tenebrarum, etc.. Eph. V, 11: nolite communicare operibus infructuosis
tenebrarum, etc., et II Tim. II, 17: et sermo eorum ut cancer serpit, etc.. Ex quo datur intelligi, quod nondum
erant corrupti, sed sollicitabantur de hoc.
Secundo assignat rationem huius cum dicit persuasio enim, etc.. Et haec est duplex. Prima, quia homo cum dat se
alicui, nihil debet facere nisi quod utile duxerit sibi. Sed vos traditi estis Christo, ergo non debetis audire, vel
consentire, nisi his quae sunt ab ipso; ergo haec persuasio, qua vos volunt mittere sub iugo legis, quia non est ex
eo, scilicet ex Deo, qui vos vocavit ad vitam, sed ex diabolo, inquantum scilicet deficiens est, et ideo non
consenseritis eis. Vel non ex eo, id est contra ipsum. Secunda ratio est, quia posset dici quod non est magnum si
paucis consentiatur, cum ex hoc non sit periculum, et ideo dicit quod non est eis consentiendum, nec eorum
insidiae sunt contemnendae, sed debent principiis obstare, quia modicum fermentum, etc., id est illi pauci qui
vobis persuadent.
Vel haec persuasio, parva in principio, totam massam corrumpit, id est congregationem fidelium. Lev. II, 11: nec
quidquam fermenti ac mellis adolebitur in sacrificio Domini.
Consequenter cum dicit ego confido in vobis, etc., removet impedimentum ex parte Dei, qui auxilium ad hoc
praebet. Et ponit duplex auxilium. Unum quantum ad seducentes; aliud quantum ad conturbantes, ibi qui autem
conturbant, etc..
Dicit ergo ego confido, etc.; quasi dicat: dixi quod non consentiretis pseudo, et confido in vobis. II Cor. VII, 16:
gaudeo quod in omnibus confido in vobis. Hebr. VI, 9: confidimus autem de vobis, dilectissimi, meliora et
viciniora saluti. Confido, inquam, in hoc scilicet quod nihil aliud sapietis, quam quod vos docui. Supra I, 8: licet
nos, aut Angelus de caelo evangelizet vobis praeterquam quod evangelizavimus, anathema sit. Phil. II, 2: implete
gaudium meum, ut idem sapiatis, etc.. Et hoc ex auxilio divino. Et ideo dicit in Domino Deo, scilicet operante. II
Cor. III, 4: fiduciam talem habemus per Christum ad Deum, etc.. Quia Dominus dabit vobis sapere secundum
sobrietatem catholicae veritatis. Ps. Xci: bonum est confidere in Domino, etc..
Quantum autem ad conturbantes dicit qui autem conturbat, etc., id est qui removet vos a debito ordine, ut scilicet
a spiritualibus convertamini ad corporalia, cum debeat esse contrarium.
I Cor. XV, 46: non prius quod spirituale est, sed quod animale est, deinde quod, etc.. Et cum talis ordo sit
perversus, ut dicitur supra III, 3: sic stulti facti estis, ut cum spiritu coeperitis, etc., ideo portabit iudicium, id est
condemnationem sustinebit. Sicut enim qui inducit aliquem ad bonum, remuneratur, Dan. XII, 3: qui ad iustitiam
erudiunt plurimos, quasi stellae in perpetuas aeternitates, etc., ita qui inducit aliquem ad malum, condemnatur.
Ios. VII, 25: quia turbasti nos, exturbet te Dominus in hac die. Deut. XXVII, 18: maledictus qui errare facit
caecum in itinere. Et hoc, quicumque est ille, id est quantaecumque sit auctoritatis, non parcetur ei.
Sed Porphyrius et Iulianus in hoc reprehendunt Paulum de praesumptione, dicentes, quod hoc dicit lacerans
Petrum (cum supra in faciem se restitisse scripserit), ut sit sensus: quicumque sit ille, id est etiam si Petrus esset,
puniretur.
Sed, ut Augustinus dicit, non est credendum quod Paulus cum maledicto de ecclesiae principe loqueretur, cum
scriptum sit exod. XXII, 28: principem populi tui non maledices.

46

