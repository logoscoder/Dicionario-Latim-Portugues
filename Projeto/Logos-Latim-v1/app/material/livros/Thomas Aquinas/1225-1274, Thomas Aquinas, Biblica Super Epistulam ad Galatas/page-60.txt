Illud enim in quo quis gloriatur, non est mortuum in corde eius, sed magis illud quod contemnit. Ps. XXX, 13:
oblivioni datus sum tamquam mortuus a corde.
Manifestum est autem, quod mundus, et omnia quae in mundo sunt, mortua erant in corde Pauli, Phil. III, 8:
omnia arbitratus sum ut stercora, ut Christum lucrifaciam. Ergo non gloriatur in mundo, neque in his quae in
mundo sunt, et hoc est quod dicit: vere in nullo alio glorior, nisi in cruce Christi, per quem, scilicet Christum
crucifixum, mihi mundus crucifixus est, id est mortuus est in corde meo, ut nihil in eo cupiam.
Secundo probat affirmativam, scilicet quod in cruce Christi gloriatur, dicens se crucifixum mundo.
Qui enim gloriatur in aliquo, illud in se praetendit, et manifestare desiderat; sed apostolus nihil in se praetendit,
nec manifestare desiderat, nisi quod pertinet ad crucem Christi, et ideo tantum in ea gloriatur. Et hoc est quod
dicit et ego mundo, scilicet sum crucifixus; quasi dicat: porto insignia crucis, et sum reputatus ut mortuus. Et
ideo sicut mundus horret crucem Christi, ita horret me.
Col. III, 3: mortui enim estis, et vita vestra abscondita est cum Christo in Deo, etc..
Rationem autem quare non in alio gloriatur, ostendit subdens in Christo enim Iesu, etc..
In illo siquidem maxime gloriatur, quod valet et adiuvat ad coniungendum Christo, hoc enim apostolus desiderat,
scilicet cum Christo esse. Et quia non valet ad hoc ritus Iudaicus, nec gentilium observantia, sed crux Christi
solum, ideo solum in ea gloriatur. Et hoc est quod dicit in Christo neque circumcisio aliquid valet, id est ritus
Iudaicus, neque praeputium, id est gentilitatis observantia, id est ad iustificandum et iungendum Christo, sed ad
hoc valet nova creatura.
Quod quidem patet ex his quae dicta sunt supra 6 (quasi eisdem verbis): in Christo enim Iesu neque circumcisio
aliquid valet, neque praeputium, sed fides quae per dilectionem operatur. Fides ergo charitate formata est nova
creatura. Creati namque et producti sumus in esse naturae per Adam; sed illa quidem creatura vetusta iam erat, et
inveterata, et ideo Dominus producens nos, et constituens in esse gratiae, fecit quamdam novam creaturam. Iac.
I, 18: ut simus initium aliquod creaturae eius.
Et dicitur nova, quia per eam renovamur in vitam novam; et per spiritum sanctum, Ps. Ciii, 30: emitte spiritum
tuum, et creabuntur, et renovabis faciem terrae. Et per crucem Christi, II Cor. V, 17: si qua est in Christo nova
creatura, etc..
Sic ergo per novam creaturam, scilicet per fidem Christi et charitatem Dei, quae diffusa est in cordibus nostris,
renovamur, et Christo coniungimur.
|#5 Lectio 5
Aperta intentione seducentium, et insinuata sua, hic consequenter apostolus monet eos, et primo ad sui
imitationem; secundo ut desistant ab eius molestatione, ibi de caetero nemo, etc.; tertio implorat eis gratiae
auxilium ad praedictorum impletionem.
Dicit ergo primo: intentio mea est, ut nonnisi in cruce Christi glorier, quod et vos debetis facere, quia quicumque
hanc regulam, quam ego scilicet teneo, secuti fuerint, scilicet hanc rectitudinem gloriandi.
II Cor. X, 13: non in immensum gloriamur, sed secundum mensuram regulae, etc..
Pax super illos, scilicet gloriantes quia nonnisi in Christo gloriantur. Pax, inquam, qua quietentur et perficiantur
in bono. Pax enim est tranquillitas mentis. Cant. VIII, 10: ex quo facta sum coram illo quasi pacem reperiens.
Col. III, 15: pax Christi exultet in cordibus vestris, in qua, etc.. Et misericordia, per quam liberentur a peccatis.
Thren. III, 22: misericordiae Domini, quia non sumus consumpti. Sap. IV, 15: gratia Dei et misericordia in
sanctos eius, et respectus in electos illius, qui scilicet sunt Israel.
Rom. II, 28: non enim qui in manifesto Iudaeus est. Ille ergo est Israel Dei, qui est spiritualiter Israel coram Deo.
Io. I, 47: ecce vere Israelita, in quo dolus non est. Rom. IX, 6: non enim omnes qui sunt ex Israel, hi sunt
Israelitae, etc.. Sed qui filii sunt promissionis existimantur in semine. Unde et ipsi gentiles facti sunt Israel Dei
per mentis rectitudinem. Israel rectissimus interpretatur.
Gen. XXXII: Israel erit nomen tuum, etc..
Consequenter cum dicit de caetero nemo, etc., monet, ut desistant a sui molestatione. Et primo ponit
admonitionem; secundo rationem eius assignat, ibi: ego enim stigmata.
Dicit ergo de caetero, etc.; quod potest dupliciter exponi. Uno modo, ut de caetero accipiatur in VI unius
dictionis, ut sit sensus de caetero, id est amodo. Alio modo ut accipiatur in VI duarum dictionum, ut sit sensus:
de residuo nemo, etc.; quasi dicat: ego gloriabor tantum in cruce, de omnibus aliis nemo mihi molestus sit, quia
ego de nullo curo. Sed prima melior est.
Quod autem dicit nemo mihi molestus sit, potest referri ad pseudo, qui molesti erant apostolo, movendo
quaestiones, et murmurando de observantiis legalibus. Ps. XXXIV, 13: ego autem, dum mihi molesti essent,
induebar cilicio, etc.. Vel potest referri ad auditores non recte sentientes, ut dicatur nemo mihi molestus sit, id est
nullus auditor exhibeat se talem, ut rursum in eo necessitatem habeam laborandi, scilicet aliter sentiendo, quam
doceam.
Rationem autem horum assignat, dicens ego enim stigmata, etc..
Stigmata enim proprie sunt quaedam notae impressae alicui cum ferro candenti sicut cum servus ab aliquo
Domino signatur in facie, ut nullus eum sibi vindicet, sed quiete dimittat Domino suo, cuius stigmata portat.
60

