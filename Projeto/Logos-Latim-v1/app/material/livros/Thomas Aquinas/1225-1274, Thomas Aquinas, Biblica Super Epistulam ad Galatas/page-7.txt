Item quantum ad zelum interiorem quem habebat ad legem. Et ideo dicit abundantius prae aliis aemulator
existens, non solum legis, sed paternarum mearum traditionum, scilicet quas habent Iudaei licitas, quas boni
patres addiderunt, ut dicitur in Glossa, quas quidem traditiones vocat suas, quia ita reputabat eas, ac si suae
fuissent. Phil. III, 5: secundum legem Pharisaeus, secundum aemulationem persequens, etc..
Sed quaestio est super hoc quod dicit Glossa: boni patres addiderunt. Videtur quod non fuerint boni, quia Deut.
IV, 2 dicitur: non addetis ad verbum quod ego loquor vobis, etc.. Ergo fecerunt contra mandatum Domini,
addentes traditiones, et sic non fuerunt boni.
Dicendum est quod verbum illud Domini intelligendum est sic: non addetis aliquid contrarium, seu extraneum
verbis quae ego loquor, etc.. Addere autem aliqua quae non sunt contraria, licuit eis, scilicet aliquos dies
solemnes et alia similia, sicut factum est tempore mardochaei, et tempore Iudith, in memoriam beneficiorum
quae a Deo recipiebant.
Contra, Matth. XV, 6, Dominus reprehendit eos, dicens: irritum fecistis mandatum Domini propter traditiones
hominum. Non ergo sunt licitae traditiones.
Respondeo. Dicendum est, quod non arguuntur, quod tenent traditiones hominum, sed quia propter traditiones
hominum dimittunt mandata Dei.
|#4 Lectio 4
Postquam autem apostolus ostendit quod ipse non accepit ab homine evangelium ante suam conversionem, nunc
hic probat quod non accepit ipsum ab homine post conversionem suam. Et circa hoc duo facit.
Primo ostendit quod non recepit evangelium ab homine tempore conversionis suae; secundo quod nec etiam post
conversionem suam, ibi deinde post annos tres, etc..
Circa primum duo facit.
Quia primo ostendit quod non accepit evangelium ab apostolis, neque didicit; secundo quod non ab aliis
fidelibus, ibi sed abii in Arabiam, etc..
Circa primum tria facit.
Primo ostendit causam efficientem suae conversionis; secundo finem, ibi ut revelaret, etc.; tertio modum, ibi
continuo non acquievi, etc..
Circa primum notat causam suae conversionis, quae duplex est, scilicet beneplacitum Dei, quod est divina
electio, et convertentis vocatio. Quantum ad primum dicit cum autem placuit, scilicet Deo, non quando volui
ego, sed quando placitum fuit sibi, quia non est volentis neque currentis, etc., ut dicitur Rom. IX, 16. Ps. Cxlvi,
11: beneplacitum est Domino, etc.. Phil. II, 13: Deus est qui operatur in nobis, etc..
Qui, scilicet Deus, me, scilicet rebellem I Cor. XV, 9: ego sum minimus apostolorum, etc., quoniam persecutus
sum, etc.. Act. IX, 1: Saulus adhuc spirans minarum, etc..
Persecutorem: Saule, Saule, quid me persequeris, etc. Blasphemum I Tim. I, 13: qui fui blasphemus, etc..
Me, talem, inquam, segregavit ex utero matris meae. Vel ad litteram: qui fecit me nasci ex ventre matris meae.
Et vere dicitur Deus segregare ex utero, licet sit opus naturae, quae est quasi instrumentum Dei, quia opera etiam
nostra attribuuntur Deo, sicut principali auctori, is. XXVI, 12: omnia enim opera nostra operatus es in nobis, etc.,
sicut et effectus principali agenti attribuuntur. Ideo dicitur iob X, 11: pelle et carnibus vestisti me, etc.. Et ab hoc
utero segregatus est ad iustificationem, quia eiusdem est iustificare, cuius est condere.
Ps. XXI, 11: de ventre matris meae, etc..
Vel: ex utero matris meae, scilicet synagogae, cuius uterus est collegium Pharisaeorum, qui nutriebant alios in
Iudaismo. Matth. XXIII, 15: circuitis mare et aridam, ut faciatis, etc.. Sic ergo mater sua fuit synagoga. Cant. I,
5: filii matris meae pugnaverunt contra me, etc.. Uterus eius sunt Pharisaei. Ex hoc ergo utero est segregatus per
spiritum sanctum ad fidem evangelii. Rom. I, 1: segregatus in evangelium Dei.
Vel mater sua est ecclesia Christi; uterus eius, collegium apostolorum. Segregavit ergo Deus ipsum ab utero
ecclesiae, id est, a collegio apostolorum in officium apostolatus et praedicationis ad gentes, quando dixit
apostolis, Act. XIII, 2: segregate mihi barnabam et Paulum, etc..
Vocat autem synagogam matrem suam, quia Pharisaeus erat, quasi magnus in ea, dum dicitur Pharisaeus, et ex
Pharisaeis, quia zelator legis erat. Supra: abundantius autem aemulator, etc..
Quantum autem ad aliam causam dicit et vocavit, etc.. Est autem duplex vocatio.
Una est exterior, et sic dicit: vocavit me caelesti voce. Act. IX, 4: Saule, Saule, quid me persequeris? etc.. Vade
in civitatem, etc..
Sic etiam alios apostolos vocavit.
Alia est interior, et sic vocavit per quemdam instinctum interiorem, quo Deus per gratiam tangit cor, ut
convertatur ad ipsum, et sic vocavit a mala via in bonam, et hoc per gratiam suam, non nostris meritis.
Rom. VIII, 30: quos praedestinavit, hos et vocavit, etc.. Is. XLV, 13: suscitavit eum ad iustitiam, etc. Amos, V,
8: qui vocat aquas maris, etc..
Finis autem conversionis ponitur, cum dicit ut revelaret filium, etc., qui quidem finis est Christus.
Ordinatur autem conversio sua ad Christum dupliciter, scilicet facto, et sic dicit ut revelaret filium suum, id est,
in eo quod circa me fecit, convertendo me et dimittendo peccata mihi, revelaret quanta sit mihi facta
7

