Intendebant autem ex hoc ulterius quamdam securitatem habere. Iudaei enim persequebantur discipulos Christi
propter praedicationem crucis. I Cor. I, 23: nos autem praedicamus Christum crucifixum, etc.. Et hoc quia per
praedicationem crucis evacuabantur legalia. Nam si apostoli simul cum cruce Christi praedicassent debere
servari legalia, nullam persecutionem Iudaei apostolis intulissent.
Unde dicebat supra V, 11: ego autem, fratres, si adhuc circumcisionem praedico, quid adhuc persecutionem
patior, etc..
Ut ergo non haberent persecutionem a Iudaeis, inducebant circumcisionem. Et ideo dicit: et etiam hoc propter
hoc tantum faciunt, ut crucis Christi persecutionem non patiantur, quae scilicet pro cruce Christi infertur.
Vel hoc etiam faciebant ad vitandam persecutionem, non solum Iudaeorum, sed etiam gentilium infidelium. Nam
Romani imperatores, caius caesar et Octavius augustus promulgaverunt leges, ut Iudaei ubicumque essent,
proprio ritu, propriis caeremoniis servirent.
Et ideo quicumque in Christum credebat et circumcisus non erat, persecutionibus, tam gentilium quam
Iudaeorum, fiebat obnoxius.
Ut ergo non inquietarentur de fide Christi, et in quiete viverent, cogebant eos circumcidi, secundum quod habetur
in Glossa.
Sed quia possent dicere pseudo, quod non propter hoc circumcisionem inducunt, sed zelo legis solum, ideo hoc
excludens probat quod dixit, cum dicit sic neque enim qui circumciduntur, etc..
Constat enim quod si propter legis zelum aliquos ad legis observantias inducerent, mandarent etiam legem in
aliis impleri. Sed neque illi qui circumciduntur, neque pseudo in aliis, scilicet in moralibus, quae potiora sunt in
lege et in aliis observantiis custodiunt, Io. VII, 19: nemo ex vobis facit legem. Non ergo ex zelo legis
circumcisionem inducunt.
Rom. II, 25: circumcisio quidem prodest, si legem observes. Sed ideo volunt vos circumcidi, ut in carne vestra,
id est in carnali vestra circumcisione, glorientur, apud Iudaeos, eo quod tam multos proselytos faciant. Matth.
XXIII, 15: vae vobis, Scribae et Pharisaei, qui circuitis mare et aridam, ut faciatis unum proselytum, etc..
|#4 Lectio 4
Postquam apostolus exposuit pravam seducentium intentionem, hic insinuat suam. Et primo ponit suam
intentionem; secundo ostendit intentionis huius signum, ibi per quem mihi mundus, etc.; tertio rationem
intentionis assignat, ibi in Christo Iesu, etc..
Dicit ergo: intentio seducentium apparet, quia illi gloriantur in carne, sed ego aliam gloriam quaero, scilicet in
cruce. Et hoc est quod dicit mihi absit gloriari, etc..
Vide quod ubi mundi Philosophus erubuit, ibi apostolus thesaurum reperit. Quod illi visum est stultitia, apostolo
factum est sapientia et gloria, ut dicit Augustinus. Unusquisque enim in ea re gloriatur, per quam reputatur
magnus. Sic qui reputat se magnum in divitiis, gloriatur in eis, et sic de aliis. Qui enim in nullo alio se magnum
reputat, nisi in Christo, gloriatur in solo Christo. Talis autem erat apostolus. Unde dicebat supra II, 20: vivo ego,
iam non ego, vivit vero in me Christus.
Et ideo non gloriatur nisi in Christo, praecipue autem in cruce Christi, et hoc quia in ipsa inveniuntur omnia, de
quibus homines gloriari solent. Nam gloriantur aliqui de magnorum (puta regum aut principum) amicitia: et hoc
maxime apostolus invenit in cruce, quia ibi ostenditur evidens signum divinae amicitiae, Rom. V, 8: commendat
autem suam charitatem Deus in nobis, etc.. Nihil enim sic charitatem suam ad nos ostendit, sicut mors Christi.
Unde Gregorius: o inaestimabilis dilectio charitatis. Ut servum redimeres, filium tradidisti.
Item gloriantur aliqui de scientia. Et hanc apostolus excellentiorem invenit in cruce.
I Cor. II, 2: non enim aestimavi me aliquid scire inter vos, nisi Iesum Christum, etc.. Nam in cruce est perfectio
totius legis, et tota ars bene vivendi.
Item gloriantur aliqui de potentia. Et hanc apostolus maximam habuit per crucem. I Cor. I, 18: verbum crucis
pereuntibus stultitia est, his autem qui salvi fiunt, id est nobis, virtus Dei est.
Item gloriantur aliqui de libertate adepta.
Et hanc apostolus consecutus est per crucem.
Rom. VI, 6: vetus noster homo crucifixus est, ut ultra non serviamus peccato.
Item aliqui gloriantur in assumptione ad aliquod magnum collegium. Sed per crucem Christi assumuntur ad
collegium caeleste.
Col. I, 20: pacificans per sanguinem crucis eius, sive quae in caelis, sive quae in terris sunt.
Item quidam gloriantur in triumphali signo victoriae. Sed crux triumphale signum est victoriae Christi contra
Daemones. Col. II, 15: expolians principatus et potestates, traduxit confidenter, palam triumphans illos, etc.. Sap.
XIV, 7: benedictum lignum per quod fit iustitia.
Signum autem suae intentionis subdit, dicens per quem mihi mundus, etc..
Quia autem hoc quod dicit: mihi absit gloriari, nisi in cruce, etc., est propositio exceptiva, includens unam
affirmativam et aliam negativam, ideo duplex signum ponit, probans utramque propositionem.
Et primo quidem probat negativam, scilicet quod non gloriatur nisi in cruce; et hoc, cum dicit per quem mihi
mundus crucifixus, etc..
59

