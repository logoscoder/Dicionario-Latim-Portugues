Prima est Philosophorum, qui ex ductu rationis propriae in cognitionem suae doctrinae devenerunt. Quaedam
alia doctrina est, quae est tradita per Angelos, sicut lex vetus.
Lex enim non est allata voluntate humana (sicut dicitur ad Gal. III, 19), sed per Angelos in manu mediatoris, ut
dicitur infra III, 19. Quaedam vero doctrina tradita est a Deo immediate, sicut doctrina evangelii. Io. I, 18: Deum
nemo vidit unquam, etc.. Ad Hebr. I, 2: novissime diebus istis locutus est nobis in filio. Et post: quae cum
initium accepisset, etc..
Doctrina ergo quae traditur per hominem potest mutari et revocari per alium hominem qui melius novit, sicut
unus Philosophus reprobat dicta alterius; item per Angelum qui perspicacius videt veritatem. Doctrina etiam
quae traditur per Angelum posset forte removeri per alium Angelum superiorem, seu per Deum. Sed contra
doctrina quae immediate a Deo traditur, non potest neque per hominem, neque per Angelum irritari. Et ideo si
contingat quod homo vel Angelus diceret contrarium illi quae per Deum tradita est, dictum suum non est contra
doctrinam, ut per hoc irritetur et repellatur, sed potius doctrina est contra eum, quia ipse qui dicit, debet excludi
et repelli a communione illius doctrinae.
Et ideo dicit apostolus quod dignitas doctrinae evangelicae, quae est immediate a Deo tradita, est tantae
dignitatis, quod sive homo, sive Angelus evangelizet aliud praeter id, quod in ea evangelizatum est, est
anathema, id est, abiiciendus et repellendus est.
Tertio solvere oportet obiectiones quae circa hoc occurrunt. Quarum una est, cum par in parem non habeat
imperium, et multo magis non habeat in superiorem, videtur quod apostolus non potuit excommunicare apostolos
qui erant sibi pares, et minus Angelos qui sunt superiores. Matth. XI, 11: qui minor est in regno caelorum, maior
est illo. Non est ergo anathema per hoc.
Ad hoc dicendum est, quod apostolus hanc protulit sententiam, non propria auctoritate, sed auctoritate
evangelicae doctrinae, cuius minister erat, cuius doctrinae auctoritas habet, ut quicumque contra illam dicunt,
excludendi et repellendi sint. Io. X: sermo quem locutus sum, ille iudicabit eum in novissimo die, etc..
Alia quaestio est, quia ipse dicit, praeterquam quod evangelizatum est. Ergo non debet aliquis docere, neque
praedicare, nisi quod scribitur in epistolis et in evangelio.
Sed hoc est falsum, quia I Thess. III, 10 dicitur: ut compleamus ea quae desunt fidei nostrae, etc..
Respondeo. Dicendum quod nihil aliud evangelizandum est, quam illud quod continetur in evangeliis, et in
epistolis, et in sacra Scriptura implicite vel explicite. Nam sacra Scriptura et evangelium evangelizat esse
credendum Christo explicite. Unde quidquid continetur in eis implicite, quod facit ad doctrinam eius, et ad fidem
Christi, evangelizari et doceri potest. Et ideo cum dicit praeter id, etc., id est, omnino alienum addendo.
Apoc. Cap. Ult.: si quis apposuerit ad haec, aut addiderit, scilicet omnino alienum, apponat Deus super illum
plagas scriptas in libro isto. Et Deut. IV: non addetis quidquam, etc., scilicet contrarium seu alienum, nec
minuetis, etc..
Consequenter cum dicit sicut praedixi, etc., sententiam suam profert in malo, dicens: sicut praedixi de Angelis et
apostolis, idem dico de seductoribus. Si quis seductor evangelizaverit praeter id quod accepistis a me, anathema
sit, id est, excommunicatus.
Et haec est sententia quam profert.
Sed numquid ex hoc sunt excommunicati omnes haeretici? videtur quod non, quia dicitur Tit. III, 10: haereticum
hominem post primam et secundam correctionem devita, etc..
Respondeo. Dicendum est, quod haereticus potest dici aliquis, vel quia simpliciter errat ex ignorantia, et ex hoc
non est excommunicatus; vel quia errat ex pertinacia et alios nititur pervertere, et tunc incurrit in canonem latae
sententiae.
Utrum autem ex tunc his verbis sententiam in haereticos protulerit, dubium est. Cum tamen sententia iam lata sit
contra haereticos in Conciliis. Potest tamen dici quod forte hic ostenduntur excommunicatione digni.
Consequenter cum dicit modo enim hominibus, etc., ostendit rationem sententiae.
Ubi primo ponit rationem ipsius sententiae; secundo manifestat hic propositum, ibi an quaero, etc..
Posset enim aliquis dicere: quare sic excommunicas? forte aliqui sunt amici, vel alicuius auctoritatis, non ergo
sic faciendum est. Ideo respondens apostolus, dicit: immo sic faciendum est, quia ea quae modo dico, non sunt
ad favorem hominum, sed ut placeam Deo, et hoc est quod dicit modo enim, id est, post conversionem, vel in
ista epistola, suadeo hominibus, id est, tendit ad hoc appetitus meus, ut placeam hominibus, an Deo? quasi dicat:
haec quae facio, ideo facio, ut complaceam soli Deo. I Thess. II, 4: loquimur non quasi hominibus placentes, sed
Deo, etc.. Nec etiam loquimur auctoritate hominum, sed divina.
Quod autem non intendam placere hominibus, patet ex intentione et ex proposito meo. Nam ego non quaero
hominibus placere, id est, non est intentionis meae homines convertere, ut placeam hominibus tantum, sed
propter honorem Dei.
Et hoc patet, quia si adhuc intenderem placere hominibus, ut olim placui, non essem servus Christi. Cuius ratio
est, quia haec sunt contraria. Ita dumtaxat, ut scilicet velim placere hominibus propter homines, non referendo
illud in Deum. Si enim ideo intendam aliquando placere hominibus, ut eos traham ad Deum, non pecco. Sed si
primo modo, non sum servus Christi. Is. XXVIII, 20: coangustatum est stratum, ita ut alter decidat, etc.. Matth.
VI, 24: nemo potest duobus dominis servire, etc.. Ps. LII, 6: confusi sunt qui hominibus placent.
5

