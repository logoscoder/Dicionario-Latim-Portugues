Possent enim dicere quod verum est nos recepisse spiritum sanctum ex auditu fidei, tamen propter devotionem
quam ad legem habuimus, accepimus fidem quam praedicabas.
Et ideo dicit: non curo quicquid sit ex parte vestra, tamen illud quod ego feci, tribuens vobis ministerio meo
spiritum sanctum, qui operatur in vobis virtutes, id est inter vos miracula, sed numquid facio hoc sic, ex operibus
legis, an ex operibus fidei? non utique ex operibus legis, sed ex fide.
Sed numquid aliquis potest dare spiritum sanctum? Augustinus enim, XV de trinitate, dicit, quod nullus homo
purus spiritum sanctum dare potest, nec ipsi apostoli dabant, sed imponebant manus super homines, et
accipiebant spiritum sanctum. Quid ergo est quod hic dicit apostolus de se loquens qui tribuit vobis spiritum
sanctum? respondeo. Dicendum est quod in datione spiritus sancti tria per ordinem se habentia occurrunt, scilicet
spiritus sanctus inhabitans, donum gratiae et charitatis cum caeteris habitibus, et sacramentum novae legis, cuius
ministerio datur. Et sic potest ab aliquibus tripliciter dari.
Ab aliquo enim datur sicut auctoritatem habente quantum ad tria praedicta, scilicet respectu spiritus sancti
inhabitantis, respectu doni, et respectu sacramenti; et hoc modo spiritus sanctus datur a solo patre et filio
secundum quod eius auctoritatem habent, non quidem dominii sed originis, quia ab utroque procedit.
Sed quantum ad gratiam seu donum, et quantum ad sacramenta spiritus sanctus dat etiam se, secundum quod
datio importat causalitatem spiritus sancti respectu donorum ipsius; quia, ut dicit apostolus I Cor. XII, 11, ipse
dividit singulis prout vult. Secundum autem quod in datione importatur auctoritas, non potest proprie dici
spiritum sanctum seipsum dare.
Quantum vero ad sacramentum quod ministerio ministrorum ecclesiae datur, potest dici quod sancti per
ministerium sacramentorum dant spiritum sanctum.
Et hoc modo hic loquitur apostolus secundum quod tangitur in Glossa, tamen huiusmodi modus non est
consuetus neque extendendus.
Dicit etiam Glossa quod facere miracula attribuitur fidei, quia ex hoc quod credit quae supra naturam sunt, supra
naturam operatur, et quia apostoli praedicabant fidem, quae quaedam rationem excedentia continebat, ideo
oportebat ad eorum credulitatem aliqua testimonia adducere quod missi essent a Deo: quod rationem excedit.
Unde Christus dedit eis signum suum ad hoc ostendendum.
Est autem duplex signum Christi. Unum est quod est Dominus omnium; unde dicitur in Ps. Cxliv, 13: regnum
tuum, regnum omnium saeculorum, etc.. Aliud est quod est iustificator et salvator, secundum illud Act. IV, 12:
non est aliud nomen sub caelo datum hominibus, etc.. Dedit ergo eis duo signa: unum est quod facerent miracula,
per quod ostenderent quod missi sunt a Deo Domino creaturae omnis. Lc. X: dedit eis potestatem et virtutem
super omnia Daemonia, etc.. Aliud quod darent spiritum sanctum ministerio, per quod ostenderent, quod missi
sunt ab omnium salvatore. Act. VIII, 17: tunc imponebant manus super eos, etc., et tunc cum imposuisset illis
manus Paulus, spiritus sanctus venit super illos, etc..
Et de his duobus modis dicitur Hebr. II, 4: contestante Deo signis, et portentis, et variis virtutibus, et spiritus
sancti distributionibus, secundum suam voluntatem.
|#3 Lectio 3
Supra probavit apostolus experimento virtutem fidei et insufficientiam legis, hic vero probat idem per
auctoritates et rationes. Et primo probat virtutem fidei in iustificando; secundo in hoc ostendit legis defectum, ibi
quicumque enim ex operibus legis, etc..
Primum autem probat utens quodam syllogismo.
Unde circa hoc tria facit.
Primo ostendit minorem; secundo maiorem, ibi providens autem Scriptura, etc.; tertio infert conclusionem, ibi
igitur qui ex fide, etc..
Circa primum duo facit.
Primo proponit quamdam auctoritatem, ex qua elicit minorem; secundo concludit eam, ibi cognoscite ergo, etc..
Dicit ergo: vere iustitia et spiritus sanctus est ex fide, sicut scriptum est, Gen. XV, 6, et introducitur Rom. IV, 3,
quod credidit Abraham Deo, etc..
Ubi notandum est quod iustitia consistit in redditione debiti, homo autem debet aliquid Deo, et aliquid sibi, et
aliquid proximo.
Sed quod aliquid debeat sibi et proximo, hoc est propter Deum. Ergo summa iustitia est reddere Deo quod suum
est. Nam si reddas tibi vel proximo quod debes, et hoc non facis propter Deum, magis es perversus quam iustus,
cum ponas finem in homine.
Dei autem est quidquid est in homine, et intellectus et voluntas et ipsum corpus; sed tamen quodam ordine, quia
inferiora ordinantur ad superiora, et exteriora ad interiora, scilicet ad bonum animae; supremum autem in homine
est mens. Et ideo primum in iustitia hominis est, quod mens hominis Deo subdatur, et hoc fit per fidem. II Cor.
X, 3: in captivitatem redigentes omnem intellectum in obsequium Christi.
Sic ergo dicendum est in omnibus, quod Deus est primum principium in iustitia, et qui Deo dat, scilicet summum
quod in se est, mentem ei subdendo, perfecte est iustus.
Rom. VIII, 14: qui spiritu Dei aguntur, hi filii sunt Dei.
22

