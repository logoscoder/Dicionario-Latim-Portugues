Et ideo dicit credidit Abraham Deo, id est, mentem suam Deo per fidem subdidit.
Eccli. II, 6: crede Deo, et recuperabit te, etc., et infra qui timetis Dominum, credite illi, etc.. Et reputatum est ei
ad iustitiam, id est, ipsum credere et ipsa fides fuit ei et est omnibus aliis sufficiens causa iustitiae, et quod ad
iustitiam reputetur ei exterius ab hominibus, sed interius datur a Deo, qui eos qui habent fidem, per charitatem
operantem iustificat, eis peccata remittendo.
Ex hac autem auctoritate concludit minorem propositionem, dicens cognoscite ergo, etc., quasi dicat: ex hoc
aliquis dicitur filius alicuius, quod imitatur opera eius; si ergo vos estis filii Abrahae, opera Abrahae facite, Io.
VIII, 39. Abraham autem non quaesivit iustificari per circumcisionem, sed per fidem; ergo et illi qui quaerunt
iustificari per fidem, sunt filii Abrahae.
Et hoc est quod dicit: quia Abraham iustus est ex fide, per hoc quod Deo credidit, et reputatum est ei ad
iustitiam, ergo cognoscite, quod illi qui ex fide sunt, id est, qui ex fide credunt se iustificari et salvari, hi sunt filii
Abrahae, scilicet imitatione et instructione. Rom. IX, 8: qui filii sunt promissionis aestimantur in semine, etc..
Lc. XIX, 9 dicitur zachaeo: hodie huic domui salus a Deo facta est, eo quod et ipse sit filius Abrahae, etc.. Et
Matth. III, 9: potens est Deus de lapidibus istis, id est, de gentibus, suscitare filios Abrahae, inquantum scilicet
facit eos credentes.
Consequenter cum dicit providens autem Scriptura, etc., ponit maiorem, quae scilicet est, quod Abrahae
praenuntiatum est quod in semine suo benedicerentur omnes gentes.
Et hoc est quod dicit providens autem Scriptura, inducens Deum loquentem Abrahae dicit Gen. XII, 3, quod
Deus praenuntiavit Abrahae quod in te, id est, in his qui ad similitudinem tuam filii tui erunt imitatione fidei,
benedicentur omnes gentes.
Matth. VIII, 11: multi venient ab oriente et occidente, etc..
Consequenter cum dicit ergo qui ex fide, etc., infert conclusionem ex praemissis.
Unde sic potest formari argumentum: Deus pater nuntiavit Abrahae, quod in semine suo benedicerentur omnes
gentes; sed illi qui quaerunt iustificari per fidem, sunt filii Abrahae; ergo qui ex fide sunt, id est, qui quaerunt
iustificari per fidem, benedicentur cum fideli, id est credente, Abraham.
|#4 Lectio 4
Supra ostendit apostolus virtutem fidei, hic consequenter ostendit defectum legis. Et primo per auctoritatem
legis; secundo per humanam consuetudinem, ibi fratres, secundum hominem dico, etc..
Circa primum tria facit.
Primo ostendit damnum occasionaliter ex lege consecutum; secundo legis insufficientiam ad ipsum damnum
removendum, ibi quoniam autem in lege, etc.; tertio Christi sufficientiam, qua ipsum damnum est remotum, ibi
Christus autem nos redemit, etc..
Circa primum duo facit.
Primo proponit intentum; secundo probat propositum, ibi scriptum est enim: maledictus, etc..
Dicit ergo: quicumque enim, etc.. Nam quia dixerat quod qui ex fide sunt benedicentur, cum sint filii Abrahae,
posset quis dicere quod propter opera legis et propter fidem benedicuntur, et ideo, hoc excludens, dicit
quicumque ex operibus legis sunt, sub maledicto sunt.
Sed contra. Antiqui patres fuerunt in operibus legis, ergo sunt maledicti, et per consequens damnati, quod est
error Manichaei.
Ideoque hoc est sane intelligendum.
Et attendendum est quod apostolus non dicit: quicumque servant opera legis sub maledicto sunt, quia hoc est
falsum pro tempore legis, sed dicit quicumque ex operibus legis, etc., id est, quicumque in operibus legis
confidunt, et putant se iustificari per ea, sub maledicto sunt.
Aliud enim est esse in operibus legis, et aliud est servare legem; nam hoc est legem implere, et qui eam implet,
non est sub maledicto.
Esse vero in operibus legis est in eis confidere et spem ponere. Et qui in eis hoc modo sunt, sub maledicto sunt,
scilicet transgressionis, quod quidem non facit lex, quia concupiscentia non venit ex lege, sed cognitio peccati,
ad quod proni sumus per concupiscentiam per legem prohibitam. Inquantum ergo lex cognitionem peccati facit,
et non praebet auxilium contra peccatum, dicuntur esse sub maledicto, cum nequeant illud per ipsa opera
evadere.
Sunt autem quaedam opera legis caeremonialia, quae in observationibus fiebant.
Alia sunt opera quae pertinent ad mores, de quibus sunt mandata moralia. Unde secundum Glossam hoc quod hic
dicitur quicumque ex operibus legis, etc., intelligendum est de operibus caeremonialibus, et non de moralibus.
Vel dicendum quod loquitur hic apostolus de omnibus operibus tam caeremonialibus quam moralibus. Opera
enim non sunt causa quod aliquis sit iustus apud Deum, sed potius sunt executiones et manifestationes iustitiae.
Nam nullus per opera iustificatur apud Deum, sed per habitum fidei, non quidem acquisitum, sed infusum. Et
ideo quicumque ex operibus iustificari quaerunt, sub maledicto sunt, quia per ea peccata non removentur, nec
aliquis quoad Deum iustificatur, sed per habitum fidei charitate informatum.
Hebr. XI, 39: hi omnes testimonio fidei, etc..
23

