ex charitate peccata nostra tulit. Is. LIII, 4: vere languores nostros ipse tulit. I Petr. II, 24: qui peccata nostra
pertulit in corpore suo super lignum, etc.. Is. XL, 11: foetas ipse portabit.
Sic ergo debemus alter alterius onera portare ex charitate, ut sic impleamus legem Christi.
Impedimentum autem implendae admonitionis praedictae est superbia. Ideo hoc excludens, dicit nam si quis
existimat, etc..
Et primo vituperat ipsam superbiam; secundo ostendit modum vitandi eam, ibi opus autem suum, etc.; tertio
vitandi rationem assignat, ibi unusquisque enim, etc..
Dicit ergo: facite ut dixi. Sed contingit aliquem onus alterius non portare, quia praefert se aliis. Unde dicebat ille
lc. XVIII, 11: non sum sicut caeteri hominum, etc.. Et ideo dicit nam si quis existimat se aliquid esse, id est in
mente sua superbe iudicat se magnum esse in comparatione peccantis, cum nihil sit, ex se, quia quidquid sumus
hoc est ex gratia Dei, secundum illud apostoli I Cor. XV, 10: gratia Dei sum id quod sum. Qui, inquam, tale
aliquid facit, ipse se seducit, id est a veritate se dividit.
Is. XL, 17: omnes gentes quasi non sint, etc.. Lc. XVII, 10: cum feceritis omnia quae praecepta sunt vobis,
dicite: servi inutiles sumus, etc..
Remedium autem vitandi, est propriorum defectuum consideratio. Nam ex hoc quod aliquis alienos et non suos
defectus considerat, videtur sibi aliquid esse in comparatione ad alios, in quibus defectus intuetur, et suos non
considerans, superbit. Et ideo dicit opus autem, scilicet interius et exterius, suum, id est proprium, probet, id est
diligenter examinet, unusquisque. I Cor. XI, 28: probet seipsum homo, etc.. Et sic in seipso, id est in propria
conscientia, gloriam habebit, id est gloriabitur et gaudebit.
II Cor. I, 12: gloria nostra haec est, testimonium conscientiae nostrae. Et non in altero, id est non in laude
alterius.
Vel sic: in semetipso, id est per ea quae sui ipsius sunt, gloriam habebit, id est gloriabitur in consideratione sui,
et non in altero, id est non consideratione alterius. II Cor. XII, 9: libenter gloriabor in infirmitatibus meis, etc..
Vel in semetipso, id est in Deo qui in eo habitat, gloriabitur, id est eius erit gloria, et non in altero quam in Deo.
II Cor. X, 17: qui gloriatur, in Domino glorietur.
Ratio vitandi superbiam est praemium vel poena unicuique pro merito vel demerito reddenda. Unde dicit
unusquisque enim onus suum portabit. Quod videtur contrarium ei quod dixerat alter alterius onera portate.
Sed sciendum est quod ibi loquitur de onere sustinendae infirmitatis, quod debemus mutuo portare; hic loquitur
de onere reddendae rationis, quod quilibet pro se portabit, sive sit onus praemii, sive poenae. Nam onus
aliquando quidem pondus poenae, aliquando praemii significat. II Cor. IV, 17: aeternum gloriae pondus operatur,
etc.. Is. III, 10-11: dicite iusto, quoniam bene, quoniam fructum adinventionum suarum comedet, vae impio in
malum, etc..
Si autem dicantur aliqui rationem reddere pro aliis, puta praelati pro subditis, secundum illud Ez. III, 18:
sanguinem eius de manu tua requiram, etc., et Hebr. Cap. Ult.: obedite praepositis vestris, ipsi enim pervigilant
quasi rationem reddituri pro animabus vestris, non est contrarium dicto apostoli: quia non puniuntur pro peccatis
subditorum, sed pro propriis, quae in custodia subditorum commiserunt.
Est ergo vitanda superbia et peccatum, quia unusquisque onus suum, id est mensuram gratiae suae offert Deo in
die iudicii, tamquam manipulos bonorum operum. Ps. Cxxv, 6: venientes autem venient cum exultatione.
Et hoc quantum ad bonos. Vel onus suum portabit, id est poenam pro proprio peccato.
|#2 Lectio 2
Postquam apostolus ostendit qualiter superiores se habeant ad inferiores, et aequales aequalibus, hic
consequenter ostendit qualiter inferiores se habeant ad superiores, dicens inferiores debere superioribus
ministrare et obsequi. Et circa hoc tria facit.
Primo monet ut ministrent prompte; secundo ut ministrent perseveranter, ibi bonum autem facientes, non
deficiamus, etc.; tertio, ut ministrent communiter, ibi ergo dum tempus habemus, etc..
Circa primum duo facit.
Primo ponit monitionem ministerii; secundo excusationem excludit, ibi nolite errare, etc..
Dicit ergo: dictum est supra, quomodo superiores se debeant habere ad inferiores, scilicet leniter corripiendo et
instruendo, nunc autem restat videre qualiter inferior superiori obsequatur, et ideo dicit communicet autem is, qui
catechizatur, id est docetur verbo Dei, ei qui se catechizat, id est qui eum docet; communicet, inquam, in
omnibus bonis.
Sed notandum est quod discipulus potest dupliciter communicare se docenti. Primo ut accipiat bona doctoris, et
sic dicitur communicet is qui catechizatur, id est commune sibi faciat quod est docentis, eum imitando.
I Cor. XI, 1: imitatores mei estote, etc.. Sed quia contingit doctores aliquando minus bona facere, ideo non sunt
in hoc imitandi, et ideo subdit in omnibus bonis. Matth. XXIII, 3: quaecumque dixerint vobis, servate et facite:
secundum opera eorum nolite facere.
Secundo ut communicet bona sua docenti.
Hoc enim a Domino praecipitur I Cor. IX, 14, ubi dicitur: qui evangelio serviunt, de evangelio vivant. Unde
Matth. X, 10: dignus est operarius cibo suo. Et Lc. X, 7: dignus est operarius mercede sua. Et apostolus dicit I
56

