Aliqua enim adveniunt alicui et immutant ipsum, sicut formae et qualitates absolutae; quaedam vero absque
mutatione adveniunt, et huiusmodi est assumptio carnis, secundum quod dicit relationem. Unde per hoc persona
verbi in nullo mutatur.
Et inde est, quod in divinis utimur his quae relationem significant etiam ex tempore. Unde dicimus illud Ps.
Lxxxix, 1: Domine, refugium factus es nobis, et quod Deus factus est homo. Non autem utimur formis et
qualitatibus absolutis, ut: Deus factus est bonus, sapiens, et huiusmodi.
Item vitandus est error hebionis, qui dicit Christum ex ioseph semine esse natum, motus ad hoc ponendum per
hoc quod dicitur ex muliere. Nam, secundum eum, mulier tantum importat corruptionem.
Sed hoc est falsum, quia hoc nomen mulier, in sacra Scriptura, designat etiam sexum naturalem, secundum illud
Gen. III, 12: mulier quam dedisti mihi, etc.. Vocat enim eam mulierem, quae tamen adhuc erat virgo.
Per hoc etiam quod dicitur ex muliere factus, destruuntur duo errores, scilicet valentini dicentis Christum non
sumpsisse corpus de virgine, sed attulisse illud de caelo, et, per beatam virginem, sicut per fistulam seu canale,
transivisse.
Sed hoc est falsum, quia si verum esset quod dicit, non fuisset factus ex muliere, ut apostolus dicit. Haec enim
praepositio, ex, causam materialem designat.
Item, error Nestorii dicentis beatam virginem non esse matrem filii Dei, sed filii hominis: quod falsum esse
ostenditur per hoc quod dicit apostolus hic, quod misit Deus filium suum factum ex muliere.
Qui enim fit ex muliere, est filius eius. Si ergo filius Dei est factus ex muliere, scilicet ex beata virgine,
manifestum est, quod beata virgo est mater filii Dei.
Licet autem posset dici natus ex muliere signanter tamen dicit factum, et non natum. Nasci enim aliquid, est
ipsum produci solum ex principio coniuncto, sed fieri etiam ex principio separato. Arca enim fit ab artifice, sed
fructus nascitur ex arbore.
Principium autem humanae generationis est duplex, scilicet materiale: et quantum ad hoc Christus processit ex
principio coniuncto, quia materiam sui corporis sumpsit ex virgine.
Unde secundum hoc dicitur nasci de ea.
Matth. I, 16: de qua natus est Iesus, etc..
Aliud est principium activum, quod quidem in Christo, quantum ad id quod principium habuit, id est quantum ad
formationem corporis, non fuit coniunctum, sed separatum, quia virtus spiritus sancti formavit illud. Et quantum
ad hoc non dicitur natus ex muliere sed factus quasi ex principio exteriori.
Ex quo patet, quod hoc quod dixit ex muliere, non dicit corruptionem, quia dixisset natum et non factum.
Quarto adaptat similitudinem quantum ad subiectionem, cum dicit factum sub lege.
Sed contra est, quod dicitur infra V, 18: si spiritu ducimini, non estis sub lege. Si ergo Christus non solum est
spiritualis, sed etiam dator spiritus, inconvenienter videtur dici quod sit factus sub lege.
Respondeo. Dicendum est quod esse sub lege dicitur dupliciter. Uno modo, ut ly sub, denotet solam
observantiam legis, et sic Christus fuit factus sub lege, quia circumcisus fuit et in templo praesentatus. Matth. V,
17: non veni legem solvere, etc.. Alio modo, ut ly sub, denotet oppressionem. Et hoc modo ille dicitur esse sub
lege, qui timore legis opprimitur et hoc modo nec Christus, nec viri spiritales dicuntur esse sub lege.
Consequenter cum dicit ut eos qui sub lege, etc., ponit fructum rei in qua similitudo adaptatur, scilicet quod ideo
voluit isto tempore fieri subiectus, ut haeredes fierent magni et liberi.
Et haec duo ponit, et, primo, fructum liberationis contra subiectionem. Et ideo dicit ut eos qui sub lege erant, id
est sub maledicto et onere legis, liberaret. Supra III, 13: Christus nos redemit de maledicto legis, etc..
Secundo fructum exaltationis, inquantum adoptamur in filios Dei per hoc quod accipimus spiritum Christi et
conformamur ei.
Rom. VIII, 9: si quis spiritum Christi non habet, etc..
Et haec adoptio specialiter competit Christo, quia non possumus fieri filii adoptivi, nisi conformemur filio
naturali. Rom. VIII, 29: quos praescivit conformes fieri imaginis filii eius, etc.. Et quantum ad hoc dicit ut
adoptionem filiorum reciperemus, id est ut per filium Dei naturalem efficeremur filii adoptivi secundum gratiam
per Christum.
|#3 Lectio 3
Supra apostolus ostendit beneficium Iudaeis exhibitum, hic ostendit hoc beneficium etiam ad gentiles pertinere.
Et primo proponit ipsum beneficium; secundo modum adipiscendi, ibi misit Deus spiritum, etc.; tertio manifestat
eius fructum, ibi itaque iam non est, etc..
Dicit ergo, quod beneficium adoptionis filiorum Dei non solum pertinet ad eos qui sub lege erant sed etiam ad
gentiles.
Et ideo dicit: quoniam estis filii Dei, etc., id est quod sitis filii Dei, ista de causa factum est, quia non solum
Iudaei, sed etiam omnes alii, qui in filium Dei credunt, adoptantur in filios, etc.. Io. I, 12: dedit eis potestatem
filios Dei fieri, etc..
Modus autem adipiscendi illud donum est per missionem spiritus filii Dei in corda vestra. Augustinus autem
dicit, quod Christus in carne existens praedicavit Iudaeis principaliter, gentibus autem perfunctorie.
34

