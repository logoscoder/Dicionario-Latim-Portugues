sancti. Quorum primum est liberatio a servitute carnis; secundum est liberatio a servitute legis; et tertium est
collatio vitae seu securitas a damnatione mortis.
Secundum, ibi quod si ducimini, etc.. Tertium, ibi si spiritu vivimus, etc..
Circa primum duo facit.
Primo ponit primum beneficium spiritus; secundo beneficii necessitatem ostendit, ibi caro enim, etc..
Dicit ergo: dico quod debetis per charitatem spiritus invicem servire, quia nihil prodest sine charitate. Sed hoc
dico in Christo, id est per fidem Christi, spiritu ambulate, id est mente et ratione. Quandoque enim mens nostra
spiritus dicitur, secundum illud Ephes. IV, 23: renovamini spiritu mentis vestrae; et I Cor. IV: psallam spiritu,
psallam et mente. Vel spiritu ambulate, id est spiritu sancto proficite bene operando. Nam spiritus sanctus movet
et instigat corda ad bene operandum. Rom. VIII, 14: qui spiritu Dei aguntur, etc..
Ambulandum est ergo spiritu, id est mente, ut ipsa ratio sive mens legi Dei concordet, ut dicitur Rom. VII, 16.
Nam spiritus humanus per se vanus est, et nisi regatur aliunde, fluctuat hac atque illac, ut dicitur eccli. XXXIV,
6, et sicut parturientis cor tuum phantasias patitur nisi ab altissimo fuerit emissa visitatio, etc.. Unde de
quibusdam dicitur Ephes. IV, 17: ambulant in vanitate sensus sui, etc.. Non ergo perfecte stare potest ratio
humana, nisi secundum quod est recta a spiritu divino.
Et ideo dicit apostolus spiritu ambulate, id est per spiritum sanctum regentem et ducentem, quem sequi debemus
sicut demonstrantem viam. Nam cognitio supernaturalis finis non est nobis nisi a spiritu sancto.
I Cor. II, 9: oculus non vidit, nec auris audivit, nec in cor hominis ascendit, etc., et sequitur: nobis autem
revelavit Deus per spiritum suum. Item sicut inclinantem. Nam spiritus sanctus instigat, et inclinat affectum ad
bene volendum. Rom. VIII, 14: qui spiritu Dei aguntur, etc.. Ps. Cxlii, 10: spiritus tuus bonus deducet me in
terram rectam.
Ideo autem spiritu ambulandum est quia liberat a corruptione carnis. Unde sequitur et desideria carnis non
perficietis, id est delectationes carnis, quas caro suggerit.
Hoc desiderabat apostolus, dicens rom. VII, 24: infelix ego homo, quis me liberabit de corpore mortis huius?
gratia Dei, etc..
Et postea concludit in octavo capite: nihil ergo damnationis est his, qui sunt in Christo Iesu, qui non secundum
carnem ambulant.
Huius rationem, ibidem, subiungit dicens: quia lex spiritus vitae in Christo Iesu liberavit me a lege, etc..
Et hoc est speciale desiderium sanctorum, ut non perficiant desideria ad quae caro instigat, ita tamen, quod in
hoc non includantur desideria quae sunt ad necessitatem carnis, sed quae sunt ad superfluitatem.
Consequenter cum dicit caro enim concupiscit, etc., ponit necessitatem huius beneficii, quae est ex impugnatione
carnis et spiritus. Et primo ponit ipsam impugnationem; secundo manifestat eam per evidens signum, ibi haec
enim invicem adversantur, etc..
Dicit ergo: necessarium est quod per spiritum carnis desideria superetis. Nam caro concupiscit adversus spiritum.
Sed hic videtur esse dubium, quia cum concupiscere sit actus animae tantum, non videtur quod competat carni.
Ad hoc dicendum est, secundum Augustinum, quod caro dicitur concupiscere inquantum anima secundum ipsam
carnem concupiscit, sicut oculus dicitur videre, cum potius anima per oculum videat. Sic ergo anima per carnem
concupiscit, quando ea, quae delectabilia sunt secundum carnem, appetit.
Per se vero anima concupiscit, quando delectatur in his quae sunt secundum spiritum, sicut sunt opera virtutum
et contemplatio divinorum et meditatio sapientiae. Sap. VI, 21: concupiscentia itaque sapientiae deducet ad
regnum perpetuum, etc..
Sed, si caro concupiscit per spiritum, quomodo concupiscit adversus eum? in hoc, scilicet quod concupiscentia
carnis impedit concupiscentiam spiritus. Cum enim delectabilia carnis sint bona quae sunt infra nos, delectabilia
vero spiritus bona quae sunt supra nos, contingit quod cum anima circa inferiora, quae sunt carnis, occupatur,
retrahitur a superioribus, quae sunt spiritus.
Sed videtur etiam dubium de hoc quod dicit, scilicet quod spiritus concupiscit adversus carnem. Si enim
accipiamus hic spiritum pro spiritu sancto, concupiscentia autem spiritus sancti sit contra mala, consequens
videtur quod caro, adversus quam concupiscit spiritus, sit mala, et sic sequitur error Manichaei.
Respondeo. Dicendum est quod spiritus non concupiscit adversus naturam carnis, sed adversus eius desideria,
quae scilicet sunt ad superfluitatem. Unde et supra dictum est: desideria carnis, scilicet superflua, non perficietis.
In necessariis enim spiritus non contradicit carni, quia, ut dicitur ephes. V, 29, nemo carnem suam odio habuit.
Consequenter cum dicit haec enim, etc., ponit signum compugnationis, quasi dicat: experimento patet, quod
contra se invicem pugnant et adversantur, intantum ut non quaecumque vultis, bona scilicet vel mala, illa
faciatis, id est, facere permittamini.
Rom. VII, 19: non quod volo bonum, hoc ago, sed quod, etc..
Non tamen tollitur libertas arbitrii. Cum enim liberum arbitrium sit ex hoc quod habet electionem, in illis est
libertas arbitrii, quae electioni subsunt. Non autem omnia quae in nobis sunt simpliciter subsunt nostrae
electioni, sed secundum quid. In speciali enim possum vitare hunc, vel illum motum concupiscentiae seu irae,
sed in generali omnes motus irae vel concupiscentiae vitare non possumus, et hoc propter corruptionem fomitis
ex primo peccato introductam.
49

