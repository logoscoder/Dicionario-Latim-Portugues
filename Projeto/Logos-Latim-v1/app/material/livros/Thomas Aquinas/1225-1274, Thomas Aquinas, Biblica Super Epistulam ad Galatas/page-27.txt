Consequenter cum dicit Abrahae dictae sunt promissiones, etc., assumit promissionem divinam Abrahae factam,
quae est quasi quoddam testamentum Dei. Et primo exponit hanc promissionem seu testamentum; secundo vero
aperit veritatem testamenti, ibi non dicit: et seminibus, etc..
Dicit ergo primo Abrahae dictae sunt promissiones, quasi dicat: sicut testamentum hominis est firmum, ita
promissiones divinae firmae sunt. Sed numquid Deus aliquas promissiones fecit ante legem? utique, quia
Abrahae, qui fuit ante legem, scilicet quod non falleret Deus, dictae, id est, factae sunt promissiones, et semini
eius a Deo. Sed Abrahae factae sunt, ut cui erant implendae, semini vero, ut per quod implerentur.
Dicit autem promissiones pluraliter, quia promissio de benedicendo semine multa continebat.
Vel quia frequenter idem, id est, aeterna beatitudo sibi promissa est, sicut gen. XII, 3, in te benedicentur
universae cognationes terrae; item XV, 5, suscipe caelum, et numera stellas, etc.; item eodem: semini tuo dabo
terram hanc, etc.; item XXII, 18: benedicam tibi et multiplicabo semen tuum sicut stellas caeli.
Istae ergo promissiones sunt quasi testamentum Dei, quia est quaedam ordinatio de haereditate danda Abrahae et
semini suo.
Veritatem autem testamenti aperit, cum dicit non dicit: et seminibus, etc..
Quam quidem aperit eodem spiritu quo testamentum conditum est. Et hoc patet ex verbis testamenti. Non, inquit,
dicit et seminibus, quasi in multis, id est, sicut faceret, si de multis illud valeret, sed quasi in uno, quod est
Christus, quia ipse solus est per quem et in quo omnes poterunt benedici.
Nam ipse solus et singularis est, qui non subiacet maledictioni culpae, etsi maledictio pro nobis dignatus sit fieri.
Unde dicitur in Ps. Cxl, 10: singulariter sum ego, etc.. Item: non est qui faciat bonum, etc.. Eccle. VII, 29: virum
de mille unum reperi, scilicet Christum, qui esset sine omni peccato, mulierem autem ex omnibus non inveni,
quae omnino a peccato immunis esset, ad minus originali, vel veniali.
Conclusionem autem infert consequenter cum dicit hoc autem dico: testamentum, etc., ubi videamus per ordinem
quid sit quod dicit.
Dicit ergo, quod hoc promisit Deus Abrahae, sed hoc est testamentum, scilicet ista promissio de haereditate
adipiscenda. Ier. XXXI, 31: feriam domui Israel et domui Iuda foedus novum, etc.. Confirmatum, quod ideo
ponit, ut concordet cum praemissis. Nam supra dixerat testamentum hominis confirmatum, etc.. A Deo, scilicet
qui promisit. Et confirmatum dico iureiurando. Gen. XXII, 16: per memetipsum iuravi, etc., Hebr. VI, 18: ut per
duas res immobiles quibus impossibile est mentiri Deum, etc.. Hoc, inquam, testamentum lex non facit irritum,
quae quidem lex facta est, et data a Deo per Moysen.
Io. I, 17: lex per Moysen data est, etc., post quadringentos et triginta, etc.. Et quasi exponens quod dixerat,
subiungit non irritum facit ad evacuandam promissionem.
Sic enim irritum fieret praedictum testamentum, si promissio facta Abrahae evacuaretur, id est, in vacuum facta
esset, quasi non sufficeret semen Abrahae repromissum ad gentium benedictionem. Per Christum autem non sunt
evacuatae promissiones patribus factae, sed confirmatae. Rom. XV, 8: dico Iesum Christum ministrum fuisse
circumcisionis, ad confirmandas promissiones patrum. Et II Cor. I, 20: quotquot enim promissiones Dei sunt, in
illo est, etc..
Hoc autem quod dicitur post quadringentos et triginta annos, concordat ei quod habetur Ex. XII, 40: habitatio
filiorum Israel, qua manserunt in Aegypto, fuit quadringentorum triginta annorum. Et Act. VII, 6: locutus est
Dominus, scilicet Abrahae, quia erit semen eius accola in terra aliena, et servituti eos subiicient annis
quadringentis triginta.
Sed contra est quod dicitur gen. XV, 13: scito praenoscens, quod peregrinum futurum sit semen tuum, et servituti
eos subiicient, et affligent eos annis quadringentis.
Respondeo. Dicendum quod si fiat computatio annorum a prima promissione facta Abrahae, quae legitur Gen.
XII, usque ad exitum filiorum Israel de Aegypto, quando data est lex, sic sunt anni quadringenti triginta, sicut hic
scribitur, et Ex. XII, et act. VII. Si autem incipiat computatio a nativitate Isaac de qua legitur Gen. XXI, sic sunt
tantum quadringenti et quinque anni. Nam viginti quinque anni fuerunt a promissione facta Abrahae usque ad
nativitatem Isaac.
Abraham enim erat septuaginta quinque annorum quando exivit de terra sua, et facta est ei prima promissio, ut
habetur Gen. XII.
Centenarius autem fuit, quando natus est Isaac, ut habetur ibidem cap. XXI. Quod autem a nativitate Isaac usque
ad exitum filiorum Israel de Aegypto fuerint quadringenti quinque anni, probatur per hoc, quod Isaac fuit
sexaginta annorum quando genuit Iacob, ut habetur Gen. XXV; Iacob autem erat centum triginta annorum
quando intravit Aegyptum, ut habetur Gen. XXVII. Et sic a nativitate Isaac usque ad introitum Iacob in
Aegyptum fuerunt centum nonaginta anni. Ioseph autem fuit triginta annorum, quando stetit coram Pharaone, ut
habetur Gen. XLI.
Et postea transierunt septem anni fertilitatis et duo sterilitatis, usque ad ingressum Iacob in Aegyptum, ut habetur
XLV. Vixit autem ioseph centum et decem annis, ut habetur Gen. Cap. Ult.. A quibus si subtrahantur triginta
novem anni, remanent septuaginta et unus annus. Fuerunt ergo a nativitate Isaac usque ad mortem ioseph ducenti
et sexaginta unus annus. Fuerunt autem in Aegypto filii Israel post mortem ioseph centum quadraginta quatuor

27

