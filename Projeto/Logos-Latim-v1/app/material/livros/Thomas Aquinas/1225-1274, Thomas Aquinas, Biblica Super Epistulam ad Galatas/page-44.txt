|#1 Lectio 1
Supra ostendit apostolus, quod per legem non est iustitia hic vero reducit eos ab errore ad statum rectitudinis.
Et primo quantum ad divina; secundo quantum ad humana, VI cap., ibi et si praeoccupatus fuerit homo, etc..
Circa primum duo facit.
Primo proponit admonitionem; secundo eius rationem assignat, ibi ecce ego Paulus, etc..
Et in admonitione etiam duo ponit. Quorum unum est inductivum ad bonum; secundum est prohibitivum a malo.
Inducit quidem ad bonum, cum dicit state ergo, quasi dicat: ex quo per Christum liberati estis a servitute legis,
state firma fide, et fixo pede permanentes in libertate. Sic ergo cum dicit state, inducit ad rectitudinem. Qui enim
stat, rectus est. I Cor. X, 12: qui se existimat stare, etc.. Inducit etiam ad firmitatem.
I Cor. XV, 58: stabiles estote et immobiles, etc.. Eph. Cap. Ult.: state succincti lumbos vestros, etc..
Prohibet vero et retrahit a malo, cum subdit et nolite iterum iugo servitutis contineri, id est non subiiciamini legi,
quae in servitutem generat. De quo iugo dicitur Act. XV, 10: hoc est onus quod neque patres nostri, neque nos,
etc., a quo tantum per Christum liberati estis. Is. IX, 4: virgam humeri eius, etc..
Ideo autem addit iterum, non quia prius sub lege fuerint, sed quia, ut Hieronymus dicit, post evangelium servare
legalia adeo peccatum est, ut sit sicut servire idololatriae. Unde quia isti idololatrae fuerant, si subiiciant se iugo
circumcisionis et aliarum legalium observationum, quasi ad eadem revertuntur, quibus antea in idololatria
servierant.
Secundum Augustinum vero, ut supra dictum est, circa legalium observantias triplex tempus distinguitur, scilicet
tempus ante passionem, ante gratiam divulgatam, et post gratiam divulgatam. Post ergo gratiam divulgatam
servare legalia est peccatum mortale, etiam ipsis Iudaeis. Sed in tempore medio, scilicet ante gratiam divulgatam,
poterant quidem absque peccato etiam illi, qui ex Iudaeis conversi fuerant, legalia servare, dum tamen in eis
spem non ponerent; conversis vero ex gentibus non licebat ea servare. Quia ergo Galatae ex Iudaeis non erant, et
tamen legalia servare volebant et ponebant in eis spem, ideo revertebantur in iugum servitutis.
Nam huiusmodi observatio erat eis sicut idololatria, inquantum non recte sentiebant de Christo, credentes ab ipso
sine legalibus salutem consequi non posse.
Deinde cum dicit ecce ego, etc., exponit praedicta duo. Et primo secundum, secundo primum, ibi nos autem
spiritus, etc..
Circa primum duo facit.
Primo ostendit quid sit iugum servitutis, quod non debent subire; secundo probat, ibi evacuati estis, etc..
Circa primum duo facit.
Primo ostendit iugum illud esse valde nocivum; secundo valde onerosum, ibi testificor autem, etc..
Nocivum est quidem iugum legis, quia aufert dominicae passionis effectum. Et ideo dicit: nolite contineri iugo
servitutis, quia ecce ego Paulus, qui, supple: voce auctoritatis, dico, et bene, si circumcidimini, Christus vobis
nihil proderit, id est, fides Christi.
Sed contra, Act. XVI, 3 dicitur quod Paulus circumcidit timotheum, ergo fecit quod Christus ei nihil prodesset,
ergo decepit eum.
Respondeo. Dicendum est, secundum Hieronymum, quod Paulus non circumcidit timotheum quasi legem
servare intenderit, sed simulavit se circumcidere, faciendo opus circumcisionis.
Nam, secundum ipsum, apostoli simulatorie servabant legalia ad vitandum scandalum fidelium ex Iudaeis.
Faciebant autem actus legalium, non tamen cum intentione servandi legalia, et sic non exibant a fide.
Unde non decepit timotheum.
Secundum vero Augustinum dicendum est quod apostoli secundum veritatem servabant legalia, et cum
intentione ea servandi, quia, secundum apostolorum sententiam, licebat fidelibus ex Iudaeis illo tempore, scilicet
ante gratiam divulgatam, ipsa servare. Et ideo quia timotheus fuit ex matre Iudaea, circumcidit eum apostolus
cum intentione servandi legalia.
Quia vero Galatae ponebant spem in legalibus post gratiam divulgatam, quasi sine eis gratia non sufficeret ad
salutem, et ideo ea servare volebant, ideo dicit eis apostolus si circumcidimini, etc.. Sequebatur enim ex hoc,
quod non reputarent Christum, in cuius signum data fuit circumcisio. Gen. XVII, 11: ut sit in signum foederis
inter me et vos, etc.. Qui ergo circumcidebantur, credebant adhuc signum durare, et tunc signatum nondum
venisse, et sic excidebant a Christo.
Sic ergo patet onus legis esse nocivum.
Est etiam valde onerosum, quia obligat ad impossibile, et hoc est quod dicit testificor autem, etc., quasi dicat:
dico quod si circumcidimini, Christus vobis nihil proderit.
Sed adhuc, testificor enim omni homini, scilicet Iudaeo et gentili, etc..
Nam quicumque profitetur in aliqua religione, facit se debitorem omnium quae ad observantiam illius religionis
pertinent. Et sicut dicit Augustinus: numquam fuit aliqua religio sine aliquo visibili signo, ad quod obligarentur
qui in ipsa religione vivunt; sicut in religione christiana signum visibile est baptisma, ad quod omnes christiani
tenentur quoad cultum. Obligantur etiam ad omnia quae ad cultum christianae religionis pertinent.

44

