Unde subdit tempore enim suo metemus non deficientes. Unde dicit Augustinus: si homo non imposuerit finem
operi, nec Deus imponet remunerationi. Matth. XXV, 46: ibunt hi in vitam aeternam.
Sed nota quod dicit tempore suo, quia sicut agricola non statim de illo quod seminat, fructum colligit, sed
tempore congruo.
Iac. Cap. Ult.: agricola expectat gloriosum fructum terrae patienter ferens, donec accipiat temporaneum et
serotinum, etc.. De ista messione dicitur II Cor. IX, 6: qui seminat in benedictionibus, de benedictionibus et
metet vitam aeternam.
Deinde cum dicit ergo dum tempus habemus, etc., monet ad ministrandum communiter, dicens: quia metemus
non deficientes, ergo dum tempus habemus, id est in hac vita, quae est tempus seminandi.
Io. IX, 4: me oportet operari opera eius qui misit me, donec dies est; venit nox, etc..
Eccle. IX, 10: quodcumque potest facere manus tua, instanter operare, quia nec opus, nec ratio, nec scientia, nec
sapientia erunt apud inferos, quo tu properas.
Dum, inquam, illud habemus, operemur bonum, et hoc ad omnes, scilicet homines qui iuncti sunt nobis in divina
similitudine, inquantum omnes ad imaginem Dei facti sumus.
Sed contra, Eccli. XII, 5 dicitur: da iusto, et ne recipias peccatorem. Non ergo debemus operari bonum ad omnes.
Respondeo. Dicendum est quod in peccatore duo sunt: natura scilicet et culpa. Natura quidem est in eo amanda,
et sustentanda, etiam inimici. Matth. V, 44: diligite inimicos vestros, etc.. Culpa vero in eo est expellenda.
Sic ergo dictum est: da iusto, et non recipias peccatorem, ut scilicet peccatori non ideo benefacias, quia peccator
est, sed quia homo. Unde Augustinus: non sis ad iudicandum remissus, nec ad subveniendum inhumanus.
Persequamur ergo in malis propriam iniquitatem, misereamur in eisdem communem conditionem.
Sed quia non possumus omnibus benefacere, ordinem benefaciendi subdit maxime autem ad domesticos fidei,
qui scilicet non solum natura nobis sunt similes, sed etiam sunt uniti fide et gratia. Eph. II, 19: non estis hospites
et advenae, sed estis cives sanctorum, et domestici Dei, etc.. Ergo omnibus impendenda est misericordia, sed
praeponendi sunt iusti, qui sunt ex fide: quia I Tim. V, 8 dicitur: qui suorum et maxime domesticorum curam non
habet, fidem negavit, et est infideli deterior.
Sed dubitatur hic, utrum liceat plus unum diligere, quam alium.
Ad quod sciendum, quod amor potest dici maior vel minor dupliciter. Uno modo ex obiecto; alio modo ex
intensione actus. Amare enim aliquem, est velle ei bonum. Potest ergo aliquis alium magis alio diligere, aut quia
vult ei maius bonum, quod est obiectum dilectionis, aut quia magis vult ei bonum, id est ex intensiori dilectione.
Quantum ergo ad primum, omnes aequaliter debemus diligere, quia omnibus debemus velle bonum vitae
aeternae. Sed quantum ad secundum, non oportet quod omnes aequaliter diligamus: quia cum intensio actus
sequatur principium actionis, dilectionis autem principium sit unio et similitudo, illos intensius et magis debemus
diligere, qui sunt nobis magis similes et uniti.
|#3 Lectio 3
Postquam apostolus monuit Galatas qualiter se habeant ad homines rectos et iustos, hic docet quomodo se
habeant ad haereticos et perversos. Et primo insinuat modum scribendi monitionem; secundo ipsam monitionem
subiungit, ibi quicumque enim, etc..
Circa primum sciendum quod consuetudo erat apud haereticos depravandi et falsificandi Scripturas canonicas,
nec non et permiscendi aliqua eorum quae haeresim sapiant; propter hoc consuetudo fuit ab apostolo servata,
quod quando aliqua contra eos scribebat, in fine litterae aliqua scriberet, ut depravari non posset, et ita
innotesceret eis de eius conscientia processisse, sicut I Cor. Cap. Ult. Dicit: salutatio mea manu Pauli. Totam
enim epistolam per alium, eo dictante, scribi faciebat, et postea in fine aliquid propria manu addebat. Et
secundum hunc modum ea quae sequuntur, ab isto loco scripsit Paulus manu propria. Unde dicit videte qualibus
litteris scripsi vobis manu propria, ut scilicet praedicta firmius teneatis, ut scientes a me hanc epistolam Missam
magis obediatis.
Sic ergo praelati debent propria manu scribere, ut quod docent verbo et scripto, ostendant exemplo. Ideo dicitur
Is. XLIX, 16: in manibus, id est in operibus meis, descripsi te, etc.. Ex. XXXII, 15 dicitur de Moyse, quod
descendit portans duas tabulas lapideas scriptas digito Dei.
Monitionem autem subiungit, dicens quicumque enim placere volunt, etc.. Et primo aperit seducentium
intentionem; secundo ostendit suam intentionem eis esse contrariam, ibi mihi autem absit gloriari, etc.; tertio
subdit suam admonitionem ad subditos, ibi quicumque hanc regulam, etc..
Circa primum duo facit.
Primo aperit seducentium malam intentionem; secundo probat quod dicit, ibi neque enim circumcisionem, etc..
Circa primum ponit unum factum et duas intentiones ad invicem ordinatas. Factum autem erat istorum qui
circumcisionem inducebant, et ex hoc duo intendebant. Unum propter aliud, scilicet ut placerent inde Iudaeis, ex
hoc quod carnales observantias legis introducebant in ecclesia gentium. Et hoc est quod dicit quicumque volunt
placere, scilicet Iudaeis infidelibus, in carne, id est carnalibus observantiis, hi cogunt vos circumcidi, non
coactione absoluta, sed quasi ex conditione dicentes: quia nisi circumcidamini, non poteritis salvi fieri, ut
habetur act. XV, 1.
58

