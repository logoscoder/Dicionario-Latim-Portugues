Secundum autem, quod confirmat inter homines dilectionem, est mutuus amor et mutua dilectio ad invicem,
secundum illud Prov. VIII, 17: ego diligentes me diligo, etc..
Et quantum ad hoc dicit sed sicut Angelum Dei excepistis me, id est ita honorifice sicut nuntium verba Dei
nuntiantem. I Thess. II, 13: cum accepissetis a nobis verbum auditus Dei, etc.. Et inde est, quod praedicatores
dicuntur Angeli. Mal. II, 7: legem requirent ex ore eius, etc..
Et non solum sicut Angelum recepistis, sed sicut Iesum Christum, id est ac si Christus ipse venisset, qui Christus
profecto in ipso ad eos venerat, et in eo loquebatur, secundum illud II Cor. Cap. Ult.: an experimentum quaeritis
eius, qui in me loquitur Christi? Matth. X, 40: qui vos recipit, me recipit, etc..
Deinde increpat eos, quod sic deteriorati erant. Unde dicit ubi est ergo beatitudo vestra? quasi dicat: nonne ex
hoc homines beatificabant vos, quod me honorastis, et praedicationem meam recepistis? iob IV, 6: ubi est timor
tuus, et fortitudo tua, patientia tua, et perfectio viarum tuarum? tertium, quod amorem confirmat est mutua
beneficentia. Et quantum ad hoc dicit testimonium perhibeo, quod si fieri posset, id est iuste fieri potuisset illud
enim fieri potest, quod iuste fit vel ad utilitatem ecclesiae fuisset, oculos eruissetis et dedissetis mihi, quasi dicat:
ita me diligebatis, quod non solum mihi vestra exteriora, sed etiam oculos vestros dedissetis mihi.
Consequenter cum dicit ergo inimicus factus sum vobis, etc., ponit causam aestimati odii, et primo unam ex
parte apostoli; secundo aliam ex parte pseudo, ibi aemulantur vos, etc..
Dicit ergo: ex quo mihi tot bona fecistis, estne credendum, quod factus sim inimicus vobis, verum dicens vobis?
verbum autem hoc, quod dicit inimicus, dupliciter potest intelligi. Uno scilicet modo, quod ipse habeat eos odio,
et isto modo legitur sic tunc: factus sum inimicus, id est habeo vos odio. Et sic hoc quod sequitur verum dicens
vobis, potest aestimari ut signum odii, quod tamen est signum dilectionis, scilicet dicere verum, suo tamen loco
et tempore.
Alio modo potest intelligi inimicus passive, scilicet quod ipse habeatur odio ab eis.
Et tunc sic legitur: ego factus sum inimicus vobis, id est habetis me odio; et hoc ideo, quia dico vobis verum, ut
sic dicens verum vobis ponatur, ut sit causa odii. Nam homines veritatem dicentes, a malis odio habentur.
Veritas enim odium parit. Amos V, 10: odio habuerunt in porta corripientem, etc..
Sed contra est quod dicitur prov. XXVIII, 23: qui corripit hominem, gratiam postea inveniet apud eum magis
quam qui per linguae blandimenta decipit.
Sed dicendum est, quod solutio haec potest haberi ex hoc quod dicitur Prov. IX, 8: noli arguere derisorem, ne
oderit te; argue sapientem, et diliget te. Bonitatis enim signum est, si iste qui corripitur corripientem diligit, et, e
converso, si eum oderit, signum est malitiae. Cum enim homo naturaliter odiat illud quod contrariatur ei quod
diligit, si tu odis eum qui corrigit te de malo, manifestum est quod malum diligis. Si vero diligis eum, ostendis te
odire peccata. Quia enim homines a principio cum corripiuntur, per amorem ad peccata afficiuntur: inde est,
quod in principio peccator corripientem odit, sed postquam iam correctus est et affectum peccati deposuit,
corripientem diligit. Et ideo signanter in proposita auctoritate dicitur, quod postea inveniet gratiam apud eum.
Consequenter cum dicit aemulantur vos, etc., ponit aliam causam aestimatam, ex parte scilicet pseudo. Et primo
ponit eam; secundo excludit eam, ibi bonum autem aemulamini, etc..
Quantum autem ad primum, sciendum est quod, sicut dictum est supra, quidam pseudo ex Iudaeis conversi,
circumeuntes ecclesias gentium, praedicabant servari legalia. Et quia Paulus contrarium dicebat, ideo isti
detrahebant ei. Et hoc magis faciebant ut excluderent Paulum, quam pro salute eorum.
Et ideo dicit aemulantur vos, id est non patiuntur in vobis (quos diligunt potius amore concupiscentiae, quam
amicitiae) consortium nostrum. Aemulatio enim est zelus ex amore quocumque proveniens, non patiens
consortium in amato. Sed quia amor eorum ad istos non erat bonus, tum quia non amabant eos propter utilitatem
ipsorum, sed propter commodum proprium: et hoc patet quia volebant excludere apostolum ab eis, utpote
propriae utilitati contrarium, tum quia hoc cedebat in damnum Galatarum, quia quaerebant in eis lucrum, per
quod ipsi damnificabantur, ideo dicit aemulantur vos, sed non bene, quia non amant bonum vestrum.
Et hoc apparet, quia volunt vos excludere, ut aemulemini illos, id est, ut nullum recipiatis nisi eos. Prov. III, 31:
ne aemuleris hominem iniustum, etc.. Et Prov. XXXI: non aemuletur cor tuum peccatores.
Hoc autem excludit consequenter cum dicit bonum autem aemulamini, etc., quasi dicat: non debetis eos aemulari
in doctrina eorum, sed aemulamini bonum doctorem, me scilicet et huiusmodi. I Petr. III, 13: quis est, qui vobis
noceat, si boni aemulatores fueritis? sed quia aliquis potest esse bonus doctor, in quo potest esse aliquid mali,
ideo addit: aemulamini bonum doctorem, sed dico tamen, in bono, id est in eo quod bonum est.
I Cor. XIV, 1: sectamini charitatem, aemulamini spiritualia. Licet autem apostolus de se loquatur, secundum
Glossam, cum dicit aemulamini bonum, addit tamen in bono, quia, sicut ipse dicit I Cor. IV, 4: nihil mihi
conscius sum, sed non in hoc iustificatus sum.
Sed quia aliqui aemulantur doctorem bonum in sua praesentia solum, ideo addit semper, et non tantum cum
praesens sum apud vos; quia aemulatio in bonum est signum quod ex amore et timore Dei, qui omnia videt,
procedat, si etiam in absentia doctoris perseverat. Col. III, 22: servi, obedite per omnia dominis vestris, etc..
|#6 Lectio 6

38

