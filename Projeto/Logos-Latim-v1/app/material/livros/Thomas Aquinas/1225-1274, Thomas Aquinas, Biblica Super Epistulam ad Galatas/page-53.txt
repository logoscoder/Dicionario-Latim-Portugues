Deo, non potest impediri ab eius fruitione. Ps. Cxviii, 165: pax multa diligentibus legem tuam, et non est illis
scandalum. Sic ergo gaudium dicit charitatis fruitionem, sed pax charitatis perfectionem. Et per haec homo
interius perficitur quantum ad bona.
Circa mala etiam perficit spiritus sanctus et ordinat, et primo contra malum quod perturbat pacem, quae
perturbatur per adversa. Sed ad hoc perficit spiritus sanctus per patientiam, quae facit adversa patienter tolerare,
et ideo dicit patientia. Lc. XXI, 19: in patientia vestra possidebitis animas vestras.
Iac. I, 4: patientia opus perfectum habet.
Secundo, contra malum impediens gaudium est dilatio rei amatae, ad quod spiritus opponit longanimitatem, quae
expectatione non frangitur. Et quantum ad hoc dicit longanimitas.
Habacuc II, 3: si moram fecerit, expecta eum, quia, etc.. II Cor. VI, 6: in longanimitate, etc.. Et ideo dicit
Dominus matth. X, 22: qui perseveraverit usque in finem, etc..
Consequenter cum dicit bonitas, etc., ponit fructus spiritus, qui perficiunt quantum ad exteriora.
Hominis autem exteriora sunt vel id quod est iuxta ipsum, vel id quod est supra ipsum, vel id quod est infra
ipsum. Iuxta ipsum est proximus, supra ipsum Deus, infra ipsum natura sensitiva et corpus.
Sic ergo quantum ad proximum perficit primo quidem in corde per rectam et bonam voluntatem.
Et quantum ad hoc dicit bonitas, id est rectitudo et dulcedo animi.
Si enim homo omnes alias potentias bonas habeat, non potest dici bonus homo nisi habeat bonam voluntatem,
secundum quam omnibus aliis bene utitur. Cuius ratio est, quia bonum dicit aliquod perfectum. Est autem duplex
perfectio. Prima, scilicet quae est ipsum esse rei; secunda vero est eius operatio: et haec est maior quam prima.
Illud ergo dicitur simpliciter perfectum quod pertingit ad perfectam sui operationem, quae est secunda eius
perfectio. Cum ergo homo per voluntatem exeat in actum cuiuslibet potentiae, voluntas recta facit bonum usum
omnium potentiarum, et, per consequens, ipsum hominem bonum. Et de hoc fructu dicitur Eph. V, 9: fructus
enim lucis est in omni bonitate, etc..
Secundo vero in opere, ut scilicet sua communicet proximo, et quantum ad hoc dicit benignitas, id est, largitas
rerum. II Cor. IX, 7: hilarem enim datorem, etc.. Benignitas enim dicitur quasi bona igneitas, quae facit
hominem fluere ad subveniendum necessitatibus aliorum. Sap. I, 6: benignus est enim spiritus sapientiae, etc..
Col. III, 12: induite vos ergo sicut electi Dei, sancti et dilecti, viscera misericordiae, benignitatem, etc.. Item
perficiunt etiam quantum ad mala ab aliis illata, ut mansuete ferat ac sustineat proximi molestias; et quantum ad
hoc dicit mansuetudo, Matth. XI, 29: discite a me, quia, etc..
Prov. III, 34: mansuetis dabit gratiam.
Ad id vero quod est supra nos, scilicet Deus, ordinat spiritus per fidem, unde dicit fides, quae est cognitio
quaedam invisibilium cum certitudine. Gen. XV, 6: credidit Abraham Deo, et reputatum est ei ad iustitiam. Hebr.
XI, 6: accedentem ad Deum oportet credere, etc.. Et ideo Eccli. I, 34: beneplacitum est Deo fides, et mansuetudo,
etc..
Ad id quod est infra nos, scilicet corpus, dirigit spiritus, et primo quantum ad actus exteriores corporis, quod fit
per modestiam, quae ipsis actibus seu dictis modum imponit; et quantum ad hoc dicit modestia, Phil. IV, 5:
modestia vestra, etc..
Secundo vero quantum ad appetitum sensitivum interiorem, et quantum ad hoc dicit continentia, quae etiam a
licitis abstinet, et castitas, quae licitis recte utitur, secundum Glossam.
Vel aliter, continentia dicitur ex eo quod licet homo impugnetur a pravis concupiscentiis, tamen per rationis
vigorem se tenet, ne abducatur; et ideo continentiae nomen sumptum est ab eo quod aliquis in impugnatione
tenet se. Castitas vero dicitur ex eo quod quis nec impugnatur, nec abducitur, et dicitur a castigando. Nam illum
dicimus bene castigatum, qui in omnibus ordinate se habet.
Circa hoc duo dubitantur. Primo quia cum fructus spiritus adversentur operibus carnis, videtur quod apostolus
debuerit ponere tot fructus spiritus, quot posuit opera carnis, quod non fecit.
Ad quod dicendum est quod ideo non fecit, quia plura sunt vitia quam virtutes.
Secundo dubitatur, quia fructus spiritus hic positi non respondent operibus carnis.
Ad hoc dicendum est quod apostolus non intendit hic tradere artem virtutum et vitiorum, et ideo non ponit unum
contra aliud, sed aliqua enumerat de istis et aliqua de illis, secundum quod expediens videtur praesenti intentioni.
Nihilominus tamen si diligenter consideretur, aliqualiter sibi contra respondent. Nam fornicationi, quae est amor
illicitus, contra respondet charitas; immunditiae vero, impudicitiae et luxuriae, quae sunt carnales illecebrae, et
ex fornicatione proveniunt, contra ponitur gaudium, quod est spiritualis delectatio consequens ex charitate, ut
dictum est. Ei vero quod est idolorum servitus, contra ponitur pax. Ei vero quod dicit veneficia, etc., usque ad
dissensiones: patientia, longanimitas et bonitas. Ei vero quod dicitur sectae, contra ponitur fides. Ei vero quod
dicitur invidiae, benignitas. Ei autem quod dicitur homicidia, mansuetudo. Ei quod dicitur ebrietas,
comessationes, et his similia, contra ponitur modestia, continentia et castitas.
|#7 Lectio 7

53

