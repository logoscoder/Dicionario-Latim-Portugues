Dicit ergo lex non est ex fide. Sed contra, lex mandat credere quod sit unus Deus, et hoc pertinet ad fidem; ergo
lex habebat fidem. Quod autem sit unus Deus, mandatur Deut. VI, audi, Israel, Dominus Deus tuus, etc..
Respondeo. Dicendum est, quod hic loquitur de observationibus mandatorum legis, secundum quod lex consistit
in mandatis et praeceptis caeremonialibus, et dicit quod talis lex non est ex fide. Fides enim, ut dicitur Hebr. XI,
1, est substantia sperandarum rerum, argumentum non apparentium. Et ideo proprie implet mandatum de fide qui
non sperat ex hoc aliqua praesentia et visibilia consequi, sed bona invisibilia et aeterna.
Lex ergo quia promittebat terrena et praesentia, ut dicitur Is. I, 19: si volueritis et audieritis me, bona terrae
comedetis, ideo non est ex fide, sed ex cupiditate potius, vel ex timore, secundum illos praecipue, qui carnaliter
legem servabant. Aliqui tamen spiritualiter vivebant in lege, sed hoc non erat ex ea, sed ex fide mediatoris.
Et quod lex non sit ex fide, probat cum dicit sed qui fecerit ea, id est, opera legis, vivet in illis, scilicet vita
praesenti, id est, immunis erit a morte temporali, et conservabitur in vita praesenti.
Vel aliter: dico quod lex non est ex fide, et hoc patet, quia qui fecerit, etc.; quasi dicat: praecepta legis non sunt
de credendis, sed de faciendis, licet aliquid credendum annuntiet. Et ideo virtus eius non est ex fide, sed ex
operibus; et hoc probat, quia Dominus quando voluit eam confirmare, non dixit: qui crediderit sed: qui fecerit ea,
vivet in illis. Sed nova lex ex fide est. Mc.
Ult.: qui crediderit et baptizatus fuerit, etc..
Lex tamen est quoddam effigiatum et effectum ex fide, et ideo comparatur lex vetus ad legem novam, sicut opera
naturae ad opera intellectus. Nam in ipsis operibus naturae apparent quaedam opera intellectus, non quod res
naturales intelligant, sed quia aguntur et ordinantur ab intellectu ut finem consequantur. Sic et in veteri lege
aliqua continentur, quae fidei sunt, non quod Iudaei ea prout erant fidei haberent, sed habebant ea in figura
tantum fidei Christi, et protestatione, ex cuius fidei virtute salvabantur iusti.
|#5 Lectio 5
Posito damno a lege illato, et defectu legis ab illo eripere non valentis, hic consequenter ostendit virtutem Christi
ab ipso damno liberantis. Et primo ostendit quomodo per Christum ab ipso damno liberamur; secundo quomodo
etiam super hoc auxilium a Christo acquirimus, ibi ut in gentibus, etc..
Circa primum tria facit.
Primo enim ponit liberationis auctoritatem; secundo liberationis modum, ibi factus pro nobis, etc.; tertio
testimonium propheticum, ibi quia scriptum est, etc..
Dicit ergo primo: quicumque servabant opera legis erant sub maledicto sicut dictum est, nec per legem liberari
poterant.
Ideo necesse fuit aliquem habere, qui nos liberaret, et iste fuit Christus. Et ideo dicit Christus redemit nos de
maledicto legis, etc.. Rom. VIII, 3: quod impossibile erat legi, etc., Deus mittens filium suum, scilicet Christum,
etc.. Redemit, inquam, nos, scilicet Iudaeos, pretioso sanguine suo, Apoc. V, 9: redemisti nos in sanguine, etc..
Is. XLIII, 1: noli timere, quia redemi te, etc.. De maledicto legis, id est, de culpa et poena. Infra IV, 5: ut eos qui
sub lege erant redimeret; Os. XIII, 14: de morte redimam eos.
Modum liberationis ponit cum dicit factus pro nobis maledictum. Ubi notandum quod maledictum est quod
dicitur malum. Et secundum duplex malum potest dici duplex maledictum, scilicet maledictum culpae et
maledictum poenae. Et utroque modo potest hoc legi dupliciter factus est pro nobis maledictum.
Et primo quidem de malo culpae. Nam Christus redemit nos de malo culpae. Unde sicut redemit nos de morte
mortuus, ita redemit nos de maledicto culpae factus maledictum, scilicet culpae; non quidem quod in eo
peccatum esset aliquod, qui peccatum non fecit, nec dolus, etc., ut dicitur I Petr. II, 22, sed secundum opinionem
hominum, et praecipue Iudaeorum qui reputabant eum peccatorem. Io. XVIII, 30: si non esset hic malefactor,
non tibi tradidissemus eum. Et ideo de hoc dicitur II Cor. V, 21: eum qui non noverat peccatum, fecit pro nobis
peccatum.
Dicit autem maledictum, non maledictus, ut ostendat quod Iudaei eum sceleratissimum reputabant. Unde dicitur
Io. IX, 16: non est hic homo a Deo, etc.; et Io. X, 33: de bono opere non lapidamus te, sed de peccato et de
blasphemia.
Et ideo dicit factus est pro nobis maledictum, in abstracto; quasi dicat: factus est ipsa maledictio.
Secundo exponitur de malo poenae.
Nam Christus liberavit nos a poena, sustinendo poenam et mortem nostram: quae quidem in nos provenit ex ipsa
maledictione peccati. In quantum ergo hanc maledictionem peccati suscepit, pro nobis moriendo, dicitur esse
factus pro nobis maledictum. Et est simile ei quod dicitur Rom. VIII, 3: misit Deus filium suum in similitudinem
carnis peccati, id est, mortalis. Eum qui non noverat peccatum, scilicet Christum, qui peccatum non fecit, Deus
scilicet pater, pro nobis fecit peccatum, II Cor. V, 21, id est fecit pati peccati poenam, quando scilicet oblatus est
propter peccata nostra.
Consequenter ponit Scripturae testimonium cum dicit quia scriptum est: maledictus omnis, etc.. Et hoc Deut.
XXVII.
Ubi sciendum, secundum Glossam, quod in deuteronomio, unde accipitur hoc verbum, tam in nostris, quam in
Hebraeis codicibus habetur: maledictus a Deo omnis, etc., quod quidem, scilicet a Deo, in antiquis Hebraeorum
25

