crucifixoribus Christi sint, qui ipsum in ligno suspenderunt, morte turpissima condemnantes et afficientes.
Aequalitas tamen est accipienda ex parte eius, in quem peccatur, quia in Christum Galatae peccabant, sicut
Pilatus et crucifixores Christi.
|#2 Lectio 2
Posita obiurgatione, consequenter apostolus procedit ad insufficientiam legis et virtutem fidei ostendendam. Et
primo ostendit insufficientiam legis; secundo movet quaestionem et solvit, ibi quid igitur lex, etc..
Et circa primum duo facit.
Primo probat defectum legis et insufficientiam per ea quae ipsi experti sunt; secundo per auctoritates et rationes,
ibi sicut scriptum est.
Circa primum duo facit, quia primo probat propositum, experimento sumpto ex parte ipsorum; secundo probat
idem, experimento sumpto ex parte ipsius apostoli, ibi qui ergo tribuit vobis, etc..
Circa primum duo facit.
Primo ostendit donum quod receperunt; secundo defectum in quem inciderunt, ibi sic stulti estis, etc..
Donum autem quod receperunt ostendit, quaerendo ab eis unde illud receperunt.
Unde susceptum donum supponens, interrogans, quaerit ab eis, dicens: quamvis fascinati et stulti sitis, tamen
non tantum estis ludificati quin unum quod valde manifestum est, me docere possitis. Et ideo solum hoc volo a
vobis discere, quia hoc solum sufficit ad probandum quod intendo: hoc, inquam, est, quia constat, quod spiritum
sanctum accepistis; quaero ergo an accepistis illum ex operibus legis, an ex auditu fidei? ad quod sciendum est,
quod in primitiva ecclesia, ex divina dispositione, ut fides Christi promoveretur et cresceret, statim post
praedicationem fidei ab apostolis manifesta signa spiritus sancti fiebant super audientes.
Unde de Petro dicitur Act. X, 44: adhuc loquente Petro verba haec, cecidit spiritus sanctus, etc.. Ipsi etiam
Galatae ad praedicationem Pauli manifeste spiritum sanctum acceperant.
Quaerit ergo apostolus ab eis, unde habuerunt spiritum sanctum. Constat autem quod non per opera legis, quia
cum essent gentiles, ante receptionem spiritus sancti legem non habebant; ergo habuerunt spiritum sanctum, id
est, dona spiritus sancti ex auditu fidei. Rom. VIII, 15: non accepistis spiritum servitutis iterum in timore, qui
scilicet dabatur in lege (unde et cum tremore lex data est), sed accepistis spiritum filiorum, qui datur per fidem,
quae est ex auditu, ut dicitur Rom. X, 17.
Si ergo hoc potuit fidei virtus, frustra quaeritur aliud per quod salvemur, quia multo difficilius est de iniusto
facere iustum, quam iustum in iustitia conservare. Si ergo fides de iniustis Galatis sine lege iustos fecerat, non
est dubium, quod sine lege poterat eos in iustitia conservare. Magnum ergo erat donum, quod per fidem
acceperant.
Consequenter cum dicit sic stulti estis, etc., ostendit defectum in quem prolapsi sunt. Et exaggerat duplicem
defectum in eis apostolus, scilicet quantum ad dona quae a Christo acceperant, et quantum ad mala quae pro ipso
pertulerunt, ibi tanta passi estis, etc..
Circa primum sciendum est quod isti Galatae deserentes quod magnum erat, scilicet spiritum sanctum,
adhaeserunt minori, scilicet carnali observantiae legis, et hoc stultum est. Et ideo dicit sic stulti estis, adeo ut
cum coeperitis instinctu sancti spiritus, id est, initium perfectionis vestrae habueritis a spiritu sancto, nunc, dum
perfectiores estis, consummamini carne, id est, quaeratis conservari per carnales observantias legis, a qua nec
initium iustitiae potest haberi? Io. VI, 64: caro non prodest quicquam, etc.. Et sic ordinem pervertitis, quia via
perfectionis est ab imperfecto tendere ad perfectum. Vos autem, quia e converso facitis, stulti estis.
Eccli. XXVII, 12: homo sanctus permanet in sapientia sicut sol, stultus ut luna mutatur.
Similes isti sunt his, qui incipiunt servire Deo cum fervore spiritus, postmodum deficiunt in carne; qui etiam
assimilantur statuae Nabuchodonosor, cuius caput aureum, et pedes lutei, Dan. II, 32. Et ideo dicitur rom. VIII,
8: qui in carne sunt, Deo placere non possunt. Et infra VI, 8: qui seminat in carne, de carne metet corruptionem.
Consequenter cum dicit tanta passi estis, etc., exaggerat eorum defectum quantum ad mala quae pro Christo
pertulerunt.
Qui enim aliquid sine labore recipiunt, illud minus chare custodiunt; sed illud quod cum labore acquiritur
vilipendere et non custodire stultum est. Isti autem cum labore et tribulatione magna, quam passi sunt a
contribulibus suis propter fidem, receperunt spiritum sanctum. Et ideo dicit tanta passi estis sine causa, quasi
dicat: non contemnatis tantum donum quod cum labore accepistis, alias illa, sine causa, id est sine utilitate, passi
estis, quia haec sustinuistis ut perveniretis ad vitam aeternam. Rom. V, 3: tribulatio patientiam operatur, patientia
autem probationem, probatio vero spem, etc..
Unde si praecluditis vobis aditum vitae aeternae, deserentes fidem, quaerentes conservari carnalibus observantiis,
sine causa, id est inutiliter, passi estis.
Et hoc dico, si tamen sine causa. Quod ideo dicit, quia in eorum potestate erat poenitere si vellent, quamdiu
viverent. Ex hoc autem habetur, quod opera mortificata reviviscunt.
Sap. III, 11: labores eorum sine fructu, etc.. Gal. IV, 11: timeo autem ne sine causa laboraverim, etc.. Si vero
accipiatur de malis qui non poenitent, potest dici quod patiuntur sine causa conferente, scilicet vitam aeternam.
Consequenter cum dicit qui ergo tribuit vobis, etc., probat propositum, experimento sumpto ex parte apostoli.
21

