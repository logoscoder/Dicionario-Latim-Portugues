spiritus, id est quae procedit a spiritu sancto, per quem debemus invicem esse subiecti et servire. Infra VI, 2: alter
alterius onera portate, etc.. Rom. XII, 10: honore invicem praevenientes, etc..
Sed cum superius dicat quod sint vocati in libertatem, quid est quod modo dicit servite invicem? ad quod
dicendum est, quod hoc exigit charitas, ut invicem serviamus, et tamen libera est. Sciendum est tamen, quod,
sicut Philosophus dicit, liber est qui est causa sui, servus autem est causa alterius, vel ut moventis, vel ut finis:
quia servus nec a se movetur ad opus, sed a Domino, et propter utilitatem Domini sui. Charitas ergo quantum ad
causam moventem libertatem habet, quia a se operatur. II Cor. V, 14: charitas Christi urget nos, spontanee,
scilicet ad operandum.
Servus autem est, cum postpositis propriis utilitatibus, accommodat se utilitatibus proximorum.
Consequenter cum dicit omnis lex, etc., exponit quae dicit, et primo de dilectione, secundo de libertate non
danda in occasionem carnis, ibi spiritu ambulate, etc..
Circa primum monet ad charitatem sectandam: primo propter utilitatem quam consequimur in impletione;
secundo propter damnum charitatis neglectae quod incurrimus, ibi quod si invicem, etc..
Utilitas autem, quam consequimur ex impletione charitatis, maxima est, quia in ea implemus totam legem. Et
ideo dicit omnis enim, etc., quasi dicat: ideo charitas est habenda, quia omnis lex in uno sermone impletur,
scilicet in uno praecepto charitatis.
Rom. XIII, 8: qui diligit proximum, legem implevit. Et in eodem capite dicitur: plenitudo legis est dilectio. Et
ideo dicit I Tim. I, 5: finis praecepti est charitas.
Sed contra, quia dicitur Matth. XII: in his duobus mandatis, scilicet de dilectione Dei et proximi, tota lex pendet
et prophetae; non ergo in uno praecepto tantum impletur.
Respondeo. Dicendum est quod in dilectione Dei includitur dilectio proximi. I Io. IV, 21: hoc mandatum
habemus a Deo, ut qui diligit Deum, diligat et fratrem suum.
Et e converso proximum diligimus propter Deum: impletur ergo tota lex in uno praecepto charitatis.
Praecepta enim legis reducuntur ad illud praeceptum. Nam omnia praecepta vel sunt moralia, vel sunt
caeremonialia, vel iudicialia.
Moralia quidem sunt praecepta Decalogi, quorum tria pertinent ad dilectionem Dei, alia septem ad dilectionem
proximi. Iudicialia autem sunt ut quicumque furatur aliquid reddat quadruplum, et his similia, quae similiter ad
dilectionem proximi pertinent. Caeremonialia vero sunt sacrificia et huiusmodi quae reducuntur ad dilectionem
Dei.
Et sic patet, quod omnia in uno praecepto charitatis implentur diliges proximum tuum sicut teipsum: et est
scriptum Lev. XIX, 18.
Dicit autem sicut teipsum, non quantum teipsum, quia homo secundum ordinem charitatis magis debet se
diligere, quam alium.
Exponitur autem tripliciter: uno modo ut referatur ad veritatem dilectionis. Amare enim est velle bonum alicui.
Et ideo dicimur amare aliquem cui volumus bonum, et etiam bonum illud amamus, quod ei volumus; sed
diversimode, quia cum volo bonum mihi, me diligo simpliciter propter me, bonum autem illud quod mihi volo,
diligo non propter se, sed propter me. Tunc ergo diligo proximum sicut meipsum, id est eodem modo quo
meipsum, quando volo ei bonum propter se, non quia est mihi utilis, vel delectabilis.
Secundo modo, ut referatur ad iustitiam dilectionis. Unaquaeque enim res est inclinata velle sibi illud, quod
potissimum est in ea; potissimum autem in homine est intellectus, et ratio; ille ergo diligit se, qui vult sibi bonum
intellectus et rationis. Tunc ergo diligis proximum sicut teipsum, quando vis ei bonum intellectus et rationis.
Tertio modo, ut referatur ad ordinem, scilicet ut sicut te diligis propter Deum, ita et proximum propter ipsum
diligas, scilicet ut ad Deum perveniat.
Consequenter cum dicit quod si invicem, etc., inducit ad charitatem sectandam ex damno quod incurrimus si eam
negligamus.
Ubi loquitur Galatis adhuc quasi spiritualibus, abstinens a commemoratione maiorum vitiorum et, eorum quae
minora videntur mentionem facit, scilicet de vitiis linguae.
Et ideo dicit quod si invicem, etc., quasi dicat: in dilectione omnis lex impletur, quod si vos invicem mordetis, id
est in parte famam, proximo detrahendo, aufertis: qui enim mordet, non totum accipit, sed partem. Et comeditis,
id est totam famam aufertis et totaliter detrahendo confunditis. Nam qui comedit, totum absorbet. Iac. IV, 11:
nolite detrahere alterutrum, fratres mei, etc..
Si ita, inquam, charitatem negligitis, videte damnum quod imminet vobis, scilicet quod ab invicem
consumamini. Phil. III, 2: videte canes, videte malos operarios, etc.. Is. XLIX, 4: et vane fortitudinem meam
consumpsi, etc.. Nam sicut Augustinus dicit: vitio contentionis et invidiae, perniciosa iurgia inter homines
nutriuntur, quibus consumitur societas et vita.
|#4 Lectio 4
Postquam apostolus manifestavit in quo consistit status spiritualis, quia scilicet in charitate, consequenter hic agit
de causa status, scilicet de spiritu sancto, quem dicit esse sequendum. Ubi ponit triplex beneficium spiritus

48

