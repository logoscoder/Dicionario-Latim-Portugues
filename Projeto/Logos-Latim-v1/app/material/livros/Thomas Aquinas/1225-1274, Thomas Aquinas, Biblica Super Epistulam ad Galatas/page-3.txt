II Cor. Cap. Ult.: gratia Domini nostri, etc..
Bonorum autem ipsorum auctor est Deus pater, et ideo dicit a Deo patre, etc.. Ubi primo ponitur bonorum causa;
secundo causandi modus, ibi qui dedit; tertio gratiarum actio pro ipsis bonis, ibi cui est honor, etc..
Causa autem et auctoritas bonorum est Deus pater tamquam auctor, inquantum Deus, et tota trinitas, quae dicitur
Deus omnium per creationem. Sap. XIV, 3: tu autem, pater, gubernas, etc.. Et ideo dicit a Deo patre, etc..
Item auctor est Dominus Iesus Christus, sicut minister, et hoc inquantum homo. Rom. XV, 8: dico Iesum
Christum ministrum, etc.. Et quod per Christum sit nobis gratia, patet Io. I, 17: gratia et veritas per Iesum
Christum facta est, etc. Rom. V: iustificati gratis, etc.. Pax etiam est nobis per ipsum. Io. XIV, 27: pacem meam
do vobis, etc..
Modus autem causandi huiusmodi bona ponitur, cum dicit qui tradidit, etc..
Ubi primo ponitur causa efficiens, quae est mors Christi. Et quantum ad hoc dicit qui dedit semetipsum, etc.,
quasi dicat: ideo Christus est auctor gratiae et pacis, quia ipse morti dedit se et sustinuit crucem. Unde ipsa mors
Christi est causa efficiens gratiae. Rom. V: iustificati gratis, etc., et col. I, 20: pacificans quae in caelis, etc.. Et
dicit primo qui dedit, etc., id est, sponte se obtulit. Eph. V, 2: dilexit nos Christus, et tradidit, etc.. Hebr. II, 9: ut
pro omnibus nobis gustaret mortem. Tit. II, 14: qui dedit semetipsum, etc..
Ex quo manifeste apostolus arguit contra eos, quod si mors Christi est sufficiens causa salutis nostrae, et in
sacramentis novi testamenti, quae efficaciam habent ex passione Christi, confertur gratia, quod sit superfluum
simul cum novo testamento servari legalia, in quibus gratia non confertur, nec salus acquiritur, quia neminem ad
perfectum adduxit lex, ut habetur Hebr. VII, 19.
Secundo ponitur finis et utilitas ipsorum bonorum quae est causa finalis. Et est duplex: unus est ut liberemur a
peccatis praeteritis, et quantum ad hoc dicit pro peccatis nostris, scilicet praeteritis delendis et expiandis, quod
est initium nostrae salvationis.
Apoc. I, 5: dilexit nos, etc.. Alius finis est, ut liberaret nos a potestate mortis, et quantum ad hoc dicit ut eriperet
nos de praesenti, etc.. Col. I, 13: eripuit nos a potestate, etc..
Et ponit tria, scilicet ut eriperet, inquit, de praesenti, et saeculo, et nequam.
Ut eriperet de praesenti, trahendo nos ad aeterna, per desiderium et spem. De saeculo, id est, de conformitate
huius mundi qui nos allicit, ut non ei conformemur. Rom. XII, 2: nolite conformari huic saeculo, etc.. Nequam,
reducens nos ad veritatem iustitiae.
Et dicitur saeculum nequam, non propter sui naturam, cum bonum sit creatum a Deo, sed propter mala quae in eo
fiunt, sicut illud Ephes. V, 16: dies mali sunt, etc.. Gen. XLVII, 9, dixit Iacob: dies peregrinationis vitae meae
centum triginta annorum sunt, parvi et mali, etc..
Et licet haec sint nobis per Christum, non tamen excluditur Deus pater. Et ideo ponitur, tertio, acceptatio divinae
voluntatis. Unde dicit secundum voluntatem Dei, et patris.
Patris, inquam, Christi per naturam, qua ab aeterno procedit, ut verbum. Ps. II, 7: ego hodie genui te. Io. I, 1: in
principio erat verbum, etc.. Item patris nostri per adoptionem.
Io. I, 12: dedit eis potestatem, etc..
Primo modo ly Deus pater, accipitur pro sola persona patris; secundo modo pro tota trinitate.
Et quia a Deo patre nostro, scilicet a tota trinitate, haec omnia proveniunt nobis per Christum, ideo ipsi, scilicet
toti trinitati, gloria, in se honor aliis sit vel est, in saecula saeculorum, id est semper. Amen, est nota
confirmationis.
Habes ergo, in summa, in salutatione praedicta auctoritatem apostoli, qua eorum superbiam frangit; virtutem
gratiae, qua eos ad observantiam evangelii provocat; et insufficientiam legalium, ut ab eis eos revocet.
|#2 Lectio 2
In superioribus praecessit salutatio, sequitur in sequentibus epistolaris narratio, in qua arguit apostolus eorum
errorem; secundo eos monet ad correctionem, V cap., ibi state ergo, etc..
Errorem autem eorum arguit dupliciter, et per auctoritatem evangelici documenti, et per rationem veteris
testamenti, III cap., ibi o insensati, etc..
Arguit autem errorem ipsorum, ostendendo auctoritatem evangelicae doctrinae.
Primo ostendendo ipsorum levitatem quantum ad levem dimissionem evangelicae doctrinae; secundo
commendando auctoritatem ipsius doctrinae evangelicae: ut sic quanto dignius est quod dimittunt, tanto eorum
error appareat maior, ibi notum enim vobis facio, etc..
Circa primum duo facit.
Primo enim exaggerat culpam; secundo infligit poenam, ibi sed licet nos, etc..
Culpam autem exaggerat et seductorum et seducentium, ibi nisi sunt, etc..
Circa primum tria facit.
Primo enim aggravat culpam seductorum ex animi levitate.
Unde dicit miror, quasi dicat: cum sciatis tot bona quae dicta sunt provenire vobis per Christum, et quod cum
fueritis ita bene instructi per me, tamen sic, id est, intantum et tam vehementer, ut videamini iam obliti, tam cito,

3

