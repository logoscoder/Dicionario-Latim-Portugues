misericordia. I Tim. I, 15 s.: Christus Iesus venit in hunc mundum peccatores salvos facere, etc.. Sed ideo
misericordiam Dei consecutus sum, quia ignorans, etc.. Sic ergo revelavit in eius conversione filium suum, et
hoc inquantum filius dicitur gratia Dei. Item revelavit eum in eius operatione; unde dicebat ipse, Rom. XV, 18:
non enim audeo aliquid loqui eorum, quae per me non effecit Christus in obedientiam gentium, in verbo, in
factis, et virtute, etc.. Et hoc inquantum filius virtus est Dei. Item revelavit eum in eius praedicatione; unde ipse
dicebat, I Cor. I, 23: nos praedicamus, etc., usque et Dei sapientiam.
Et hoc inquantum filius eius dicitur Dei sapientia.
Item ordinatur ad Christum sua conversio verbo, et sic dicit ut evangelizarem illum in gentibus, quia, aliis
apostolis evangelizantibus Christum Iudaeis, Paulus de mandato Domini ivit ad gentes convertendas. Is. XLIX,
6: parum enim est mihi, ut sis mihi servus, etc., dedi te in lucem, etc.. Act. XIII, 47: sic enim praecepit, etc..
Infra: ecce testem populis dedi eum, ducem ac praeceptorem gentibus.
Modus autem suae conversionis est perfectus, et quantum ad effectum; unde dicit continuo non acquievi carni et
sanguini, id est, statim ita perfecte fui conversus, quod omnis carnalis affectus recessit a me. Eccli. XI, 23: facile
est enim in oculis Domini subito honestare pauperem.
Et accipitur hic caro et sanguis pro vitiis carnalibus. I Cor. XV, 50: caro et sanguis regnum Dei non possidebunt,
etc.. Infra V, 17: caro concupiscit, etc.. Vel pro affectu et amore ad carnaliter sibi coniunctos. Matth. XVI, 17:
caro et sanguis non revelavit tibi, etc.. Sic apostolus et vitia sua superavit, et suos Iudaeos contempsit.
Item quantum ad intellectum; quia ita fuit instructus a Christo, quod non fuit ei necesse instrui ab apostolis. Et
ideo dicit nec veni ierosolymam, ut scilicet ab eis instruerer.
Item non fuit necesse instrui ab aliis fidelibus. Et ideo dicit sed abii in Arabiam, etc., quasi dicat: non ivi ad loca
ubi erant alii fideles, ut me instruerent, sed ivi in Arabiam, ubi non erant edocti in fide, sed infideles. Et iterum
reversus sum Damascum, scilicet ad parentes. Iob XXXVIII, 25: quis dedit vehementissimo imbri cursum, etc..
Sed contra dicitur Act. IX, 25 quod demiserunt eum de muro per sportam, etc.. Cum autem venisset ierusalem,
tentabat se iungere discipulis. Venit ergo ierusalem.
Dicendum est quod venit, sed non ut instrueretur. Vel, melius, dicendum est quod non statim venit, sed post
aliquod tempus, et ideo sequitur deinde post annos, etc..
|#5 Lectio 5
Postquam superius apostolus ostendit se non accepisse evangelium ab homine ante conversionem suam, nec
tempore suae conversionis, hic probat quod nec etiam post conversionem accepit ipsum ab homine; sed potius
hic ostendit quomodo doctrina sua fuit ab hominibus approbata. Et circa hoc duo facit.
Primo enim manifestat quomodo doctrina sua fuit ab apostolis approbata; secundo ostendit qualiter fuit
approbata ab aliis fidelibus, ibi deinde veni in partes, etc..
Et primo narrat factum; secundo confirmat veritatem dicti, ibi ecce coram Deo, etc..
Dicit ergo: licet non iverim ad apostolos, ut instruerer ab eis circa principium meae conversionis, quia iam eram
instructus a Christo, tamen ex affectu charitatis compulsus, post annos tres, scilicet conversionis meae, veni
ierosolymam, quoniam iamdiu desideravi videre Petrum, non ut discerem ab eo, sed ut visitarem eum. Iob V, 24:
visitans speciem tuam, etc.. Et mansi apud eum diebus quindecim, repertus ab eo, ut verax apostolus.
Et dicit diebus quindecim, quia numerus iste componitur ex octo et septem. Octonarius autem est numerus novi
testamenti, in quo expectatur octava resurgentium; septenarius autem, numerus veteris testamenti, quia celebrat
septimam diem. Mansit autem apud Petrum diebus quindecim, conferens cum eo de mysteriis veteris testamenti
et novi.
Et ne credatur quod licet non sit instructus a Petro, esset tamen etiam instructus ab aliis, subdit quod nec ab aliis
fuit instructus.
Unde dicit alium autem apostolorum, a quo instruerer, vidi neminem, id est nullum, nisi Iacobum fratrem
Domini. Illum enim vidit in ierusalem.
Circa istum Iacobum sciendum est, quod iste fuit episcopus ierosolymorum, et fuit vocatus Iacobus minor, eo
quod vocatus fuerat post Iacobum alium. Dicuntur autem multa de isto Act. XV, 13 ss.. Ipse etiam fecit
epistolam canonicam.
Quare autem dicatur frater Domini, a diversis diversimode dicitur. Elvidius enim dicit, quod ideo dicitur frater
Domini, quia fuit filius beatae virginis. Dicit enim quod beata virgo Christum concepit et peperit, et post partum
Christi concepit de ioseph, et peperit alios filios. Sed hic error est damnatus et reprobatus. Item patet esse falsum,
quia Iacobus non fuit filius ioseph, sed Alphaei.
Alii vero dicunt, quod ioseph ante beatam virginem habuit aliam uxorem, de qua habuit filium Iacobum et alios,
qua mortua, accepit in uxorem beatam virginem, de qua natus est Christus, non tamen cognita a ioseph, sed per
spiritum sanctum, ut in evangelio dicitur. Quia ergo ex patre nominantur cognationes, et ioseph putabatur pater
Christi, ideo iste Iacobus, licet non fuit filius virginis, tamen vocabatur frater Domini. Sed hoc est falsum, quia si
Dominus matrem virginem noluit nisi virgini commendare custodiendam, quomodo sustinuisset sponsum eius,
virginem non fuisse, et sic perstitisse? ideo alii dicunt, et in Glossa tangitur, quod Iacobus iste fuit filius mariae
Cleophae, quae fuit soror virginis. Dicunt enim quod Anna mater beatae virginis nupsit primo ioachim, ex quo
8

