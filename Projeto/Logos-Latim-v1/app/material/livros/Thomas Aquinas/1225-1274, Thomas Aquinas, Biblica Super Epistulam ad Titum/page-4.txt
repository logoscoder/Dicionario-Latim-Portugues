Et hoc modo vult istud etiam de vidua, scilicet quod non habuerit nisi unum virum.
Sed Hieronymus dicit oportere, quod unam tantum uxorem post baptismum habuerit, et quod non est vis, si ante
baptismum alias habuisset. Sed Augustinus et Ambrosius dicunt quod per baptismum delentur omnia crimina;
sed quod per baptismum, matrimonium non deletur; ergo secundum hos dicendum est, et rectius, quod unam
tantum et non plures, licet habuisset ante vel post.
Secundum quosdam autem ratio huius est, quia signum esset incontinentiae si plures habuisset. Sed hoc non est
verum; quia nihil repugnaret si plures habuisset meretrices, quae magis sunt incontinentes. Sed est alia ratio
altior significato, scilicet quia ipse est dispensator sacramentorum, et ideo nullus defectus sacramentorum debet
esse in eo; sed sacramentum matrimonii est significativum coniunctionis Christi et ecclesiae; ergo ut signum
respondeat signato, sicut Christus est unus, et ecclesia una, sic et hic; quod quidem deficeret, si episcopus plures
uxores habuisset. In veteri autem lege, patriarchae significabant coniunctionem hanc, non ut coniunctam Christo,
sed coniungendam, et cum ecclesia erat futura ex multis, ideo tunc non una, sed plures habebantur. Et ideo
multitudo uxorum ipsorum hoc significabat.
Quantum autem ad tertium, scilicet ex parte filiorum, subiungit, dicens filios habens fideles, non in accusatione
luxuriae, etc..
Episcopus enim constituitur, ut superintendat: et qui constituitur ad aliquid debet esse exercitatus in illo, alias
non prudenter institueretur.
Praesumitur autem esse bene exercitatus, si bene alios rexit.
Episcopus autem constituitur ad tria. Primo ut fidem doceat. Matth. Ult.: docete omnes gentes, etc.. Et ideo dicit
fideles.
Secundo requiritur quod populum instruat ad virtutes. Eccli. VII, 25: filii tibi sunt? erudi illos. Peccata autem
lasciviae magis abstrahunt a virtute. Eccli.: lascivus et imprudens non servabunt tempus.
Et ideo dicit non in accusatione luxuriae.
I Reg. III, 13: Heli condemnatur, quia filios de hoc non correxit. Tertio oportet, quod pertinaces corrigat. Unde
dicit aut non subditos, id est, non obedientes. Eccli. XXX, 8: equus indomitus evadet durus, et filius remissus
evadet praecePs. Deinde cum dicit oportet enim, exponit quod dixit, et primo quod dixit sine crimine; secundo
sine quibus debet esse, ibi non superbum.
Causa autem primi est, quia debet dispensare divina. Eccli. X, 2: secundum iudicem populi, sic et ministri eius.
Ps. C, 6: ambulans in via immaculata, hic, etc..
Deinde cum dicit non superbum, ostendit a quibus debet esse immunis: et primo ostendit a quibus criminibus;
secundo quibus virtutibus luceat, ibi hospitalem.
Peccatorum autem quaedam sunt carnalia, quaedam spiritualia. De primis non facit mentionem, quia omnino
debent mundi esse ab eis. Eph. V, 3: fornicatio autem et omnis immunditia, aut avaritia, nec nominetur in vobis,
sicut decet sanctos. Sed tantum de spiritualibus, quae sunt quinque, quorum duo non habent locum in praelatis,
scilicet invidia, quod est peccatum parvulorum. Iob V, 2: parvulum occidit invidia, praelatus autem est in
summo. Item nec accidia, quia omnia ei ad votum succedunt; sed superbia, quia est in summo, et ira et cupiditas
occasione temporalium, quorum est dispensator.
Quantum ad primum dicit non superbum.
Ps. C, 5: superbo oculo et insatiabili corde, cum hoc non edebam. Eccli. XXXII, 1: rectorem te posuerunt? noli
extolli, etc..
Quantum ad secundum, primo excludit iram, cum dicit non iracundum. Secundo incendium irae, quod est vinum,
dicens non vinolentum. Prov. XXIII, 29: cui suffossio oculorum? nonne his qui commorantur in vino, etc.. Tertio
sequelam irae, quod est percussio. Ideo dicit non percussorem, id est, non crudelem. Is. L, 6: corpus meum dedi
percutientibus, et genas meas vellentibus, etc..
Vel, non percussorem, id est, non percutientem conscientias aliorum pravis moribus.
I Cor. VIII, 10: et percutientem conscientiam eorum infirmam.
Quantum ad tertium dicit non turpis lucri cupidum. I Tim. III, 8: non turpe lucrum sectantes. Sap. XV, 12: sed
aestimaverunt lusum esse vitam nostram, et conversationem vitae compositam ad lucrum, et oportere
undecumque etiam ex malo acquirere.
Deinde ponit bona, quae debet habere: et primo, quae pertinent ad conversationem vitae; secundo, quae ad
veritatem doctrinae, ibi amplectentem.
Et patent omnia.
|#3 Lectio 3
Supra docuit qualem oportet esse episcopum in vita, hic ostendit qualem oportet esse in doctrina. Et primo
ostendit quod ad ipsum requiritur diligentia studii; secundo ponit materiam studii; tertio eius utilitatem.
Quantum ad primum dicit amplectentem.
Aliquid enim amplectens, illud diligenter constringit, et amplexus ex dilectione fit. Oportet enim eum scientiae
inhaerere cum amplexu, id est firma adhaesione animi et cordis dilectione. Sap. VI, 14: praeoccupat eos, qui se
concupiscunt. Prov. IV, 8: arripe illam, et exaltabit te, glorificaberis ab ea, cum eam fueris amplexatus.
4

