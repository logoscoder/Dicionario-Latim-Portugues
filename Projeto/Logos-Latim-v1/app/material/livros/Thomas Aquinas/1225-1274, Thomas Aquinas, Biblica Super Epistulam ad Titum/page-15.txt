Sed vera ratio est sola misericordia Dei, unde dicit sed secundum suam misericordiam, etc.. Thren. III, 22:
misericordiae Domini, quod non sumus consumpti. Lc. I, 50: et misericordia eius a progenie in progenies.
Modus salutis adipiscendae est per baptismum, quem primo ponit; secundo effectum eius; tertio causam.
Dicit ergo per lavacrum, id est, salvati sumus per ablutionem spiritualem. Eph. V, 26: mundans eam lavacro
aquae in verbo vitae. Zac. XIII, 1: erit fons patens domui David, et habitantibus ierusalem, in ablutionem
peccatoris et menstruatae.
Quantum ad effectus eius subdit regenerationis et renovationis. Pro quo sciendum est, quod homo indigebat
duobus in statu perditionis, quae consecutus est per Christum, scilicet participatione divinae naturae, et
depositione vetustatis. Erat enim separatus a Deo. Is. LIX, 2: iniquitates vestrae diviserunt inter vos et Deum
vestrum, et peccata vestra absconderunt faciem eius a vobis ne exaudiret. Et erat inveteratus. Bar. III, 11:
inveterasti in terra aliena. Sed primum consequimur per Christum, scilicet per participationem naturae divinae. I
Pet. II: ut per hoc efficiamur consortes divinae naturae. Sed nova natura non acquiritur nisi per generationem.
Sed tamen haec natura ita datur, quod etiam remanet nostra, et ita superadditur. Sic enim generatur participatio in
filium Dei, quo non destruitur homo. Io. III, 7: oportet vos nasci denuo.
Et ideo dicitur generatio. Iac. I, 18: voluntarie genuit nos verbo veritatis suae. Homo etiam per Christum deposuit
vetustatem peccati renovatus ad integritatem naturae, et hoc vocatur renovatio. Eph. IV, 23: renovamini spiritu
mentis vestrae.
Sed quae est causa huius effectus, ut cor abluat? haec virtus est a sancta et individua trinitate. Matth. Ult.: in
nomine patris, et filii, et spiritus sancti, etc..
Unde et Christo baptizato pater in voce, filius in carne, spiritus sanctus in columbae specie apparuerunt. Et ideo
dicit spiritus sancti, id est, quam spiritus sanctus facit. Ps. Ciii, 30: emitte spiritum tuum, etc.. Item est
regeneratio per spiritum. Gal. IV, 6: misit Deus spiritum filii sui in corda vestra clamantem: abba pater. Rom.
VIII, 15: non accepistis spiritum servitutis iterum in timore, sed accepistis spiritum adoptionis filiorum, in quo
clamamus: abba pater.
Sed hunc spiritum dat Deus pater, quem effudit in nos abunde, ut designet copiam gratiae in baptismo; unde fit
plena peccatorum remissio. Ioel II, 28: effundam de spiritu meo super omnem carnem, etc.. Is. XLIV, 3:
effundam spiritum meum super semen tuum. Et propter diversa dona gratiarum.
Iac. I, 5: qui dat omnibus affluenter, et non improperat.
Hoc etiam datur per Christum Iesum. Io. XVI, 7: Paraclitus quem ego mittam vobis, etc.. In Christo enim duas
naturas invenimus, et ad utramque pertinet, quod Christus det spiritum sanctum. Quantum quidem ad divinam,
quia est verbum, ex quo simul et a patre procedit ut amor. Amor autem in nobis procedit ex conceptione cordis,
cuius conceptio est verbum. Quantum vero ad humanam, quia Christus accepit summam plenitudinem eius, ita
quod per eum ad omnes derivatur. Io. I, 14: plenum gratiae et veritatis.
Et Paulo post: et de plenitudine eius omnes nos accepimus gratiam pro gratia. Et cap. III, 34: non enim ad
mensuram dat Deus spiritum, etc.. Et ideo baptismus et alia sacramenta non habent efficaciam, nisi virtute
humanitatis et passionis Christi.
Deinde cum dicit ut iustificati gratia ipsius, ponitur finis salutis nostrae, quae est participatio vitae aeternae.
Unde dicit haeredes.
Idem autem est iustificati et quod prius dixerat regenerati. In iustificatione impii sunt duo termini, scilicet a quo,
qui est remissio culpae, et haec est renovatio, et ad quem, qui est infusio gratiae, et hoc ad regenerationem
pertinet. Dicit ergo: ideo verbum caro factum est, ut iustificati, id est renovati per gratiam, quia iustificatio non
fit sine gratia.
Sed numquid Deus posset remittere culpam sine gratiae infusione? videtur quod sic, quia a principio poterat
constituere hominem esse sine gratia et culpa.
Respondeo. Dicendum est, quod aliud est de homine, qui numquam offendit, quia sic potest esse sine gratia et
sine culpa; et aliud est de homine, qui iam peccavit, qui non potest esse quin odiatur, vel diligatur; et si a Deo
diligitur, oportet quod diligat, et si diligit, oportet quod praestetur ei gratia: quia sine gratia non diligit, et quod
etiam per hoc efficiantur haeredes. I Pet. I, 4: haereditatem incorruptibilem, et incontaminatam, et
immarcescibilem conservatam in caelis in vobis, etc..
Et hoc vitae aeternae. Ps. XV, 6: funes ceciderunt mihi in praeclaris, etenim haereditas mea praeclara est mihi,
etc.. Sed quomodo haeredes? secundum spem, quia iam non est spes huius vitae. Rom. V, 2: gloriamur in spe
gloriae filiorum Dei.
Deinde cum dicit fidelis sermo est, probat dicta de salute nostra et spe; quasi dicat: hoc dictum est fidele. Apoc.
Ult.: haec verba fidelissima et vera sunt.
Deinde cum dicit et de his volo, mandat hoc praedicari. Et primo ponit praeceptum; secundo rationem assignat,
ibi haec sunt.
Dicit ergo et de his, scilicet quae ad Dei beneficia, reprehensionem peccatorum, documenta fidei et morum, volo
te confirmare, scilicet alios. Iob IV, 4: vacillantes confirmaverunt sermones tui. Act. XV, 32: et confirmaverunt
eos.

15

