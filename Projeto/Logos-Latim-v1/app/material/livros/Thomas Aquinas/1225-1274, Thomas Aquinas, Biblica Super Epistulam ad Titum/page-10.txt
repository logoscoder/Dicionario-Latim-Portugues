Et filios diligant, hoc est naturale. Is. XLIX, 15: numquid potest mulier oblivisci infantem suum, ut non
misereatur filio uteri sui? et nota quod dicit ut viros ament, et filios diligant, quia ad viros est amor ferventior,
sed ad filios naturalior.
Sed quantum ad seipsas, tria dicit: unum quo ad rationem, scilicet prudentes.
Prov. XIX, 14: domus et divitiae dantur a parentibus, a Domino autem proprie uxor prudens. Et hoc necessarium
est, quia iuventus earum et sexus contrariatur prudentiae.
Aliud est quantum ad concupiscibilem, scilicet cum dicit castas. Tertium vero quantum ad irascibilem, cum dicit
sobrias.
Eccli. XXVI, 19: gratia super gratiam mulier sancta et pudorata.
Sed quantum ad subiectos, primo ponit curam eorum; secundo modum; tertio rationem assignat.
De primo dicit domus curam habentes.
Prov. XIV, 1: sapiens mulier aedificat domum suam; insipiens vero instructam quoque destruet manibus.
In cura autem sunt duo observanda mulieri; sunt enim ut plurimum iracundae. Eccli. XXV, 23: non est ira super
iram mulierum.
Et ideo dicit benignas, quasi dicat: cum mansuetudine regant. Aliud est, quia quando mulier potestatem habet,
nititur in contrarium viro suo. Eccli. XXV, 30: mulier si primatum habeat, contraria est viro suo.
Ideo dicitur subditas viris suis. Unde dicitur Gen. III, 16: sub viri potestate eris, et ipse dominabitur tui. Et hoc
ideo ut non blasphemetur verbum Dei, id est, non detis occasionem blasphemandi.
Et haec omnia notantur Tob. X, 13 ubi dicitur, quod Raguel et Sara monuerunt filiam suam honorare soceros,
diligere maritum, regere familiam, gubernare domum, et seipsam irreprehensibilem exhibere.
Consequenter ostendit qualiter doceat mares iuvenes, scilicet ut sobrii sint, quod repetit, quia ebrietas est
principium vitiorum.
I Pet. V, 8: sobrii estote, etc..
|#2 Lectio 2
Supra apostolus titum docuit de quibus instruat subditos liberos. Et quia non tantum verba prosunt, sed etiam
exempla, ideo docet ut se exemplum praebeat, primo generaliter; secundo specialiter, ibi in doctrina; tertio
rationem huius assignat, ibi ut is qui ex, etc..
Dicit ergo: quia aetate iuvenis es, praebe te in exemplum omnibus bonorum operum. Praelatus enim debet esse
quasi forma existens discipulis. I Cor. XI, 1: imitatores mei estote, sicut et ego Christi. Io. XIII, 15: exemplum
dedi vobis, etc..
Deinde cum dicit in doctrina, ponit specialia, in quibus debet se praebere exemplum: primo ostendit quis debeat
esse eius actus, scilicet in doctrina; unde dicit in doctrina.
Hoc enim est proprium praelati. Ier. III, 15: dabo vobis pastores iuxta cor meum, et pascent vos scientia et
doctrina. Et ei maxime convenit, ut qui habet alios episcopos sub se, ut dicitur supra I, 5: episcopos constituas,
etc.. Ideo debet alios docendo, eis exemplum doctrinae praebere. I Tim. IV, 16: attende tibi et doctrinae.
Item monet eum quantum ad vitam; et primo declinare a malo. Is. I, 16: quiescite agere perverse. Et ideo dicit in
integritate, per incorruptionem. Sicut enim corpus perdit integritatem per corruptionem membrorum suorum, ita
anima per corruptionem peccati.
In praelato autem est integritas sensus per prudentiam, affectus per charitatem, corporis per castitatem. Thess.
Ult.: integer spiritus vester, et anima, et corpus sine querela in adventu Domini nostri Iesu Christi servetur.
Secundo quod sit gravis quantum ad bona quae cum charitate fiunt. Grave autem duo habet, unum quia
descendit, et secundum hoc vituperatur. Ps. IV, 3: filii hominum usquequo gravi corde, etc.; aliud est, quod est
stabile et firmum. Et ideo illi dicuntur graves, qui non de facili moventur a bono; ita hic cum dicit in gravitate, et
hoc commendatur. Ps. XXXIV, 18: in populo gravi laudabo te.
Deinde ostendit qualis debet esse eius doctrina et verbum. Et dicit quod debet esse sanum, id est, non corruptum
falsitate. II Tim. I, 13: formam habe sanorum verborum, quae a me audisti in fide, etc.. Prov. XVII, 7: non decet
principem labium mentiens. Item quantum ad modum, cum dicit irreprehensibile, id est, ut proferatur tempore
suo, et cum omni decentia et provocatione ad correctionem.
Eccli. XX, 22: ex ore fatui reprobatur parabola; non enim dicet illam in tempore suo.
Finis autem doctrinae est ut is qui ex adverso est, vereatur, etc., quasi dicat: si omnes bene se habeant, scilicet
praelati et subditi, adversarii non possunt vobis nocere.
I Pet. II, 15: sic est voluntas Dei, ut benefacientes obmutescere faciatis imprudentium hominum ignorantiam. I
Tim. V, 14: nullam occasionem dare adversario maledicti gratia.
Deinde cum dicit servos, docet qualiter instruat servos, et primo facit hoc; secundo eius rationem assignat, ibi
apparuit.
Circa primum tria facit, quia primo inducit servos ad subiectionem; secundo determinat modum eius, ibi in
omnibus; tertio ostendit necessitatem doctrinae huius, ibi ut doctrinam.

10

