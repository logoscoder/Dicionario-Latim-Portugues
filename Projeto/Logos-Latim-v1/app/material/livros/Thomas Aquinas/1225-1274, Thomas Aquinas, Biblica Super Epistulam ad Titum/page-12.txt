Dicit ergo ut abnegantes impietatem et saecularia desideria. Notandum est quod dicit impietatem et saecularia
desideria, quia omnia peccata vel consistunt in his, quae sunt directe contra Deum, quae dicuntur peccata
impietatis. Pietas enim proprie est, secundum quam colimus parentes et patriam.
Sed quia Deus est principalis pater noster, ideo pertinet ad cultum Dei pietas.
Iob XXVIII, 28, secundum aliam litteram, ubi nos habemus sic: ecce timor Domini ipsa est sapientia, habetur:
ecce pietas ipsa est sapientia.
Et ideo peccata contra Deum dicuntur esse impietates. Rom. I, 18: revelatur enim ira Dei de caelo super omnem
impietatem, et ibi loquitur de idololatria.
Vel consistunt in abusu temporalium, et haec sunt saecularia desideria. Est autem saeculum spatium mensurans
periodum rerum.
Unde per saecularia intelliguntur res saeculares et omnia peccata quae in proximum committuntur, vel in se per
earum abusum.
Deinde cum dicit sobrie, etc., ostendit quid boni faciamus. Et dicit sobrie, quantum ad se; iuste, ad proximum;
pie ad Deum.
Sobrie ad se, quasi mensurate; bria enim mensura est, et hoc est si homo cum mensura rationis utatur
exterioribus rebus et propriis passionibus. Unde sobrietas accipitur pro quolibet mensurato usu rerum exteriorum
et extrinsecarum passionum. Sap. VIII, 7: sobrietatem enim et sapientiam docet et iustitiam et virtutem, quibus
nihil utilius est in vita hominibus.
Iuste ad proximum. Ps. X, 8: iustus Dominus et iustitiam dilexit.
Pie ad Deum. I Tim. IV, 7: exerce te ad pietatem.
Deinde cum dicit expectantes beatam spem, instruit eum de fine, qui consistit in duobus, scilicet in gloria animae
in morte; alius in gloria corporis, in adventu Christi. Io. V, 28: venit hora, in qua omnes qui in monumentis sunt,
audient vocem filii Dei, etc..
Quantum ad primum dicit expectantes beatam spem, contra illos qui ponunt finem hominis in actu virtutum in
hac vita. Sed hoc non est verum, quia etsi sobrie et pie et iuste vivamus, adhuc sumus expectantes.
Iob VII, 1 et XIV, 6: sicut mercenarii dies eius. Is. XXX, 18: beati omnes qui expectant eum. Et ideo dicit
expectantes beatam spem.
Quod potest intelligi dupliciter: vel quia est spes de beatitudine; vel quia expectatio facit ipsos beatos.
Quantum ad secundum dicit et adventum gloriae magni Dei, et salvatoris nostri Iesu Christi, scilicet per quem
resurgent corpora nostra. Qui enim diligit amicum, cum desiderio expectat eum. II Tim. IV, 8: non solum autem
mihi, sed et his qui diligunt adventum eius. Lc. XII, 36: vos similes hominibus expectantibus Dominum suum.
Et dicit adventum gloriae, quia primus adventus fuit humilitatis. Phil. II, 8: humiliavit semetipsum, etc.. Matth.
XI, 29: discite a me, quia mitis sum et humilis corde. Et ille erit gloriae, quia sua divinitas omnibus innotescet.
Lc. XXI, 27: et tunc videbunt filium hominis venientem in nubibus cum potestate magna et maiestate.
Et dicit magni Dei, contra Arrium, qui dixit filium non aequalem patri. Et bene magnus, quia dicitur Rom. IX, 5:
qui est super omnia Deus benedictus in saecula. I io.
Ult.: ut simus in vero filio eius, etc..
Item est salvator. I Tim. II, 3: hoc enim bonum est et acceptum coram salvatore nostro Deo, qui omnes homines
vult salvos fieri, etc.. Quia ad hoc venit, et hoc importat nomen eius. Matth. I, 21: ipse enim salvum faciet
populum suum a peccatis eorum.
Et addit Christi, scilicet qui est unctus, in quo intelligitur unio divinitatis ad humanitatem.
Aliqui enim dicuntur uniti; sed non ita quod habeant essentiam divinitatis unitam, sed quia participant eius
aliquid; sed Christo est unita divinitas. Ps. XLIV, 8: unxit te Deus, Deus tuus, etc..
Deinde cum dicit qui dedit semetipsum, ostenditur operatio gratiae. Et primo ostendit beneficium gratiae
passionis eius; secundo passionis fructum, ibi ut nos redimeret.
Dicit ergo: dico quod est noster salvator, et quomodo? quia dedit semetipsum pro nobis. Eph. V, 2: ambulate in
dilectione, sicut et Christus dilexit nos, et tradidit semetipsum pro nobis oblationem et hostiam Deo.
Fructus eius dicitur liberatio et sanctificatio.
Liberatio, cum dicit ut nos redimeret ab omni iniquitate. Io. VIII, 34: qui facit peccatum, servus est peccati.
Primus enim homo ex peccato suo redactus est in servitutem peccati, ex qua servitute inclinabatur ad aliud
peccatum; sed Christus satisfecit per suam passionem; et ideo sumus redempti a servitute. Is. XLIII, 1: noli
timere, quia redemi te, etc.. Et non solum ab originali, sed ab omnibus, quae quis sua voluntate superaddidit.
Sanctificatio in bono ponitur, cum dicit ut mundaret sibi populum, id est, ut sanctificaret populum, sic scilicet ut
essemus populus eius, id est, ei consecratus. I Petr. II, 10: qui aliquando non populus eius, nunc autem populus
eius. Acceptabilem, scilicet Deo per rectam fidem et intentionem.
Prov. XIV, 35: acceptus est regi minister intelligens. Vel acceptabilem, id est, peculiarem. Deut. VII, 6: te elegit
Dominus Deus tuus ut sis ei populus peculiaris. Sed oportet etiam quod extra sint opera bona, unde dicit
sectatorem bonorum operum.
Rom. XIII, 3: bonum fac, et habebis laudem ex illo. Gal. VI, 9: bonum autem facientes, non deficiamus.

12

