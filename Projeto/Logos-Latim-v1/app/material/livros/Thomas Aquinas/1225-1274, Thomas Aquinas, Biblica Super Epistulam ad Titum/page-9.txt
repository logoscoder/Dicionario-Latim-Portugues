cerebrum. Prov. XX, 1: luxuriosa res est vinum, et tumultuosa ebrietas; quicumque his delectatur, non erit
sapiens.
Deinde ponit ad quae contrariatur senectus: et primum est fides; secundum dilectio; tertium patientia.
Quantum ad primum dicit sani in fide, quia sine ea impossibile est placere Deo, Hebr. XI, 6. Sed quod aliqui non
sunt sani in fide, maxime in aliquo novo quod proponitur senibus credendum, contingit ex duobus.
Primo quod senes non sunt firmi in aliquo novo propter praesumptionem sapientiae, et ideo non credunt aliis. Iob
XII: et senes sunt in nobis. Item quia naturale vitium senum est, quod sint increduli; quia sunt experti se saepius
esse deceptos.
Et ideo loquuntur semper cum forte vel fere; adverbiis temperativi modi et dubitativi modi. Incredulitas autem
repugnat fidei.
Is. I: qui incredulus est, infideliter agit.
Quantum ad secundum dicit in dilectione.
Et hoc ideo, quia plenitudo legis est dilectio.
Et monet ad hoc propter duo. Primo quia in senibus parum est amicitiae, quia amor nutritur per convictum.
Nullus autem vult diu convivere cum tristibus. Senes autem sunt tristes, et ideo non est cum eis amicitia. Item
quia senes diligunt propter utilitatem tantum, sicut iuvenes propter delectabile.
Senex enim indiget sustentatione.
Quantum ad tertium dicit in patientia, et monet ad hoc propter tria. Primo quia senes multa mala sive incommoda
circumveniunt; et ideo indigent patientia contra turbationes.
Alia ratio est: senes enim vivunt in memoria multorum, unde semper dicunt antiqua; iuvenes autem vivunt in spe
magnorum; et ex hoc senes dupliciter ad impatientiam moventur, propter bona scilicet quae habuerunt et carent
eis, unde boetius: summa miseria est, fuisse felicem. Thren. I, 7: recordata est ierusalem dierum afflictionis suae,
praevaricationis omnium desiderabilium suorum, quae habuerat a diebus antiquis.
Item quia vivunt in memoria, contingit quod aliqui, qui modo eos despiciunt, aliquando fuerunt peiores; et ideo
turbantur. Iob XXX, 1: nunc autem derident me iuniores tempore, quorum patres non dignabar ponere cum
canibus meis. Tertia ratio est, quia quanto senex appropinquat ad finem vitae, tanto magis desiderat vivere. Unde
videns se deficere, magis tristatur.
Deinde cum dicit anus, docet qualiter vetulae instruantur. Et primo docet qualiter vetulae instruantur in vita;
secundo in doctrina. Item primo qualiter in habitu; secundo qualiter in victu; tertio quomodo in verbo.
Quantum ad primum dicit in habitu sancto, id est, carentes lascivia et pompa. Et hoc convenit omni mulieri. I
Pet. III, 3: quarum non sit extrinsecus capillatura, aut circumdatio auri, aut indumenti, vestimentorumque cultus,
etc.. I Tim. II, 9: similiter et mulieres in habitu ornato, cum verecundia et sobrietate ornantes se, non in tortis
crinibus, aut auro, aut margaritis, vel veste pretiosa, etc.. Sed specialiter anus hoc servare debent; quia
iuvencularum est propter viros suos modeste se ornare; quod intelligitur simpliciter de omni motu corporis.
Eccli. XIX, 27: amictus corporis, et risus dentium, et ingressus hominis enuntiant de illo.
Quantum ad secundum dicit non criminatrices.
Duo enim sunt in sene. Unum quod commune est senibus, scilicet quod sunt suspiciosi, quia viderunt multa
mala, quae similiter praesumunt de aliis. Item in mulieribus quae specialiter sunt zelotypae, et utrumque
contingit in vetula, quia ratione aetatis est suspiciosa; ratione sexus est zelotypa.
Eccli. XXVI, 9: in muliere zelotypa flagellum linguae omnibus communicans. Et ideo non criminatrices.
Quantum ad convictum dicit non multo vino servientes. Et de viris dixit ut sobrii sint. Et dicit, non multo, quia
quandoque utuntur eo propter frigiditatem earum.
Quantum ad doctrinam dicit bene docentes.
Contra I Cor. XIV, 34: mulieres in ecclesiis taceant, non enim eis permittitur loqui, sed subditas esse. I Tim. II,
11: mulier in silentio discat cum omni subiectione: docere autem mulieri non permitto.
Respondeo. Dicendum est quod doctrina publica, quae fit in populo, interdicitur mulieri; sed privata, qua quis
familiam docet, ei conceditur. Prov. XXXI, 1: visio, qua erudivit eum mater sua, etc.. Prov. IV, 3: nam et ego
filius fui patris mei tenellus et unigenitus coram matre mea, et docebat me, atque dicebat, etc..
Et bene dicit ut prudentiam doceant magis ad anus quam ad viros, quia quandoque docent fabulas aniles magis
quam proficua, et etiam quia magis ipsae conversantur cum pueris et cum familia, quam viri.
Deinde cum dicit adolescentulas, ostendit qualiter instruat iuvenes, et primo ostendit qualiter instruat iuvenes
foeminas; secundo qualiter mares iuvenes, ibi iuvenes similiter.
Item prima in tres, quia primo ostendit qualiter se habeant ad personas coniunctas; secundo ad seipsas; tertio ad
subiectos.
Quantum ad primum dicit ut viros suos ament. Viro enim debetur amor.
Prov. XII, 4: mulier diligens corona est viro suo. Eccli. XXV, 1: in tribus beneplacitum est spiritui meo, etc., et
infra: vir et mulier bene sibi consentientes.
Vel sic, ut prudentiam doceant adolescentulas et viros, etc.. Sed prima expositio est melior.

9

