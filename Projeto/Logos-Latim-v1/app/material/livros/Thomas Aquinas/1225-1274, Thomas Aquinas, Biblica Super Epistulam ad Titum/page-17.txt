Hunc ergo devita, propter periculum. II Tim. II, 17: sermo eorum ut cancer serpit.
Item nec aliquis communicet peccatis eorum, ne videatur eis consentire. II Io. Cap. Unico: si quis venerit ad vos,
et hanc doctrinam non affert, etc.. Item propter poenam.
Num. XVI, 26: recedite a tabernaculis hominum impiorum, et nolite tangere quae ad eos pertinent, etc..
Vult tamen quod moneatur, et si non dimittit, tunc est haereticus et vitandus. Et dicit post primam et secundam
correptionem.
Sic enim fit in ecclesia in excommunicationibus.
Et ratio est, quia numerus omnis rei habet principium, medium, et finem. Ideo accipitur ut sufficiens ad omnia. II
Cor. Ult.
V. 1: ecce iam tertio hoc venio ad vos, etc..
Item propter perfectionem numeri ternarii.
Ratio autem devitationis est, quia cum errante agendum a principio, ut corrigatur.
Matth. IX, 12: non est opus valentibus medicus, sed male habentibus. Et ideo non est dimittendum quousque
videatur si curari poterit; sed si non potest sanari, tunc est dimittendus. Lc. XIX, 22: ex ore tuo te iudico, serve
nequam.
Deinde cum dicit cum misero, scribit quaedam familiaria. Et primo quaedam disponenda circa ipsum; secundo
epistolam terminat in salute.
Dicit ergo cum misero, etc.. Hi duo discipuli erant apostoli. Alios misit quia volebat quod titus iret ad eum, nec
determinat ei tempus, sed locum: eo enim indiguit in adiutorium praedicationis. Voluit tamen praemitti
arthemam, et ostendit quid de eis disponat; secundo obiectioni respondet, ibi discant autem et vestri.
Apollo iste, de quo Act. XIX, 1, erat episcopus Corinthiorum, propter quorum culpam dimisit eos, et ivit Cretam
ad titum, sed, correctis Corinthiis, apostolus revocat eum.
Vocat autem zenam legisperitum, licet et Apollo esset valde doctus, quia in Iudaismo habuit hanc dignitatem.
Ratio autem quare istos vult praemitti, et non titum, est quia titus necessarius erat apud Cretam propter
episcopatum, isti autem non habebant aliquam curam. Et dicit ut nihil illis desit, quasi dicat: si non habes,
provideant subditi tui.
Et ideo subiungit sic discant vestri, scilicet fideles providere, sicut faciunt Iudaei. Et dicit vestri, scilicet subditi,
discant excellere Iudaeos, et alios de Asia, qui suis praedicatoribus et indigentibus provident. Et dicit ad usus
necessarios, id est, in casibus necessitatis.
I Tim. VI, 8: habentes alimenta, et quibus tegamur, his contenti simus.
Ratio autem quare praesint, est ut non sint infructuosi. I Cor. IX, 7: quis plantat vineam, et de fructu eius non
edit? etc.. Populus ergo si est ut vinea Domini, debet ferre fructum, non solum spiritualem, sed etiam
temporalem, ut exinde cultores sustententur, alias essent infructuosi. Matth. VII, 19: omnis arbor, quae non facit
fructum bonum, excidetur.
Deinde salutat eos primo ex parte aliorum; secundo rogat, quod salutent alios; tertio ponit suam.
Quantum ad primum dicit salutant, etc., id est, salutem optant.
Secundo dicit saluta eos qui nos amant in fide Christi existentes, quia non est conventio fidelis cum infideli. II
par. XIX, 2: impio praebes auxilium, et his qui oderunt Dominum amicitia iungeris. Vel qui nos amant in fide, id
est, fideli affectu. Eccli. VI, 15: amico fideli nulla est comparatio.
Gratia Dei, scilicet quae est principium omnium bonorum. Rom. III, 24: iustificati gratis per gratiam ipsius. Et
dicit vobis, quia non scribit uni propter utilitatem ipsius tantum, sed propter totam ecclesiam.

17

