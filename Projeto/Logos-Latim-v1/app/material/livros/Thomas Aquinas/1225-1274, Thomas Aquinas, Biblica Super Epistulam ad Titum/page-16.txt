Et ratio huius est ut curent, etc.. Quod potest intelligi de praelatis; quasi dicat: volo quod confirmes viatores, id
est, praelatos, ut, ipsi, curent praeesse his qui credunt Deo, scilicet fidelibus in bonis operibus. I Pet. II, 12: ex
bonis operibus vos considerantes, glorificent Deum. Matth. V, 16: ut videant opera vestra bona, et glorificent
patrem vestrum.
Haec verba sunt bona, quia de bonitate Dei. Matth. XII, 35: bonus homo de bono thesauro profert bona. Et utilia
hominibus.
Is. XLVIII, 17: ego Dominus Deus tuus docens te utilia.
|#2 Lectio 2
Supra apostolus docuit titum qualia ad instructionem populi proponat, nunc ostendit quae vitet in doctrina.
Et primo facit hoc; secundo scribit quaedam familiaria, ibi cum misero.
Item prima in duas, quia primo ostendit quomodo vitet inutilia et aliena dogmata; secundo quomodo vitet
haereticos, ibi haereticum.
Circa primum duo facit, quia primo ostendit quae sunt vitanda in sua doctrina; secundo rationem assignat, ibi
sunt enim.
Notandum est autem circa primum quod ad eum, qui profitetur doctrinam alicuius scientiae, primo pertinet, ut
satisfaciat quaestionibus quae moventur in illa; secundo ut per se aliqua tractet; tertio ut disputet cum
resistentibus; et quarto quod doceat quid circa eam sit vitandum.
In aliis autem scientiis nullus sapiens cuilibet quaestioni respondet, sed tantum ad eas, quae pertinent ad suam
scientiam. Ita doctor veritatis non debet cuilibet quaestioni respondere.
Stultitia enim sapientiae opponitur.
Haec autem doctrina est sapientiae. Deut. IV, 6: haec enim sapientia vestra, et intellectus coram populis. Ideo
dicit stultas quaestiones.
Quaestiones ergo adversantes intentionibus doctrinae istius, stultae sunt. Adversantur autem ei illa, quae sunt
indisciplinabilia. Iob XXXIV, 35: iob autem stulte locutus est, et verba illius non sonant disciplinam. Item
quando manifestum proponitur ut dubium, scilicet quaecumque debet aliquis per se tenere in scientia.
Et haec sunt quae spectant ad instructionem fidei et eruditionem morum. Et quaedam sunt quae debet vitare.
Unde dicit genealogias. Ponuntur enim genealogiae in Scripturis propter mysteria, et propter intellectum
historialem.
In resistendo impugnantibus debet vitare contentiones et pugnas. Quando enim est disputatio ad inquisitionem
veritatis, est laudabile; sed quando est contentio ad ostendendum quid sit tenendum, et quid vitandum, tales sunt
vitandae. Prov. XX, 3: honor est homini, qui separat se a contentionibus.
II Tim. II, 14: noli verbis contendere.
Pugnae legis sunt, quae non ex vitio disputantium, sed quae oriuntur ex contrarietate in Scriptura, vel rationibus
contrariis.
Sed numquid huiusmodi semper sunt vitandae? dicendum est: in Scriptura sacra, secundum veritatem, nihil est
contrarium. Sed si aliquid apparet contrarium, vel est, quia non intelligitur, vel quia corrupta sunt vitio
scriptorum, quod patet specialiter in numeris et genealogiis. Et ideo haec, quia determinari non possunt, vult
quod vitentur.
Et hoc ideo, quia inutiles sunt.
Et doctor ad duo intendere debet, scilicet ad utilitatem, et ad veritatem. Prov. VIII, 7: veritatem meditabitur
guttur meum, etc.. Is. XLVIII, 17: ego Dominus Deus tuus docens te utilia. Non est ergo intromittendum se de
inutilibus, et quae non habent solidam veritatem. Scire enim singularia, ut sunt genealogiae, non est ad
perfectionem intellectus, nec ad instructionem morum, nec fidei. Et sunt vanae, quia non habent solidam
veritatem.
Deinde cum dicit haereticum, ostendit qui sunt vitandi inter homines; et primo ostendit quod haeretici; secundo
ostendit rationem huius, ibi sciens quia.
Dicit ergo haereticum hominem.
Ubi notandum est, quid faciat esse haereticum, et accipienda est prima ratio huius nominis haereticus. Non enim
dicitur a divisione, sed ab electione, ut dicit Hieronymus; in Graeco enim haeresis dicitur electio. Unde
haereticus, id est, electivus, quasi pertinaciter adhaerens sectae alicuius, quam elegit.
Unde sciendum est, quod omnis haereticus est errans, et non e converso, propter duo.
Primo ex parte materiae circa quam errat, puta si non est circa finem vitae humanae, vel circa id quod ad fidem
pertinet et bonos mores. Talis enim sic errans non est haereticus. Si vero erraret circa ea quae sunt ad finem vitae
humanae, semper est haereticus.
Et dico finem vitae humanae, quia apud antiquos erant sectae ponentes diversum finem, ut patet de stoicis et
epicureis. Vel circa fidem; et sic si aliquis diceret Deum non esse trinum et unum, et fornicationem non esse
peccatum, est haereticus.
Secundo ex parte electionis, quia eligens, si non est pertinax, sed est paratus corrigi secundum ecclesiae
determinationem, et sic non est ex malitia, sed ex ignorantia, non est haereticus.
16

