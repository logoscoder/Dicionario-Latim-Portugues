Dicit ergo: non intendentes Iudaicis fabulis de cibis: quia omnia, scilicet cibaria, sunt munda mundis.
Sed infert: ergo adulterium est mundum mundis.
Respondeo. Dicendum est quod non: quia ex hoc ipso quod adulterium est, immundat.
Sed sunt munda mundis illa, quae de se non immundant. Ad haec, Matth. XV, 11: ea quae intrant in os, non
coinquinant hominem.
Ergo omne quod intrat in os, mundum est.
Sed duplex est obiectio. Una quod Lev. XI, 7 dicitur, quod quando aliquod animal non ruminat, vel non scindit
ungulam, est immundum.
Respondeo, secundum Augustinum contra faustum. Aliquod est immundum, vel secundum rei naturam, vel
secundum significationem: puta si hoc nomen stultus, secundum se sumatur, inquantum est vox quaedam, sic
non est immundum, sed bonum. Si vero secundum significationem, quia significat defectum sapientiae, et sic
habet immunditiam.
Actus autem illius populi erant actus prophetici.
Unde porcus secundum quod res quaedam, non est immundus; sed secundum quod significat hominem
voluptatibus se involventem.
Sed nunc veritate veniente cessant, et utuntur cibis homines secundum suam naturam.
Alia quaestio est quod Act. XV, 28 mandaverunt apostoli, quod abstinerent se a sanguine et suffocato; ergo
videtur quod non sit licitum hoc comedere; non ergo omnia munda mundis.
Respondeo. Aliqui credunt quod illud mandatum intelligatur ad litteram, et quod obligat usque modo, ut apud
Graecos, et etiam aliquando apud Latinos. Aliqui autem dicunt, quod non intelligitur secundum litteram, sed
secundum mysterium, ut per sanguinem intelligatur homicidium, et a suffocato, id est, oppressione pauperum. Et
hoc bonum est, sed non est tota ratio praecepti; et ideo dico, quod ad litteram est praeceptum, et tamen non
obligamur. Quaedam enim prohibentur quia mala sunt, et haec simpliciter sunt vitanda. Aliqua vero, quae non
sunt mala simpliciter, sed pro tempore, et haec sunt servanda existente causa. Et haec apostoli prohibuerunt, non
quia mala secundum se, quia Matth. XV, 11 dicit Dominus contrarium. Sed ratio erat, quia conversi erant
quidam ex Iudaeis, quidam ex gentibus: et ideo oportebat ad hoc quod unus populus ex eis fieret, quod uni
condescenderet alius, ut Iudaeis, quibus abominabile erat comedere sanguinem et suffocatum, condescenderetur.
Et ideo ad servandam pacem, instituerunt apostoli hoc esse servandum pro tempore illo.
Deinde cum dicit coinquinatis, ostendit quomodo se habent ad malos; et circa hoc tria facit, quia primo ostendit
hoc; secundo assignat causam, ibi sed inquinatae; tertio manifestat per signum, ibi confitentur se nosse Deum.
Dicit ergo: cibi isti mundi sunt mundis, sed immundi coinquinatis, id est his qui habent conscientiam
coinquinatam. Eccli. XIII, 1: qui tetigerit picem, inquinabitur ab ea; et infidelibus, id est, qui habent malam
fidem. Is. XXI, 2: qui incredulus est, infideliter agit.
Sed numquid facit peccator et infidelis immundam eleemosynam? dicendum est quod apostolus non ponit
affirmativam, sed negativam. Unde non dicit, omnia, sed nihil mundum eis, quod est verum: quia nihil eis
perfecte mundum est, quia nihil est mundum in actibus, nisi in finem debitum ordinatum sit. Isti autem sunt extra
finem.
Sed numquid aliquid est eis mundum? sic.
Sed contra: quia omne quod non est ex fide, peccatum est.
Dicendum est, quod malum numquam corrumpit totum bonum. Impossibile enim est quin in peccatore quolibet
sit aliquod bonum, scilicet naturae, etiam in Daemonibus: quando ergo peccator facit aliquod bonum secundum
quod est peccator et infidelis, totum est peccatum ex radice. Sed si quid facit ex principio alicuius boni quod
habet, ut fidei informis, vel naturae, non est immundum. Et ideo signanter dicit coinquinatis et infidelibus, id est,
inquantum sunt huiusmodi. Comedebant enim contra conscientiam, et errabant in fide. Et ideo quod de natura
sua est mundum, fecerunt sibi immundum.
Cuius causa est, quia causa actuum eorum est immunda, scilicet voluntas et intellectus, quae sunt in eis
depravata. Unde dicit sed inquinatae sunt eorum mentes, scilicet per infidelitatem, et conscientia, scilicet per
peccatum. Bar. III, 10: quid est, Israel, quod in terra inimicorum es, inveterasti in terra aliena, coinquinatus es
cum mortuis, etc..
Deinde cum dicit confitentur, etc., ostendit fidem per signum. Si enim aliquis dicat quod eorum dicta sunt vera,
immo quod habent fidem unius Dei et confitentur eum, hoc excludit.
Et primo ostendit bonum quod erat in eis, scilicet quod confitentur, scilicet labiis exterioribus, se nosse Deum. Is.
XXIX, 13: populus hic labiis me honorat, cor autem eorum longe est a me. Ier. XII, 2: prope es tu ori eorum.
Secundo ostendit defectum interiorem; et primo quantum ad praesentia; secundo quantum ad futura, ibi
incredibiles.
Quo ad praesentia, quia negant eum factis.
Qui enim peccat, inquantum est de se, negat eum factis: quia qui confitetur Deum, confitetur et eius potestatem,
scilicet quod est ei obediendum. Et ideo si non obedit peccando, negat factis, confitetur ore.
Sed dicis: quicumque negat Deum, est infidelis; peccatores negant Deum factis, ergo peccatores sunt infideles.

7

