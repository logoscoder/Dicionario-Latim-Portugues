Deinde cum dicit haec loquere, etc., inducit eum ad praedicationem gratiae, et circa hoc duo facit; quia primo
hortatur eum ad praedicandum; secundo instruit praedicandi modum, ibi cum omni, etc..
Dicit ergo loquere spectantia ad credenda, exhortare ad agenda. I Thess. II, 3: exhortatio nostra non de errore,
neque de immunditia, neque in dolo. Argue male agentes.
I Tim. V, 20: peccantes coram omnibus argue.
Et hoc cum omni imperio, id est, cum auctoritate, quia loquitur ut instrumentum, vel minister Dei. Et ideo cum
fiducia divinae auctoritatis.
Est tamen loquendum in exhortando quandoque cum prece, considerando infirmitatem propriam. Prov. XVIII,
23: cum obsecrationibus loquitur pauper; quandoque cum imperio, considerando auctoritatem commissam.
II Cor. Ult.: an experimentum quaeritis eius qui in me loquitur Christus? vel cum mansuetudine ad bonos, cum
auctoritate ad obstinatos.
Habet autem moneri, et cum imperio arguat, quia naturaliter fuit mitis. I Tim. IV, 12: nemo adolescentiam tuam
contemnat.
|+3 Capitulus 3
|#1 Lectio 1
Supra apostolus posuit particulares admonitiones pertinentes ad singulos status, hic ponit generales ad omnes. Et
primo ponit ipsas; secundo rationem ipsarum, ibi eramus; tertio inducit titum ad utrorumque praedicationem, ibi
et de his volo te.
Circa primum duo facit, quia primo monet omnes qualiter se habeant ad superiores; secundo quomodo ad
aequales, ibi neminem blasphemare.
Item prima in duas, quia primo ostendit quod superioribus debent subditi reverentiam subiectionis; secundo
obedientiam iussionis, ibi dicto obedire.
Dicit ergo: dixi de quo moneas praedictos, sed admone illos, id est, omnes, principibus, id est, maioribus, scilicet
regibus et huiusmodi, et potestatibus, id est, aliis officialibus, subditos esse. I Pet. II, 13: subiecti estote omni
humanae creaturae propter Deum, sive regi tamquam praecellenti, sive ducibus tamquam ab eo Missis. Rom.
XIII, 1: omnis anima potestatibus sublimioribus subdita sit.
Et haec monitio necessaria est, primo ad tollendum errorem circa Iudaeos, qui dicunt non esse obediendum
mandatis hominum; secundo ut nullam inquietudinem facerent in ecclesia; tertio quia tenentur ad obedientiam
iussionis. Hebr. Ult.: obedite praepositis vestris, et subiacete eis, etc..
Et dixit dicto obedire, id est, ad solum verbum praesidis. I Reg. XV, 22: melior est enim obedientia, quam
victimae. II Thess. III, 14: si quis non obedierit verbo nostro, per epistolam, hunc notate.
Non solum autem est necessaria promptitudo, sed discretio. Unde dicit ad omne opus bonum, alioquin non esset
obediendum; tunc enim magis Deo obediendum est, quo maior est. Act. IV, 19: si iustum est in conspectu Dei,
vos potius audire, quam Deum, iudicate. Unde milites non tenentur obedire in bello iniusto.
Deinde cum dicit neminem, ostendit qualiter se habeant erga aequales. Et primo quoad vitationem mali; secundo
quoad operationem boni, ibi sed modestos.
Monet autem eos specialiter de verbis, quia in primitiva ecclesia pauci peccabant factis. Verbis autem aliquis
peccat, primo contra personam alterius, si ei improperia inferat. Unde dicit neminem blasphemare.
Sed contra: quia blasphemia est relatio criminis in Deum, non ergo est blasphemia in proximum.
Respondeo. Inquantum dilectio proximi refertur in dilectionem Dei, et honor proximi in honorem Dei, sic eius
improperium est in Deum. Sumitur ergo hic blasphemare, pro qualibet maledictione occulta vel manifesta.
II Pet. II, 10: sectas non metuunt introducere blasphemantes.
Secundo quis peccat contra proximum propter res exteriores. Et ideo dicit non litigiosos esse. Ubi est sciendum,
quod tria sunt genera hominum: quidam eorum sunt virtuosi, et duo vitiosi. Quidam enim omnibus verbis auditis
in nullo contristantur, et hi sunt adulatores. Et quidam omni verbo resistunt, et hi litigiosi sunt. Contra hos
loquitur hic. Ideo dicitur II Tim. II, 24: servum autem Domini non oportet litigare, sed mansuetum esse ad
omnes. Prov. XX, 3: honor est homini, qui se separat a contentionibus.
Sed medium tenens, ut quandoque delectetur verbis, quandoque contristetur, est virtuosus.
II Cor. II: si contristavi vos epistola, non me poenitet, etc..
Deinde cum dicit sed modestos, ostendit quomodo se habeant in operatione boni. Et primo in exterioribus
actibus, dicens sed modestos. Est autem modestia virtus, per quam aliquis in omnibus exterioribus modum tenet,
ut non offendat cuiusquam aspectum.
Phil. IV, 5: modestia vestra nota sit omnibus hominibus. Prov. XXII, 4: finis modestiae, timor Domini, divitiae,
gloria, et vita, etc..
Quanto autem quis est impetuosior in interioribus affectibus, tanto refraenatur difficilius etiam in exterioribus.
Talis autem est inter omnes affectus ira. Et ideo contra hoc ponit mansuetudinem, quae moderatur passiones irae.
Unde dicit omnem mansuetudinem ostendentes ad omnes homines. Matth. XI, 29: discite a me, quia mitis sum et
humilis corde. Iac. I, 21: in mansuetudine suscipite insitum verbum, quod potest salvare animas vestras.
13

