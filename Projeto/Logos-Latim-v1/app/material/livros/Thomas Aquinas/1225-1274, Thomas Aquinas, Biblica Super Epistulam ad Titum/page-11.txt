Dicit ergo: admone servos dominis suis subesse. I Pet. II, 18: servi, subditi estote in omni timore dominis, non
tantum bonis et modestis, sed etiam dyscolis. Col. III, 22: servi, obedite per omnia dominis carnalibus, non ad
oculum servientes, etc..
Idem dicit Ephes. VI, 5.
Et quare monet hoc tam frequenter apostolus? respondeo. Non sine causa. Haeresis enim incepit apud Iudaeos,
quod servi Dei non deberent servire hominibus, et ex hoc etiam derivatum est in populo christiano, quod
dixerunt quod per Christum filii Dei facti, non deberent esse servi hominum. Sed Christus per fidem non venit
tollere ordinem iustitiae, immo per fidem Christi iustitia servatur.
Iustitia autem facit alios aliis subdi.
Sed servitus huiusmodi est quantum ad corpus.
Nam per Christum nunc liberamur a servitute quantum ad animam, sed non a servitute, nec a corruptione
corporis; sed in futuro liberamur etiam a corruptione et servitute corporali. I Cor. XV, 24: cum tradiderit regnum
Deo et patri, etc..
Sed quod dicit in omnibus, potest referri primo ad hoc quod dicit subditos, ut intelligatur in omnibus, scilicet ad
quae se extendit ius dominativae potestatis; vel ad hoc quod dicit placentes.
Debet enim esse subiectio, primo ut serviant sine offensione, non cum murmure et tarditate. Col. I, 10: per omnia
placentes Deo. I Cor. X, 33: ego per omnia omnibus placeo.
Contra Gal. I, 10: si hominibus placerem, Christi servus non essem.
Respondeo. Placere homini propter ipsum est vituperabile, sed propter Deum est laudabile.
Secundo ut sint sine repugnantia; ideo dicit non contradicentes. Eccli. IV, 30: non contradicas verbo veritatis.
Tertio sine fraude; unde dicit non fraudantes.
Ubi unum removet, et alterum astruit.
Removet fraudem; servis enim committuntur bona dominorum. Lc. XIX: tradidit eis bona sua. Astruit in
omnibus bonitatem; et ideo dicit sed in omnibus fidem bonam ostendentes.
Sed quo fine sunt haec fienda? non quidem propter terrenum favorem sed propter gloriam Dei, unde dicit ut
doctrinam salvatoris nostri Domini ornent, etc.. Glossa: ornamentum doctoris est honesta vita discipuli, sicut
sanitas infirmi est laus medici.
Doctor curator est animarum. Si ergo nos ostendimus bona opera, laudatur doctrina Christi. Is. LII, 5: iugiter tota
die nomen meum blasphematur. Matth. V, 16: ut videant opera vestra bona, etc..
|#3 Lectio 3
Supra apostolus instruxit titum qualiter doceret servos et liberos, et conclusit quasi rationem, ut scilicet doctrina
Christi ornaretur, hic, assignans plenam rationem dictorum, exponit quod dixit per bonam conversationem. Et
primo praemittit gratiam et doctrinam Christi; secundo inducit eum ad gratiae praedicationem, ibi haec loquere.
Item primo proponit gratiae apparitionem; secundo eius instructionem, ibi erudiens nos; tertio eius operationem,
ibi qui dedit.
Sciendum est autem quod gratia importat misericordiam, quia gratia est de eo quod gratis datur, et quod gratia
datur hoc misericorditer datur.
Misericordia autem semper in Deo fuit, tamen olim circa homines latebat. Ps. XXXV, 6: Domine, in caelo
misericordia tua. Ante Christum enim omnes quantumcumque essent iusti, erant sub damnatione, sed Christo
filio Dei carnem assumente, apparuit gratia. I tim. III, 16: et manifeste magnum est pietatis sacramentum, quod
manifestatum est in carne.
Ps. Lxxix, 2: qui sedes super cherubim, manifestare.
Sed quanto quis est potentior, tanto eius gratia magis desideratur. Unde gratia Dei desideranda est; et hoc est
quod dicit gratia Dei. Et hoc ad salvandum, unde dicit et salvatoris nostri. Is. LI, 8: salus autem mea in
sempiternum erit. Haec autem gratia non proponitur uni solummodo populo Iudaeorum, sicut olim, sed omnibus
hominibus.
Is. XL, 5: videbit omnis caro pariter, quod os Domini locutum est. Is. LII, 10: et videbunt omnes fines terrae
salutare Dei nostri. I Tim. II, 4: vult omnes homines salvos fieri.
Et potest dici quod in nativitate Christi apparuit haec gratia dupliciter. Uno modo et primo, quia per maximam
Dei gratiam datus est nobis. Unde eius conceptio cum sit operatio totius trinitatis, attribuitur tamen specialiter
spiritui sancto, qui est principium gratiarum. Et haec gratia apparuit omnibus hominibus, et specialiter homini
Christo. Io. I, 14: plenum gratiae et veritatis.
Ex hac gratia, secundo, est consecuta instructio humani generis; quia ante Christum fuit mundus in ignorantia et
haeresi. Is. IX, 2: populus qui ambulabat in tenebris, vidit lucem magnam. Unde dicit erudiens nos, scilicet sicut
homo erudit filium.
De duobus autem erudivit nos, quia duo necessaria sunt homini, scilicet bonum opus et recta intentio.
Primo ostendit quomodo Christus nos de primo erudivit; secundo, de secundo, ibi expectantes.

11

