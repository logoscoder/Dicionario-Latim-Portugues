Io. XI, 51: caiphas, cum esset pontifex, prophetavit. Non enim prophetavit secundum suam intentionem, qui
dicebat expedire eum mori, intelligens sic, ne seduceret populum. Nihilominus tamen fuit motus ad id dicendum
per spiritum. Et hic modus prophetandi est apud illos, qui accipiunt primum verbum aliquorum pro omine quod
etiam fit a Daemonibus.
Et dicit proprius, quia proprie descripsit eorum conditiones.
Deinde cum dicit Cretenses, proponit testimonium, et notat eos de tribus, scilicet de corruptione rationalis, cum
dicit semper mendaces. Ps. LIV: perdes omnes qui loquuntur mendacium.
Item de corruptione irascibilis, cum dicit malae bestiae, id est, crudeles; bestiae dicuntur, quasi vastiae, quia
crudeles sunt. Prov. XXVIII, 15: leo rugiens, et ursus esuriens, princeps impius super populum pauperem.
Et dicit malae, quia, secundum Philosophum in politicis homo quando secundum rationem operatur, est optimum
animalium; sed quando declinat ad malitiam, est pessimum; quia si declinat propter crudelitatem, nulla bestia ita
est crudelis. Unde dicit quod decies millies est peior malus homo quam mala bestia.
Item de corruptione concupiscibilis, cum dicit ventres pigri, id est, pigritiam habentes ex ventre: erant enim
gulosi, et tales quaerunt quietem. Lc. XII, 19: anima, habes multa bona reposita in annos plurimos, requiesce,
comede, bibe, epulare.
Confirmat autem testimonium, cum dicit testimonium, etc.. Glossa: per hoc intelligimus quod doctor sacrae
Scripturae accipit testimonium veritatis, ubicumque invenerit.
Unde apostolus in pluribus locis recitat dicta gentilium, sicut in I Cor. XV, 33: corrumpunt bonos mores
colloquia mala.
Item Act. XVII, 28: in ipso vivimus, movemur et sumus. Nec propter hoc approbatur tota eorum doctrina; sed
eligitur bonum, quia verum a quocumque dicatur, est a spiritu sancto, et respuitur malum. Unde dicitur Deut.
XXI, 11 in figura huius, quod si quis viderit puellam in numero captivorum, debet praecidere ungues et capillos,
id est, superfluitates.
|#4 Lectio 4
Posita conditione Cretensis populi, hic ponit remedium; et primo ponit remedium reprehensionis; secundo
assignat dictorum rationem, ibi omnia munda.
Circa primum tria facit, quia primo hortatur titum ad reprehendendum eos; secundo reprehensionis finem
ostendit, ibi ut sani; tertio docet debitum modum perveniendi ad finem, ibi non intendentes.
Dicit ergo: Cretenses sunt malae bestiae, quibus scilicet debetur flagellum et castigatio. Et ideo increpa illos
dure. Prov. VI, 23: via vitae, increpatio. Ps. Lxvii, 31: increpa feras arundinis.
Sed contra II Tim. IV, 2: in omni patientia.
Respondeo. Duplex est ratio exhortationis huius. Una ex parte eorum qui reprehenduntur.
Cretenses enim duri et pertinaces erant, et ideo dure eos reprehendi iubet; non autem ephesii, quorum
archiepiscopus erat timotheus. Alia ex parte reprehendentium, quia et titus fuit lenis et mansuetus, et ideo
inducitur quasi ad contrarium; sed timotheus erat rigidus, et ideo inducitur ad patientiam.
Deinde cum dicit ut sani sint in fide, tangit finem reprehensionis. Nam homo est sanus, in quo non est corruptio.
Et sic sanus est in fide, qui in nullo habet eam corruptam. Horum autem fides vitiabatur per haereticos. II Cor.
XI, 3: timeo ne sicut serpens evam seduxit astutia sua, ita corrumpantur sensus vestri, et excidant a simplicitate,
quae est in Christo Iesu. I Tim. VI, 3: si quis autem aliter docet, et non acquiescit sanis sermonibus Domini
nostri Iesu Christi, etc..
Modus perveniendi ad sanitatem est si vitent errores Iudaeorum. Unde dicit non intendentes Iudaicis fabulis. In
lege enim erant duplicia documenta fidei, scilicet quaedam circa credenda. Item quaedam mandata religionis,
quae erant servanda circa cultum Dei. Et prima vocat fabulas; secunda, mandata hominum, et non Dei.
Ex quo videtur quod condemnet vetus testamentum, ut dicunt Manichaei. Sed quod dicit fabulis, potest referri ad
eorum narrationes, praeter doctrinam legis, quae sunt fabulosa, ut thalmuth. I Tim. I, 4: ne intenderent fabulis et
genealogiis interminatis. Vel ipsa doctrina, quae fuit olim veritas, nunc secundum quod ipsi intelligunt, sunt
fabulae; sicut illud Is. VII, 14: virgo concipiet, etc., fuit veritas; sed nunc quia ipsi dicunt adhuc hoc esse
implendum, est fabulosum. Item mandata hominum possunt intelligi non quae sunt in lege Moysi, sed traditiones
seniorum, Matth. XV, 2.
Sed numquid mandatis hominum non est obediendum? respondeo quod sic quamdiu non avertunt a veritate Dei.
Et ideo subdit aversantium se a veritate. II Tim. IV, 4: a veritate quidem auditum avertent, etc.. Simile habetur
Matth. XV, 9: sine causa colunt me, docentes doctrinas et mandata hominum. Simile dicitur Mc. VII, 7. Vel
dicendum est quod mandata, quae sunt in lege Dei, sunt facta mandata hominum. Quando enim servantur in
signum futurae veritatis, sunt mandata Dei; sed quando volunt ea servare postquam corpus nostrum mortuum est
legi, sunt mandata hominum.
Deinde cum dicit omnia munda, in speciali ostendit dictorum rationem, scilicet quomodo avertunt se a veritate,
et quomodo dicunt fabulas, et mandata hominum; quod est praecipue de discretione ciborum secundum legem,
quam pseudo quidam dicebant esse servandam. Et ideo primo ostendit quomodo hi cibi habent se ad bonos;
secundo quomodo ad malos, ibi coinquinatis autem.
6

