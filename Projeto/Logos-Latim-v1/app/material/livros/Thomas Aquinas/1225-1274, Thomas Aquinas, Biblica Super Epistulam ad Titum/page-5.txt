Materia studii non debent esse fabulae, nec temporalia, sed sermo fidelis, id est verus. Ps. Cxliv, 13: fidelis
Dominus, etc..
Vel sermo fidelis, id est, fidei, in qua oportet episcopum instrui.
Sed aliqui student in eis dupliciter, ut scilicet addiscant solum et operentur. Sed hoc non sufficit episcopo, sed
oportet ut et alios instruat. Et ideo dicit qui secundum doctrinam est. I Tim. IV, 12 dicitur: nemo adolescentiam
tuam contemnat, sed esto exemplum fidelibus in verbo, in conversatione.
Utilitas est facultas exequendi officium suum. Officium autem praelati est sicut pastoris. Io. Ult.: pasce oves
meas.
Pastor vero duo habet facere, scilicet pascere gregem, I Petr. V, 2: pascite qui in vobis est gregem Dei, item
arcere lupum. Sic et episcopus pascere debet per doctrinam veram.
Ier. III, 15: dabo vobis pastores iuxta cor meum, et pascent vos scientia et doctrina.
Et ideo dicit ut sit potens exhortari in doctrina. Non dicit ut exhortetur sed ut potens sit exhortari. Quod est
quando habet in promptu exhortationes quando est necesse exequi. Quod figuratur Exod. XXV, 27, per vectes in
circulis arcae, ut arca scilicet posset portari. Lc. Ult.: potens in opere et sermone. Et dicit sana, id est, absque
corruptione falsitatis. Infra II, 1: tu autem loquere quae decent sanam doctrinam.
I Thess. II, 3: exhortatio nostra non fuit de errore, neque de immunditia, etc..
Item ut custodiant contra haereticos. Et ideo dicit et eos qui contradicunt arguere, id est, convincere. Et hoc per
studium sacrae Scripturae. II Tim. III, 16: omnis Scriptura divinitus inspirata utilis est ad docendum, ad
arguendum. Iob VI, 10: nec contradicam sermonibus sanctis.
Et haec duo secundum Philosophum pertinent ad opus sapientis, scilicet non mentiri de quibus novit, quantum ad
primum; et mentientem manifestare posse, quantum ad secundum.
Consequenter cum dicit sunt enim multi, ponit necessitatem dictorum.
Et primo ex parte falsorum doctorum, secundo ex parte malorum auditorum, ibi dixit quidam.
Circa primum duo facit, quia primo describit conditionem falsorum doctorum; secundo perversitatem studii
ipsorum, ibi qui universas.
Item primo ostendit eorum conditionem; secundo docet remedium contra eos, ibi quos oportet.
Conditionem ostendit quadrupliciter.
Et primo ex numero, cum dicit multi.
Eccli. I, 15: stultorum infinitus est numerus.
Secundo ex vitio inobedientiae, cum dicit etiam inobedientes, quantum ad Deum et suos superiores. Rom. I, 30:
parentibus non obedientes. I Reg. XV, 23: peccatum inobedientiae, sicut idololatria dicitur esse. Tertio ex
vaniloquio, cum dicit vaniloqui, scilicet quo ad se. Ps. Xciii, 11: Dominus scit cogitationes hominum, quoniam
vanae sunt.
Sap. XIII, 1: vani sunt homines, in quibus non subest scientia Dei; et praecipue vani sunt haeretici; ideo
subiungit dicens seductores, scilicet quo ad inferiores. II Tim. III, 13: mali homines et seductores, etc..
Quarto ex loco, cum dicit maxime qui de circumcisione, qui cogebant homines iudaizare.
Phil. III, 2: videte canes, videte malos operarios, videte concisionem.
Contra quos ponit remedium. Non enim sunt tolerandi, quia corrumperetur populus et imputaretur pastori. Ez.
XIII, 5: non ascendistis ex adverso, neque opposuistis murum pro domo Israel, etc.. II Tim. IV, 2: argue, obsecra,
increpa in omni patientia et doctrina. Et ideo dicit quos oportet redargui.
Deinde cum dicit qui universas, etc., describit horum studium; et primo describit ex damno quod inferunt;
secundo ex falso quod docent; tertio ex lucro quod concupiscunt.
Damnum est, quia universas domos subvertunt.
Doctrina enim catholica publice proponitur in ecclesia, sed haeretici latenter; et ideo quaerunt latibula. Prov. IX,
17: aquae furtivae dulciores sunt, et panis absconditus suavior. Et ideo circumeunt per domos, ut seducant
praecipue mulieres. II Tim. III, 6: ex his sunt, qui penetrant domos, et captivas ducunt mulierculas oneratas
peccatis.
Docentes quae non oportet, id est vana et inutilia. Nec quaerunt lucrum spirituale, sed temporale; et ideo addit
turpis lucri gratia, scilicet temporalis, vel propriae gloriae. Sap. XV, 12: sed aestimaverunt lusum esse vitam
nostram, et conversationem vitae compositam ad lucrum, et oportere undecumque etiam ex malo acquirere.
Deinde cum dicit dixit quidam, describit auditores, quia isti erant Cretenses, et ad hos refert hoc opus. Et primo
ostendit conditionem; secundo dat remedium, ibi quam ob causam.
Circa primum, primo describit conditionem per testimonium; secundo confirmat.
Dicit ergo: tales sunt doctores, sed et auditores sunt similiter seducibiles iuxta testimonium cuiusdam poetae
eorum, scilicet epimenidis, quem hic Paulus dicit eorum prophetam.
Ubi nota quod propheta aliquis dicitur, qui a Deo illuminatur secundum intellectum, ad cognoscendum aliqua
supra communem cognitionem. Num. XII, 6: si quis fuerit inter vos propheta Domini, in visione apparebo ei, vel
per somnium loquar ad illum. Item qui exponit prophetias eodem spiritu, et eodem modo quo sunt traditae. Item
qui profert aliquid propheticum. Unde potest proferri aliquid propheticum ex quodam interiori instinctu, etiam
praeter suum intellectum.
5

