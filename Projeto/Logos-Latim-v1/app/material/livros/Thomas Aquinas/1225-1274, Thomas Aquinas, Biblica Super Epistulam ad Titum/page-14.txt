Deinde cum dicit eramus enim et nos, etc., assignat rationem praedictorum, et maxime huius ultimi, scilicet quod
sint mansueti.
Possent enim dicere: quomodo erimus mansueti ad infideles, quomodo ad malos? non enim hoc possumus.
Respondet: considera te qualis fueris. Et ideo contra iram optimum remedium est recognitio fragilitatis propriae.
Et ideo primo ponit statum eorum praeteritum; secundo ostendit unde venerunt ad statum perfectionis, ibi cum
autem benignitas.
Item primo ponit defectus pertinentes ad intellectum; secundo ad affectum, ibi servientes.
Intellectus autem potest dupliciter deficere: vel quia deficit a vera cognitione, sicut per ignorantiam negationis;
vel quia incidit in opinionem falsi. Verum autem in rebus divinis dupliciter aliqui percipiunt. Quidam enim
solum per fidem, quidam praegustando per lumen sapientiae per apertam aliquam cognitionem.
Unde quantum ad secundum dicit eramus enim insipientes, id est privati ista sapientia.
Lc. XXI, 15: dabo vobis os et sapientiam, etc.. Quantum ad primum dicit et increduli, id est, infideles. Ez. II, 6:
increduli et subversores sunt tecum.
Sed erramus incidentes in contrariam opinionem.
Unde dicit errantes, id est, falsum pro vero tenentes. Is. XIX, 14: errare fecerunt Aegyptum in omni opere suo.
Deinde ponit ea quae pertinent ad corruptionem affectus: et primo quantum ad se; secundo quantum ad alios, ibi
in malitia, etc..
Affectus autem hominis tunc est rectus, quando servit rationi, et utitur licitis delectationibus secundum rationem.
Quando ergo non sequitur rationem, sed sua desideria, tunc corrumpitur. Unde dicit servientes desideriis et
voluptatibus variis. Voluptates respiciunt peccata delectationum carnalium, ut sunt luxuria et gula. Desideria
vero quaelibet alia vita, ut sunt ambitio et avaritia, et huiusmodi.
Eccli. XVIII, 30: post concupiscentias tuas non eas, et a voluptate tua avertere.
Rom. VI, 12: non regnet peccatum in vestro mortali corpore, ut obediatis concupiscentiis eius. II Tim. III, 4:
voluptatum amatores magis quam Dei.
Deinde cum dicit in malitia et invidia agentes, ponit peccata in ordine ad alios: et primo malitiam, quae est
voluntas nocendi alteri; effectus enim denominatur a fine. Qui ergo intendit inferre malum, dicitur malitiosus.
Iac. I, 21: propter quod abiicientes omnem immunditiam et abundantiam malitiae.
Secundo ponit invidiam, quae dolet de proximi bono, sicut malitia infert malum.
Prov. XIV, 30: putredo ossium, invidia.
Tertio ponit odium. Unde dicit odibiles, scilicet vel Deo, per hoc quod faciunt peccatum.
Sap. XIV, 9: similiter odibiles sunt Deo impius et impietas eius. Rom. I, 30: detractores Deo odibiles. Vel
proximo, quando faciunt illud unde proximus eos odio habere debeat.
Et addit odientes invicem; quasi dicat: et nos etiam odiebamus alios. I Io. III, 15: qui odit fratrem suum,
homicida est.
Deinde cum dicit cum autem benignitas, ostendit statum salutis nostrae, cuius ordinem et processum primo
describit; secundo confirmat dictum, ibi fidelis sermo.
Circa primum quatuor facit, quia primo ostendit causam salutis; secundo rationem salvandi, ibi non ex operibus
iustitiae; tertio modum eius, ibi per lavacrum; quarto finem, ibi ut iustificati.
Causa autem nostrae salutis est charitas Dei. Eph. II, 4: Deus autem, qui dives est in misericordia, propter
nimiam charitatem suam, qua dilexit nos, etc.. Hanc charitatem describit, primo quantum ad affectum; secundo
quantum ad effectum.
Interior charitatis affectus designatur in benignitate, quae dicitur bona igneitas. Ignis autem significat amorem.
Cant. VIII, 6: lampades eius, lampades ignis atque flammarum.
Benignitas ergo est amor interior, profundens bona ad exteriora. Haec ab aeterno fuit in Deo, quia amor eius est
causa omnium. Ioel II, 13: benignus et misericors est, etc..
Sed hoc quandoque non apparebat. Is. Lxiii, 15: ubi nunc zelus tuus et fortitudo tua, multitudo viscerum tuorum
et miserationum tuarum? super me continuerunt se. Sed per effectum apparuit, quod designatur cum dicit
humanitas: quod dupliciter potest intelligi, vel secundum quod significat humanam naturam, quasi dicat apparuit
benignitas et humanitas, quando Deus ex benignitate est homo factus. Phil. II, 7: habitu inventus ut homo. Ps.
Lxiv, 12: benedices coronae anni benignitatis tuae. Vel secundum quod designat virtutem, quae consistit in
exteriori subventione in defectibus aliorum. Unde humanum esse, est condescendere. Act. Ult.: barbari autem
praestabant non modicam humanitatem nobis. Sic Deus condescendit nostris defectibus. Ps. Cii, 14: ipse
cognovit figmentum nostrum. Et hoc salvatoris, quia, ut dicitur Ps. XXXVI, 39: salus autem iustorum a Domino.
Deinde cum dicit non ex operibus, etc., ponit rationem salvandi; et primo excluditur ratio praesumpta; secundo
ostenditur ratio vera.
Ratio praesumpta est, quod propter merita nostra simus salvati; quod excludit, cum dicit non ex operibus iustitiae
quae fecimus nos.
Rom. XI, 5: reliquiae secundum electionem gratiae Dei salvae factae sunt. Deut. IX, 5: non propter iustitias tuas
et aequitates cordis tui ingredieris, ut possideas terram eorum, etc..

14

