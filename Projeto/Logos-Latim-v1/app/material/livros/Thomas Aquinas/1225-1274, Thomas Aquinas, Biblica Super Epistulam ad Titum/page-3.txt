Homo enim superbiebat de scientia, sed convictus est de ignorantia ante tempus legis, ubi peccavit in idololatria,
et vitiis contra naturam. Item de virtutibus, et de his convictus est tempore legis. Gal. IV, 4: at ubi venit
plenitudo temporis, misit Deus filium suum, etc..
Item, secundo, describitur ex modo, quia per publicam praedicationem. Mc. Ult.: euntes in mundum universum,
praedicate evangelium omni creaturae. Unde dicit in praedicatione. I Cor. IX, 17: dispensatio credita est mihi.
Item tertio ex auctore. Unde dicit secundum praeceptum, etc.. Matth. I, 21: ipse enim salvum faciet populum
suum a peccatis eorum.
Act. IX, 15: vas electionis est mihi iste, ut portet nomen meum, etc..
Persona salutata ponitur, cum dicit tito, quem describit tripliciter: primo ex nomine; secundo ex dilectione; tertio
ex filiatione.
Filius ergo est per dilectionem et fidem, quae debet esse communis, ut idipsum dicant omnes. Et ideo dicit
communem fidem, quae etiam dicitur catholica, id est, universalis.
Unde dicitur Eph. IV, 5: una fides, unus Dominus, etc..
Bona vero optata sunt gratia et pax. Haec saepe coniungit, quia omnium spiritualium donorum principium est
gratia, et pax, finis.
Ps. Cxlvii, 14: qui posuit fines tuos pacem.
A Deo, etc..
|#2 Lectio 2
Accedit ad narrationem; et, sicut dictum est, intendit munire ecclesiam contra haereticos. Et primo monet titum
quod alios instruat ad resistendum haereticis; secundo docet, quomodo ipse eis resistat, ibi tu autem loquere, II.
Item primo monet ut instituat episcopos, qui haereticis resistant; secundo ostendit necessitatem huius
commissionis, ibi sunt enim multi.
Item primo ponit commissionem tito factam de instituendo episcopo; secundo ostendit quales debent esse
episcopi, ibi si quis sine crimine; tertio manifestat quae dixit, ibi oportet enim.
Quia ergo apostolus habuit universalem commissionem ecclesiae gentium, et non poterat solus per se omnia
exequi, ideo dicit huius rei gratia reliqui te Cretae, in Creta scilicet insula, ut loco apostoli, ecclesiae Cretensi
officium pastorale gerat. Prov. XVIII, 19: frater qui iuvatur a fratre, quasi civitas firma.
Sed quod dicit ut quae desunt corrigas, videtur quod deberet dicere, suppleas.
Respondeo. Dicendum est quod Glossa sic supplet: ut omnia quae sunt in malis, corrigas: et quae desunt in
bonis, addas. I thess. III, 10: impleamus ea quae desunt fidei vestrae. Vel dicendum est, quod est quoddam
peccatum omissionis, et quoddam transgressionis, et utrumque indiget correctione. In sanctis autem et perfectis,
sicut titus fuit, non abundaverunt transgressiones; et ideo non dicit, transgressiones corrigas sed quae desunt, id
est, omissiones.
Et constituas presbyteros, id est, episcopos, unde inferius dicit oportet episcopum, etc.. Et utitur indifferenter
nomine episcoporum et presbyterorum. Unde sumpsit occasionem haereticus, qui ambivit episcopatum, quem
quia non poterat adipisci, divisit se ab aliis, et multa falsa docuit. Inter quae dixit, quod episcopi in nullo
differunt a sacerdotibus, quod est contra Dionysium in libro de Eccl. Hierar.. Utitur ergo apostolus eodem
nomine in utroque per identitatem rei, quia presbyter dicitur senior. Item, quia pertinet ad superiores episcopum
constituere, licet eum canonici eligant.
Et dicit constituas, non in villis, sed per civitates; sicut enim in republica reges sunt tantum in civitatibus, sic in
spirituali regimine episcopi. I Petr. II, 9: regale sacerdotium.
Item debent seniores esse. Eccle. X, 16: vae tibi, terra, cuius rex est puer. Et intellige senes non solum aetate, sed
et moribus.
Num. XI, 16: congrega mihi septuaginta viros de senioribus Israel, quos tu nosti, quod senes sint populi ac
Magistri, etc.. Item secundum formam ecclesiae; unde dicit sicut ego disposui tibi. Prov. XIII: fili mi, ne effluant
haec ab oculis tuis.
Deinde cum dicit si quis sine crimine, describit eos tripliciter, scilicet quantum ad seipsos, quantum ex parte
uxoris et ex parte filiorum.
De primo dicitur sine crimine. Si quis talis erit. I Io. I, 8: si dixerimus quia peccatum non habemus, ipsi nos
seducimus, et veritas in nobis non est. Dicendum est, quod aliud est crimen, aliud est peccatum. Peccatum dicitur
quodcumque, sive magnum, sive parvum, sive occultum. Crimen autem magnum et infame. Ps. XIV, 1: Domine,
quis habitabit in tabernaculo tuo, etc.; et postea subdit: qui ingreditur sine macula, etc.. Non quod qui mortaliter
peccat post baptismum, non possit eligi; sed quod eligendus non sit infamis.
Quo ad secundum dicit unius uxoris virum. Quod Orientales sic exponunt, id est, quod non habeat simul duas
uxores, sicut quorumdam est consuetudo. Sed secundum hoc non esset necessarium quod apostolus hoc diceret;
quia secundum leges Romanas, quibus apostolus scribebat, etiam ante fidem, non licebat simul habere plures
uxores.
Item I Tim. V, 9 dicit de vidua, quae fuit unius viri uxor, et tamen numquam licuit quod una plures viros simul
posset habere.
3

