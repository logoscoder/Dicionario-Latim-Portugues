Contra id quod dicit momentaneum, ponit aeternum, Is. XXXV, 10: laetitia sempiterna super capita eorum, etc..
Contra id quod dicit leve, ponit pondus.
Et dicit pondus, propter duo. Pondus enim inclinat et trahit ad motum suum quae subsunt sibi. Sic gloria aeterna
erit tanta, quod totum hominem faciet gloriosum, et in anima et in corpore; nihil erit in homine, quod non
sequatur impetum gloriae.
Vel dicitur pondus, propter pretiositatem.
Nam pretiosa solum ponderari consueverunt.
Contra hoc, quod dicit tribulationis, ponit gloriae.
Vel hoc quod dicit gloriae, potest esse commune ad alia quatuor, quae de statu patriae dicuntur; hoc vero quod
dicit tribulationis, ad quatuor quae de statu praesentis vitae dicta sunt.
Operatur supra id, scilicet quod tribulationes patimur, nam haec sunt causa et meritum, quare Deus istam gloriam
nobis conferat.
Est ergo sanctorum patientia invincibilis, eorum remuneratio ineffabilis, sed, remunerationis eorum
recompensatio, recta et delectabilis.
Unde dicit non contemplantibus nobis, etc., quasi dicat: licet haec, quae speramus, sint futura, et interim corpus
nostrum corrumpatur, nihilominus tamen renovamur, quia non attendimus ad ista temporalia, sed ad caelestia. Et
hoc est quod dicit: operatur in nobis pondus gloriae, nobis dico, non contemplantibus, id est non attendentibus ad
ea quae videntur, id est ad terrena, sed ad ea quae non videntur, scilicet caelestia.
Phil. III, 13: quae retro sunt obliviscens, etc.. I Cor. II, 9: oculus non vidit, etc..
Et quare caelestia contemplamur? quia ea quae videntur, id est terrena, sunt temporalia, et transitoria, ea autem
quae non videntur, scilicet caelestia, sunt aeterna. Is. LI, 8: salus autem mea in sempiternum erit.
|+5 Capitulus 5
|#1 Lectio 1
Postquam apostolus commendavit ministerium novi testamenti, et quantum ad dignitatem, et quantum ad usum,
consequenter hic commendat illud quantum ad praemium, licet de praemio, quantum ad aliquid aliqualiter et
incomplete supra tractavit, hic tamen de hoc complete tractat. Circa quod tria facit.
Primo enim agit de praemio; secundo vero de praeparatione et praemii susceptione, ibi et ideo contendimus sive,
etc.; tertio vero de causa utriusque, scilicet praeparationis et praemii quod expectatur, ibi omnia autem ex Deo,
qui reconciliavit, etc..
Circa primum duo facit.
Primo ponit praemium, quod expectatur; secundo exprimit desiderium praemii expectati, ibi nam in hoc
ingemiscimus, etc..
Sed quia praemium quod expectatur est inaestimabile, scilicet gloriae caelestis, et ideo dicit scimus quoniam,
etc., quasi dicat secundum Glossam vere operatur in nobis pondus gloriae, quia in corporibus erit haec gloria,
non tantum in animabus. Enim, id est quia, scimus, id est certi sumus, quia iam habemus in spe, quoniam si
terrestris domus nostra, id est, corpus.
Homo enim, ut dictum est, dicitur mens, cum sit principalius in homine; quae quidem mens se habet ad corpus,
sicut homo ad domum. Sicut enim destructa domo, non destruitur homo eam inhabitans sed manet, sic, destructo
corpore, non destruitur mens seu anima rationalis, sed manet. Corpus ergo terrestre dicitur domus habitationis, id
est, in qua habitamus. Iob IV, 19: qui habitant domos luteas, etc.. Dissolvatur, id est destruatur. Scimus, inquam,
quod habemus aedificationem, id est aedificium, ex Deo, id est paratum a Deo. Aedificium, dico, domum non
manufactam, id est non opere hominis, nec opere naturae, sed corpus incorruptibile, quod assumemus; quod
quidem non est manufactum, quia incorruptibilitas in corporibus nostris provenit solum ex operatione divina.
Phil. III, 21: reformabit corpus humilitatis nostrae, etc.. Domum aeternam, id est domum ab aeterno praeparatam.
Is. XXXIII, 20: tabernaculum quod nequaquam destruetur in caelis. Matth. V, 12: merces vestra copiosa est in
caelis. Hanc autem commutationem, ut scilicet pro terrestri domo habeant caelestem, desiderabat iob, dicens
XIV, 14: cunctis diebus quibus nunc milito.
Expositio est secundum Glossam.
Sed tamen non est secundum intellectum apostolicum, nec praecedentibus, nec sequentibus concordat. Nam ipse
cum habeat unam materiam continuam de qua loquitur, non interponit aliam. Et ideo videamus quid intendat
apostolus dicere.
Sciendum est autem, quod apostolus vult hic ostendere quod sancti rationabiliter sustinent tribulationes, ex
quibus vita praesens corrumpitur, quia ex hoc statim perveniunt ad gloriam, non ad gloriosum corpus, ut dicitur
in Glossa. Et ideo dicit: ideo sustinuimus enim, id est quia, scimus, id est, pro certo habemus, quoniam si
terrestris domus nostra huius habitationis, id est, corpus, dissolvatur, id est, corrumpatur per mortem, habemus,
statim, non in spe sed in re, meliorem domum, scilicet aedificationem, domum non manufactam, id est, gloriam
caelestem, non corpus gloriosum. De hac autem domo dicitur Io. XIV, 2: in domo patris mei mansiones multae,

25

