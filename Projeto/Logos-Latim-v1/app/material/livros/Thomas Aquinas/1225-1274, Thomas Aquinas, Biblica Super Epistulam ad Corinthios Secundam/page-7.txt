primo levitatem, unde dicit numquid levitate usus sum, si non feci quod aliquando volui? absit. est. XVI, 9: nec
putare debetis, si diversa iubeamus, ex animi levitate venire. Ps. XXXIV, 18: in populo gravi, etc..
Secundo tangit carnalitatem cum dicit aut numquid ea quae cogito, facienda vel dimittenda, secundum carnem
cogito, id est secundum aliquem carnalem affectum, ut sit apud me, est et non, id est affirmatio et negatio? infra
X, 2: arbitrantur nos tamquam secundum carnem ambulemus. Iac. I, 8: vir duplex animo, etc..
Exposita eorum accusatione, consequenter excusat se, dicens fidelis autem Deus, etc., et circa hoc duo facit.
Primo insinuat se non fuisse mentitum; secundo ostendit modum quomodo non fuit mentitus, ibi qui autem
confirmat, etc..
Quod autem non fuerit mentitus, excusat se dupliciter, scilicet ex consuetudine, et ex causa.
Ex consuetudine quidem, quia non debet credi quod aliquis de facili mentiatur, qui numquam inventus est
mendax, et secundum hanc expositionem fidelis Deus, etc., accipitur in VI iuramenti, quasi: testis sit mihi Deus,
quod sermo meus, scilicet praedicationis, qui fuit apud vos, non est in illo est et non, id est, non est in illo
falsitas.
Deut. XXXII, 4: Deus fidelis, et absque ulla, etc..
Si autem sumatur fidelis Deus, etc., pro veritate divinae promissionis, tunc est sensus: fidelis est Deus, id est
servat promissa sua.
Promiserat autem mittere ad vos praedicatores veritatis, Ier. III, 15: dabo vobis pastores iuxta cor, etc., et ideo
cum sim missus ab eo, sermo noster qui fuit, etc., sicut supra.
Ex causa excusat se, cum dicit Dei enim filius. Et hoc dupliciter, scilicet motiva et efficiente, ibi qui autem
confirmat, etc..
Causa autem motiva ad non mentiendum est, quia qui assumit aliquod officium, naturaliter movetur ad ea quae
congruunt illi officio, et non ad contraria. Sed constat quod officium apostolicum est praedicare veritatem; non
ergo movetur ad contrarium veritatis, quod est mentiri.
Et circa hoc tria facit.
Primo probat veritatem dicti sui per dictum Christi; secundo veritatem Christi per dictum Dei, ibi quotquot
autem, etc.; tertio concludit suum propositum, ibi ideo et per ipsum, etc..
Dicit ergo primo: dico quod dicta nostra debent reputari vera, et vera sunt, quia praedicavimus Christum in quo
non fuit aliqua falsitas. Et hoc est quod dicit Dei enim filius Christus, qui est praedicatus per nos in vobis; per
me, scilicet principaliter, et sylvanum, secundario (iste est sylas de quo habetur Act. XVIII, 5) et timotheum, de
quo supra. Isti enim duo fuerunt cum apostolo, quando primo convertit eos.
In illo, scilicet filio Dei, non fuit est et non, id est, falsitas, vel non fecit quod non convenit. Sed fuit in illo est, id
est veritas; nam verum et ens convertuntur. Io. XIV, 6: ego sum via, veritas et vita.
Sed quia posset videri dubium hoc quod dicit, quod in Christo non fuit falsitas, ideo statim hoc probat, subdens
quotquot autem, etc..
Et probat hoc modo. Constat quod in illo quod est manifestativum divinae veritatis non potest esse falsitas; filius
Dei venit ad manifestandum divinam veritatem in promissionibus a Deo factis complendis per ipsum; ergo in
ipso non est falsitas. Et hoc est quod dicit: non est in filio Dei est et non, sed est, quia quotquot promissiones
Dei, scilicet sunt factae hominibus, in illo, id est in Christo, est, id est in Christo verificantur et complentur.
Rom. XV, 8: dico Iesum Christum ministrum fuisse, etc.. Ad confirmandas, etc..
Ex his ergo concludit, quod postquam dicta sua vera sunt, quia praedicat filium Dei, in quo est veritas, ideo et
per ipsum, scilicet Christum, dicimus, amen Deo, id est verum. Apoc. III, 14: haec dicit, amen testis fidelis, etc..
Is. Lxv, 16: qui benedictus est in terra, benedicetur in Deo, amen, etc..
Et istam veritatem dicimus Deo, id est, ad honorem Dei, scilicet manifestantes eius veritatem et gloriam nostram,
quia gloria nostra est conversio vestra. Vel gloria nostra, quia gloria nostra est ostendere et praedicare verbum
Dei.
Consequenter cum dicit qui autem confirmat, etc., probat apostolus quod non est mentitus, per causam
efficientem. Licet enim homo ex libero arbitrio possit uti lingua sua ad verum vel ad falsum loquendum,
nihilominus tamen Deus potest confirmare hominem sic in vero, ut non nisi vera loquatur. Si ergo Deus aliquem
confirmaret in vero, manifestum est quod non diceret falsum; sed Deus confirmat nos in veritate; ergo, etc..
Et ideo dicit quod Deus est qui confirmat vos nobiscum in Christo, id est, in vera praedicatione Christi, quasi
dicat: si Christus esset extra nos, possemus mentiri, sed ex quo est nobiscum, et nos sumus in Christo, non
mentimur. Ps. Lxxiv, 4: ego confirmavi columnas eius, etc..
Sumus ergo in Christo dupliciter, scilicet per gratiam et per gloriam. Per gratiam quidem sumus inquantum uncti
sumus spiritus sancti gratia, et effecti sumus membra Christi, et iuncti sibi. Qua etiam gratia Christus unctus est
secundum quod homo. Ps. XLIV, 8: unxit te Deus, etc.. Et ex plenitudine istius unctionis redundavit in omnes
suos, sicut unguentum in capite, scilicet Christo, quod descendit, etc.. Et ideo dicit quod unxit nos Deus. Unxit,
inquam, in reges et sacerdotes.
Apoc. V, 10: fecisti nos Deo, etc..
I Petr. II, 9: vos autem genus electum, etc..

7

