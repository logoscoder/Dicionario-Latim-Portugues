Secundo subdit, quod non mentitur invocans testimonium divinum per modum iuramenti, ut credatur sibi, dicens
Deus et pater, etc.. Ubi tria ponit: unum per quod inducit ad amorem, unde dicit, Deus, Ier. X, 7: quis non timebit
te, etc.. Aliud per quod excitavit ad amorem, unde dicit: pater, Iac. I, 17: omne datum optimum, etc.; Mal. I, 6: si
ego pater, ubi est amor meus? vel, secundum aliam litteram, honor meus.
Tertium per quod movet ad reverentiam et laudem; unde dicit qui est benedictus Deus in saecula, supra I, 3:
benedictus Deus et pater, etc..
Iste ergo tam reverendus, tam diligendus, tam timendus scit, quod non mentior, scilicet in his quae dixi et
dicturus sum. Supra I, 18: non enim est apud nos est, et non, etc..
Consequenter cum dicit Damasci praepositus, etc., ostendit quanta mala vitavit, et hoc in quodam particulari
periculo.
Ubi sciendum est, quod apostolus primo coepit praedicare Christum in Damasco, ubi dum pergeret christianos
capere, prostratus est et ad fidem conversus. Et ideo Iudaei ad praepositum illius civitatis, qui erat ibi pro aretha
rege, confugerunt, ut Paulum caperent et occiderent. Et ideo ille faciebat custodiri nocte et die portas civitatis, ut
dicitur Act. IX, 24. Christiani autem, qui erant ibi, volentes servare Paulum, eum submiserunt in sporta per
murum, et sic evasit.
Hunc ergo modum evadendi tangit apostolus, dicens: vere non mentior de hoc quod dico etiam modo, nam
Damasci praepositus, qui sub aretha rege, genti Damascenorum praeerat, custodiri faciebat, inductus a Iudaeis,
civitatem Damascenorum, ad hoc scilicet ut me comprehenderet, et comprehensum assignaret Iudaeis, ne
amplius praedicarem; sed ego per fenestram submissus sum per murum, et sic effugi manus eius, scilicet
praepositi. Et hoc fuit de mandato Domini dicentis Matth. X, 23: si vos persecuti fuerint, etc.. Sic michol David
deposuit per fenestram, ne caperetur a Saule, I reg. XIX, 2. Sic Rahab exploratores demisit cum fune per
fenestram, ios. II, 15.
Sed hic obiicitur contra apostolum, primo, quia videtur quod non fuerit sufficienter confisus in Domino, sed
fugit.
Respondeo. Dicendum est, quod quamdiu adest humanum auxilium, homo non debet confugere ad auxilium
divinum, quia hoc esset tentare Deum, sed debet illo uti auxilio quantum potest. Apostolo autem nondum deerat
humanum auxilium.
Secundo obiicitur, quia Io. X, 12 dicitur: mercenarius autem et qui non est pastor, videt lupum venientem, et
fugit. Unde videtur quod non fuerit bonus pastor.
Respondeo. Dicendum est, quod aliquando quaeritur persona praelati tantum, aliquando cum praelato totus
populus. Quando ergo quaeritur praelatus solus, tunc debet committere curam alteri, et absentare se. Et sic fecit
hic Paulus. Et ideo dicit Glossa quod licet fugeret, tamen fuit ei cura de ovibus, bono pastori in caelo sedenti eas
commendando, et utilitati eorum se, per fugam, praeservando.
Quando vero quaeritur totus grex, tunc debet praeponere utilitatem et salutem gregis saluti corporis sui.
Nota autem, quod est quaedam fuga humilitatis, quando quis fugit honores, sicut Christus fugit Io. VI, 15, cum
vidisset quod vellent eum eligere in regem. Sic Saul cum electus fuit in regem, abscondit se domi, I Reg. X, 22.
Quaedam vero fuga est cautelae, quando scilicet fugit pericula, ut praeservetur ad maiora. Sic helias fugit propter
iezabel, III Reg. XIX, 3; et sic apostolus hic fugit manus praepositi.
|+12 Capitulus 12
|#1 Lectio 1
Posita sua commendatione quantum ad mala perpessa, hic consequenter apostolus commendans se, ostendit
praeeminentiam suae dignitatis quantum ad bona divinitus recepta. Prima autem gloriatio fuit de infirmitatibus;
ista vero est de bonis eius. Unde circa hoc duo facit.
Primo commendat se de bonis susceptis divinitus; secundo excusat se de hac commendatione, quod hoc fecerit
quasi coactus, ibi factus sum insipiens, etc..
Circa primum duo facit.
Primo extollit magnitudinem eorum quae sunt sibi collata a Deo; secundo manifestat remedium infirmitatis sibi
adhibitum contra periculum superbiae, ibi et ne magnitudo, etc..
Circa primum duo facit.
Primo ponit bonum sibi divinitus collatum; secundo ostendit quomodo se habuit in gloriando de huiusmodi bono,
ibi pro huiusmodi, etc..
Circa primum duo facit.
Primo ostendit quod hoc sit sibi collatum divinitus in generali; secundo vero in speciali, ibi scio hominem, etc..
Bonum autem apostolo collatum divinitus, sunt revelationes sibi divinitus factae, et de istis vult hic gloriari.
Unde dicit si gloriari oportet, id est quia gloriari oportet propter vos, tamen secundum se non expedit, quia qui
gloriatur de bono recepto, incidit in periculum amittendi quod habet.

66

