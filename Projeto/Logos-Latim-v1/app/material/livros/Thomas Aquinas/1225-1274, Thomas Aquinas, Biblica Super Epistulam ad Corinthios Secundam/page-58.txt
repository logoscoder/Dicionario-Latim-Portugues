Dominus super terram, etc.. Et dicitur Christus vir unus quia singularis, et quantum ad modum conceptionis, et
quantum ad modum nascendi, et quantum ad gratiae plenitudinem. Eccle. VII, 29: unum de mille, etc.. Isti,
inquam, viro despondi vos exhibere virginem.
Nota quod a plurali ad singulare descendit, dicens desponsavi vos in plurali, et exhibere virginem in singulari,
volens ostendere quod ex omnibus fidelibus fit unum corpus et una ecclesia, quae debet esse virgo in omnibus
membris suis, et ideo dicit virginem castam. In omnibus enim accipitur virginitas pro integritate corporis, castitas
pro integritate mentis. Nam aliquando aliqua est virgo corpore, quae non est casta mente.
Sic ecclesia exhibet se Christo virginem, quando perseverat in fide, et infra sacramenta absque corruptione
alicuius idololatriae et infidelitatis.
Ez. XVI, 25: ad omne caput viae aedificasti signum, etc.. Castam exhibet se quando existens infra sacramenta et
in fide Christi, exhibet puritatem corporis et operis.
Eph. V, 27: ut exhiberet sibi gloriosam ecclesiam, non habentem maculam, neque rugam, etc..
Sed quia Corinthii possent dicere: non necesse est quod custodias nos, et zelus tuus non est rationabilis, quia nos
bene servabimus nosmetipsos; ideo consequenter causam huius zeli ostendit, dicens timeo autem, etc..
Ubi sciendum est quod in Paradiso fuit coniugium Adam et evae; sed eva corrupta fuit per serpentem non
violenter, sed astute, inquantum promisit falsum et suasit iniquum.
Falsum quidem, cum dixit: eritis sicut dii et nequaquam moriemini, cum tamen ex hoc ipsi incurrerint
necessitatem mortis; iniquum vero ut transgrederentur et praeterirent mandatum Dei.
Et secundum hanc similitudinem apostolus loquens, dicit ecclesiam esse sicut evam, quam diabolus aliquando
persecutus est manifeste per tyrannos et potestates, et tunc sicut leo rugiens circuit, quaerens quem devoret, ut
dicitur I Petr. V, 8. Aliquando molestat ecclesiam latenter per haereticos, qui promittunt veritatem et simulant se
bonos, et tunc sicut serpens seducit astutia sua promittendo falsa.
Et ideo dicit timeo ne sicut serpens evam seduxit, a Paradiso eam eiiciens, astutia sua, promittendo falsa, I Tim.
II, 14: Adam non est seductus, sed mulier; ita, idest per similes deceptiones haereticorum, corrumpantur sensus
vestri. Et dicit sensus vestri, quia sicut in matrimonio carnali cavet sponsus ne coniux corrumpatur carnaliter, ita
apostolus in hoc matrimonio spirituali timet ne corrumpantur spiritualiter sensus cordis, I Cor. XV, 33:
corrumpunt bonos mores, etc.; vel sensus spirituales, de quibus Sap. I, 1: sentite de Domino, etc.; I Cor. XIV, 20:
nolite pueri effici sensibus.
Et excidant a simplicitate, quae est in Christo Iesu. Simplex enim est illud quod compositione caret. Pseudo ergo
componebant unam sectam ex Iudaismo et evangelio, mandantes simul cum evangelio servari legalia.
Illi ergo excidunt a simplicitate Christi, qui seducti a pseudo, simul cum evangelio servant legalia, et hoc timebat
apostolus de Corinthiis. Eccli. II, 14: vae peccatori ingredienti terram duabus viis. Et e contra Prov. XI, 3:
simplicitas iustorum dirigit eos.
|#2 Lectio 2
Posito zelo quem ad Corinthios habebat apostolus, et ostenso zelum esse rationabilem, hic consequenter removet
eorum excusationem. Et circa hoc duo facit.
Primo proponit eorum excusationem; secundo vero removet eam, ibi existimo enim me, etc..
Circa primum sciendum est quod Corinthii possent suspicari quod ideo zelum haberet de eis, quia timeat ne
dimittant doctrinam suam propter doctrinam pseudo; unde possent dicere: constat quod minus bona sunt
dimittenda propter magis bona; ergo si pseudo meliora doceant, non debes turbari, si acquiescimus eis. Et ideo
hanc excusationem ponit, ostendendo quod nihil maius quam apostolus, docent et praedicant.
Nam apostolus tria praedicavit eis, et docuit eos. Primo quod essent Christi.
Supra IV, 5: non enim praedicavimus nosmetipsos, sed Christum Iesum. Secundo quod haberent spiritum
Christi. Rom. VIII, 9: si quis spiritum Christi non habet, hic non est eius. Tertio ut reciperent evangelium Christi.
Rom. I, 16: non enim erubesco evangelium, etc.. Si ergo pseudo meliora vobis praedicarent et vos docerent, recte
faceretis et excusabiles essetis; sed hoc non faciunt.
Et hoc est quod dicit nam et si is qui, etc., quasi dicat: timeo ne pseudo qui venit ad vos non missus, sed ex se,
sicut fur et latro.
Io. X, 8: quotquot venerunt, fures sunt et latrones. Ier. XXIII, 21: non mittebam eos, et ipsi currebant. Rom. X,
15: quomodo praedicabunt, nisi, etc.. Si, inquam, talis praedicator praedicat vobis alium Christum, scilicet
excellentiorem quam illum quem nos praedicavimus: quod non potest esse, quia, ut dicitur I Cor. VIII, 6: unus
Dominus noster Iesus Christus, per quem omnia, etc.. Et hoc quantum ad primum.
Aut alium spiritum, scilicet meliorem, accipitis, scilicet per talem, quam accepistis, scilicet per nos, id est
ministerio nostro, quod non potest esse, quia, ut dicitur I Cor. XII, 11: haec omnia operatur unus atque idem
spiritus, etc.. Et hoc quantum ad secundum.
Aut praedicat vobis aliud evangelium, id est aliam praedicationem vel doctrinam, quam per nos non recepistis,
Gal. I, 6: miror quod sic tam cito transferimini, etc.. Si, inquam, alia et meliora facerent vobis, recte pateremini,
id est faceretis, excusando vos.

58

