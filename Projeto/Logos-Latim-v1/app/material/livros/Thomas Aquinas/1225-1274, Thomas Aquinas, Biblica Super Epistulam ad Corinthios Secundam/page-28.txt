solum non tristari, tamen quia fortitudo sanctorum perfectior est, non solum non tristantur in periculis mortis, sed
etiam gaudent. Phil. I, 23: habens desiderium dissolvi, etc..
Sed quid audemus? magis peregrinari a corpore, id est removeri a corpore, per corporis dissolutionem, quod est
contra desiderium naturae, et praesentes esse ad Dominum, id est ambulare per speciem, quod est desiderium
gratiae. Hoc desiderabat Psalmista XLI, 3, qui dicebat: sitivit anima mea ad Deum, etc..
Et nota, quod hic concludit eadem duo, quae proposuit in principio, supra secundo, scilicet quod si terrestris
domus nostra huius habitationis dissolvatur, quod idem est, quod hic dicit peregrinari a corpore, et quod
habemus habitationem in caelis non manufactam, et hoc quod idem est praesentes esse ad Deum.
Confutatur per haec verba error dicentium animas sanctorum decedentium non statim post mortem deduci ad
visionem Dei et eius praesentiam, sed morari in quibusdam mansionibus usque ad diem iudicii.
Nam frustra sancti auderent et desiderarent peregrinari a corpore, si separati a corpore non essent praesentes ad
Deum.
Et ideo dicendum est quod sancti statim post mortem vident Deum per essentiam, et sunt in caelesti mansione.
Sic ergo patet quod praemium, quod sancti expectant, est inaestimabile.
Sequitur de praeparatione ad praemium, quae fit per pugnam contra tentationes et per exercitium bonorum
operum, et hoc est quod dicit ideo contendimus, etc.. Praeparantur autem sancti ad hoc praemium tripliciter,
scilicet primo placendo Deo; secundo proficiendo proximo, ibi scientes autem timorem Dei; tertio abdicando a se
carnales affectus, ibi itaque nos, etc..
Deo autem placent resistendo malis, et ideo dicit ideo, quia scilicet totum desiderium nostrum est quod simus
praesentes Deo, contendimus, id est cum conatu nitimur, seu studemus cum pugna et lucta, contra tentationes
diaboli, carnis et mundi.
Lc. XIII, 24: contendite intrare per angustam portam, etc.. Placere illi, scilicet Deo ad quem desideramus esse
praesentes; et hoc sive absentes, sive praesentes illi sumus: quia nisi studeamus ei placere in vita ista dum sumus
absentes, non poterimus ei placere, nec esse ei praesentes in alia vita. Sap. IV, 10: placens Deo factus dilectus,
etc..
Consequenter cum dicit omnes enim nos manifestari, etc., subdit causam quare sancti contendunt placere Deo,
quae quidem causa sumitur ex consideratione futuri iudicii, ubi nos omnes manifestari oportet.
Ponit autem apostolus quinque conditiones futuri iudicii. Primo enim ponit ipsius universalitatem, quia nullus
excipietur ab illo iudicio. Et ideo dicit omnes nos, id est omnes homines, bonos et malos, magnos et parvos.
Rom. XIV, 10: omnes stabimus ante tribunal Christi. Apoc. XX, 12: vidi mortuos pusillos et magnos stantes in
conspectu agni, etc..
Sed contra hoc obiicitur dupliciter.
Primo quia videtur quod infideles non venient ad iudicium, nam qui non credit iam iudicatus est, ut dicitur Io.
III, 18.
Secundo quia quidam erunt ibi ut iudices, Matth. XIX, 28: sedebitis super sedes, etc..
Non ergo omnes erunt ante tribunal, ut iudicentur.
Responsio. Dicendum quod in iudicio duo erunt, scilicet prolatio sententiae, et discussio meritorum, et quantum
ad hoc non omnes iudicabuntur, quia illi qui totaliter abrenuntiaverunt Satanae et pompis eius, et per omnia
adhaeserunt Christo, non discutientur, quia iam dii sunt. Illi vero, qui in nullo adhaeserunt Christo, nec per
fidem, nec per opera, similiter non indigent discussione, quia nihil habent cum Christo; sed illi qui cum Christo
aliquid habent, scilicet fidem, et in aliquo recesserunt a Christo, scilicet per mala opera et prava desideria,
discutientur de his quae contra Christum commiserunt.
Unde quantum ad hoc, soli christiani peccatores manifestabuntur ante tribunal Christi.
Item, erit in iudicio prolatio sententiae, et quantum ad hoc omnes manifestabuntur.
Sed de pueris non videtur, quia dicitur ut referat unusquisque propria corporis prout gessit; sed pueri nihil
gesserunt in corpore, ergo, etc.. Sed hoc solvit Glossa, quia non iudicabuntur pro his, quae ipsi gesserunt per se,
sed de his quae gesserunt per alios, dum per eos crediderunt vel non crediderunt, baptizati vel non baptizati
fuerunt. Vel damnabuntur pro peccato primi parentis.
Secundo vero ponit iudicii certitudinem. In iudicio hominum multi decipi possunt, dum quidam iudicantur mali,
qui tamen sunt boni, et e converso. Et huius ratio est, quia non manifestantur corda, sed in illo iudicio
perfectissima certitudo erit, quia erit ibi manifestatio cordium. Unde dicit manifestari. I Cor. IV, 5: nolite ante
tempus iudicare, etc..
Tertio ponit iudicii necessitatem, quia nec per interpositam personam, nec per contumaciam poterit quis effugere
iudicium illud. Unde dicit oportet, id est necessarium est.
Iob XIX, 29: scitote esse iudicium. Eccle. Cap. Ult.: cuncta quae fiunt adducet Deus, etc..
Quarto ponit iudicis auctoritatem. Unde dicit ante tribunal Christi, ut scilicet veniat ad iudicandum homines in
eadem forma, in qua iudicatus est ab hominibus, ut existens in forma humana videatur a bonis et malis.
Mali enim non possunt videre gloriam Dei.

28

