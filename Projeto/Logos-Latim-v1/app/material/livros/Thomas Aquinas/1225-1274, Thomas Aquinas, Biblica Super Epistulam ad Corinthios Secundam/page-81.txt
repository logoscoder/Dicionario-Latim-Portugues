Et non solum de his gaudemus, sed etiam super hoc oramus vestram consummationem, id est perfectionem.
In rebus enim naturalibus videmus quod quaelibet res naturalis naturaliter tendit ad suam perfectionem, ad quam
habet naturale desiderium. Et ideo cuilibet rei datur virtus naturalis, ut ad suam perfectionem naturalem possit
pervenire. Gratia autem datur homini a Deo, per quam homo perveniat ad suam ultimam et perfectam
consummationem, id est beatitudinem, ad quam habet naturale desiderium. Unde quando aliquis non tendit ad
suam perfectionem, signum est, quod non habet satis de gratia Dei. Et ideo apostolus, ut isti possint in gratia
crescere, orat ut perficiantur. Et Phil. I, 9: oro ut charitas, etc.. Eph. VI, 13: ut possitis resistere in die malo, etc..
Consequenter posita admonitione, causam admonitionis assignat, dicens ideo haec absens scribo, etc., id est ideo
absens scribo vobis haec, monendo vos, ne scilicet cogar aliquid facere contra voluntatem meam, quae est ut
nihil dure agam contra vos, nisi quatenus per vos compellar. Et ideo dicit ut non praesens vobis durius agam
contra vos quam velim vel quam velitis.
Sap. XI, 11: hos quidem tamquam pater monens probasti, etc.. Supra X, 1: absens confido in vobis. Rogo autem
vos ne praesens audeam, etc..
Sed quia Corinthii possent dicere: numquid etiam si benefecerimus, non poteris contra nos, o apostole, dure
agere? ideo respondet, dicens: non, quia non propono nec possum agere, nisi secundum quod recepi a Deo
potestatem. Deus autem dedit mihi hanc potestatem, scilicet ligandi atque solvendi, in aedificationem, non in
destructionem, id est ut vos aedificemini, et non ut destruamini. Et si dure vos corrigerem, non aedificarem, sed
destruerem. Supra X, 8: de potestate nostra, quam dedit nobis Dominus ad aedificationem, etc.. Hanc autem
potestatem dedit Dominus Paulo, Act. IX: segregate mihi barnabam et Paulum ad opus, etc..
|#3 Lectio 3
In praecedentibus apostolus increpavit seductos a pseudo, hic vero consolatur persistentes in fide et doctrina sua.
Et primo ponit monitionem; secundo subdit salutationem, ibi salutate in osculo, etc..
Circa primum, primo ponit monitionem; secundo praemium impletae monitionis, ibi et Deus pacis, etc..
Monet autem ad tria. Primo qualiter se habeant in seipsis; secundo qualiter se habeant ad proximos; tertio
qualiter debent esse omnes ad invicem.
In seipsis autem debent bona duo habere. Primo gaudium de bono habito, et quantum ad hoc dicit de caetero,
fratres, qui constantes fuistis, gaudete, in his quae ad servitium Dei facitis. Et hoc est necessarium ad hoc quod
sitis iusti et virtuosi, quia nullus est virtuosus, seu iustus, qui non gaudet iusta et virtuosa operatione. Et ideo
dicitur in Ps. Xcix, 2: iubilate Deo, omnis terra, servite Domino in laetitia; Phil. IV, 4: gaudete in Domino
semper; iterum dico, gaudete, etc.. Et vere semper est gaudendum, quia gaudium conservat hominem in bono
habitu, quia nullus potest esse diu in eo quod contristat.
Secundo debent habere boni in seipsis aemulationem perfectionis, et quantum ad hoc dicit perfecti estote, id est
semper tendatis ad profectum. Hebr. VI, 1: quapropter intermittentes inchoationis Christi sermonem, ad
perfectionem, etc..
Non est autem hoc, quod hic dicitur, praeceptum, scilicet quod homo sit perfectus, sed hoc, quod semper tendat
ad perfectionem. Et hoc est necessarium, quia qui non studet ad proficiendum, est in periculo deficiendi.
Videmus enim quod nisi remiges conentur ascendere, navis semper descendit. Et ideo dicebat Dominus Mc. Cap.
Ult.: estote perfecti, etc..
Proximis autem est impendenda exhortatio ad bona. Et quantum ad hoc dicit exhortamini, etc.. Eccli. XVII, 12:
unicuique mandavit Deus de proximo, etc.. Rom. XII, 8: qui exhortatur in exhortando, Apoc. Cap. Ult.: qui
audit, dicat, veni.
Communia autem omnibus debent esse duo, scilicet ut idem sapiant, et ideo dicit idem sapite, et ut pacem
habeant, et ideo dicit pacem habete. Et haec duo ita se habent, quod unum est exterius, aliud interius.
Constat enim quod corpora non possunt servari et ordinari, nisi membra ordinentur ad invicem. Similiter nec
ecclesia, nec ecclesiae membra, nisi ordinentur et uniantur ad invicem.
Est autem duplex unio necessaria ad membra ecclesiae unienda. Una est interior, ut scilicet idem sapiant per
fidem, quantum ad intellectum, idem credendo, et per amorem, quantum ad affectum, idem diligendo. Et ideo
dicit idem sapite, id est idem sentiatis de fide, et idem diligatis affectu charitatis. Quia tunc est vera sapientia,
quando operatio intellectus perficitur et consummatur per quietationem et delectationem affectus. Unde sapientia
dicitur, quasi sapida scientia. Rom. XV, 6: ut sic unanimes, uno ore honorificetis Deum, etc.. I Cor. I, 10:
idipsum dicatis, etc.. Phil. II, 2: idem sapiatis, etc.. Alia est exterior, scilicet pax, et ideo dicit pacem habete inter
vos. Hebr. XII, 14: pacem sequimini, etc..
Ps. XXXIII, 15: inquire pacem. II Thess. III, 16: ipse Deus pacis det vobis pacem sempiternam in omni loco.
Consequenter cum dicit et Deus pacis et dilectionis erit vobiscum, ponit praemium quod redditur implentibus
monitionem praedictam; quasi dicat: si servabitis pacem inter vos, Deus pacis et dilectionis erit vobiscum.
Circa quod notandum est, quod apud gentiles consuetum erat, quod aliqui ex donis denominabant deos, quia licet
esset unus Deus tantum, tamen singula dona sua denominabant deos ex illis donis, sicut ex dono pacis
denominabant Deum pacis, et ex dono salutis, Deum salutis. Huic vocabulo alludens apostolus dicit Deus pacis,
etc.. Non quod pax sit unus Deus, sicut illi dicebant, sed ideo Christus dicitur Deus pacis, quia est dator pacis et
81

