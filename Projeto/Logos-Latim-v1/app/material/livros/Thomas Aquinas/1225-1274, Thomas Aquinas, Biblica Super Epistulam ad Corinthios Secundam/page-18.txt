Et nota, quod cum ageret de caecitate, loquitur in plurali, unde dicit super corda eorum, cum vero loquitur de
conversione, loquitur in singulari dicens cum autem conversus, ut ostendat eorum facilitatem ad malum, et
difficultatem ad bonum, quasi pauci convertantur.
Ratio autem quare convertantur, et velamen removeatur, hoc modo est, quia Deus vult.
Posset enim dicere, quod velamen illud appositum est ex praecepto Domini, et ideo non potest removeri. Sed
apostolus ostendit, quod non solum potest removeri, imo quia removetur per eum, qui est Dominus.
Et hoc est, quod dicit Dominus enim, etc..
Quod potest dupliciter legi. Uno modo, ut spiritus teneatur ex parte subiecti, ut dicatur: spiritus, id est spiritus
sanctus, scilicet qui est auctor legis, est Dominus, id est operatur ex proprio libertatis arbitrio. Io. III, 8: spiritus
ubi vult spirat. I Cor. XII, 11: dividens singulis prout vult. Ubi autem spiritus Domini, ibi libertas; quasi dicat:
quia spiritus est Dominus, potest dare libertatem, ut possimus libere uti Scriptura veteris testamenti absque
velamine. Et ideo, qui non habent spiritum sanctum, non possunt libere uti. Gal. V, 13: vos in libertatem vocati
estis. I Petr. II, 16: quasi liberi, et non quasi velamen habentes malitiae libertatem.
Alio modo, ut per Dominum intelligatur Christus, et tunc legitur sic Dominus, id est Christus, est spiritualis, id
est spiritus potestatis, et ideo ubi est spiritus Domini, id est lex Christi spiritualiter intellecta, non scripta litteris,
sed per fidem cordibus impressa, ibi est libertas, ab omni impedimento velaminis.
Sciendum autem, quod occasione istorum verborum, scilicet ubi spiritus Domini, ibi libertas, et illorum, scilicet
iusto lex non est posita, aliqui erronee dixerunt quod viri spirituales non obligantur praeceptis legis divinae. Sed
hoc est falsum; nam praecepta Dei sunt regula voluntatis humanae.
Nullus autem homo est, nec etiam Angelus, cuius voluntatem non oporteat regulari et dirigi lege divina. Unde
impossibile est aliquem hominem praeceptis Dei non subdi.
Hoc autem quod dicitur iusto lex non est posita, exponitur, id est, propter iustos, qui interiori habitu moventur ad
ea quae lex Dei praecipit, lex non est posita: sed propter iniustos, non quin etiam iusti ad eam teneantur.
Et similiter ubi spiritus Domini, ibi libertas, intelligitur, quia liber est, qui est causa sui: servus autem est causa
Domini; quicumque ergo agit ex seipso, libere agit; qui vero ex alio motus, non agit libere. Ille ergo, qui vitat
mala, non quia mala, sed propter mandatum Domini, non est liber; sed qui vitat mala, quia mala, est liber. Hoc
autem facit spiritus sanctus, qui mentem interius perficit per bonum habitum, ut sic ex amore caveat, ac si
praeciperet lex divina; et ideo dicitur liber, non quin subdatur legi divinae, sed quia ex bono habitu inclinatur ad
hoc faciendum, quod lex divina ordinat.
Deinde, cum dicit nos vero omnes, etc., ostendit quomodo Christi fideles sunt omnino liberi ab hoc velamine.
Dicit ergo: dico quod ab illis aufertur velamen hoc, cum aliquis conversus fuerit sicut nos, non aliquis, sed
omnes, qui sumus Christi fideles. Lc. VIII, 10: vobis datum est, etc..
Revelata facie, non habentes velamen supra cor, sicut illi. Et intelligitur per faciem, cor, seu mens, quia sicut per
faciem videt quis corporaliter, ita per mentem spiritualiter. Ps. Cxviii, 18: revela oculos meos, etc..
Gloriam Domini, non Moysi: gloria enim significat claritatem, ut dicit Augustinus. Iudaei autem videbant
quamdam gloriam in facie Moysi ex hoc, quod locutus est cum Deo.
Sed haec gloria est imperfecta, quia non est claritas ex qua ipse Deus est gloriosus; et hoc est cognoscere ipsum
Deum. Vel gloriam Domini, id est, filium Dei. Prov. X: gloria patris, filius sapiens, etc..
Speculantes non sumitur hic a specula, sed a speculo, id est ipsum Deum gloriosum cognoscentes per speculum
rationis, in qua est quaedam imago ipsius. Et hunc speculamur quando homo ex consideratione sui ipsius assurgit
in cognitionem aliquam de Deo, et transformatur.
Cum enim omnis cognitio sit per assimilationem cognoscentis ad cognitum, oportet quod qui vident, aliquo
modo transformentur in Deum. Et siquidem perfecte vident, perfecte transformantur, sicut beati in patria per
fruitionis unionem, I Io. III, 2: cum autem apparuerit, etc.. Si vero imperfecte, imperfecte, sicut hic per fidem, I
Cor. XIII, 12: videmus nunc per speculum in aenigmate.
Et ideo dicit in eamdem imaginem, id est sicut videmus, transformamur, inquam, a claritate in claritatem, in quo
distinguit triplicem gradum cognitionis in discipulis Christi: primus est a claritate cognitionis naturalis in
claritatem cognitionis fidei.
Secundus est a claritate cognitionis veteris testamenti, in claritatem cognitionis gratiae novi testamenti. Tertius
est a claritate cognitionis naturalis et veteris et novi testamenti, in claritatem visionis aeternae.
Infra IV, 16: licet is qui foris est, etc..
Sed unde est hoc? non ex littera legis, sed tamquam a spiritu Domini. Rom. VIII, 14: quicumque spiritu Dei
aguntur. Ps. Cxlii, 10: spiritus tuus bonus deducet, etc..
|+4 Capitulus 4
|#1 Lectio 1
Ostensa dignitate ministerii novi testamenti, hic consequenter apostolus determinat de usu ministerii.
Et circa hoc duo facit.

18

