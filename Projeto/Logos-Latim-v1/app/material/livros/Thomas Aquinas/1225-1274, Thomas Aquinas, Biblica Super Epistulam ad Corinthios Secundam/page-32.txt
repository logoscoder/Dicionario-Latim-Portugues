Unde sciendum est quod Augustinus, exponens illud Io. XVI, 7: expedit vobis, ut ego vadam, ubi ratio Domini
ad hoc subditur: si enim non abiero, Paracletus non veniet ad vos, dicit, quod hoc ideo erat, quia discipuli
carnaliter amantes Christum afficiebantur ad ipsum, sicut carnalis homo ad carnalem amicum, et sic non poterant
elevari ad spiritualem dilectionem, quae etiam pro absente multa facit pati. Ut ergo radicaretur in eis affectus
spiritualis, qui est a spiritu sancto, et cessaret carnalis, dixit eis Dominus: pax vobis, etc.. Hoc ergo apostolus, in
persona omnium discipulorum, commemorans dixit et si cognovimus, id est si adhaesimus Christo aliquando,
scilicet quando nobiscum erat praesentia corporali, secundum carnem, id est secundum carnalem affectum, sed
iam non novimus, id est iam iste affectus cessavit a nobis per spiritum sanctum, qui datus est nobis.
Consequenter cum dicit si qua igitur in Christo, etc., ex praemissis concludit quemdam effectum esse
consecutum, scilicet novitatis in mundo. Et ideo dicit si qua igitur, id est si aliqua, in Christo, id est in fide
Christi, vel per Christum, nova creatura est facta. Gal. V, 6: in Christo Iesu neque praeputium, neque
circumcisio, etc..
Ubi notandum quod innovatio per gratiam dicitur creatura. Creatio enim est motus ex nihilo ad esse. Est autem
duplex esse, scilicet esse naturae et esse gratiae. Prima creatio facta fuit quando creaturae ex nihilo productae
sunt a Deo in esse naturae, et tunc creatura erat nova, sed tamen per peccatum inveterata est. Thren. III, 4:
vetustam fecit pellem meam, etc.. Oportuit ergo esse novam creationem, per quam producerentur in esse gratiae,
quae quidem creatio est ex nihilo, quia qui gratia carent, nihil sunt. I Cor. XIII, 2: si noverim mysteria omnia,
etc., charitatem autem non habeam, etc.. Iob XVIII, 15: habitent in tabernaculo illius socii eius, qui non est, id est
peccati. Augustinus dicit: peccatum enim nihil est, et nihili fiunt homines cum peccant.
Et sic patet, quod infusio gratiae est quaedam creatio.
Si ergo aliqua creatura facta est nova per ipsum, vetera transierunt ei. Hoc quidem sumptum est Lev. XXVI, 10,
ubi dicitur: novis supervenientibus vetera proiicietis.
Ex quo sic argumentatur: si omnia nova facta sunt et secundum legem novis supervenientibus vetera sunt
proiicienda, ergo si qua creatura est, vetera transierunt ei, id est transire debent ab eo. Vetera autem quae transire
debent sunt legalia. Rom. VII, 6: serviamus in novitate spiritus, et non in vetustate litterae. Item errores
gentilium. Is. XXVI, 3: vetus error abiit. Item corruptiones peccati. Rom. VI, 6: vetus homo noster, etc..
Quibus quidem in nobis transeuntibus, virtutes contrariae his vitiis debent in nobis innovari.
Apoc. XXI, 5: et dixit qui sedebat in throno: ecce nova facio omnia.
|#5 Lectio 5
Postquam apostolus in superioribus tractavit de praemio sanctorum et de praeparatione ad susceptionem eius, hic
consequenter agit de causa utriusque.
Et circa hoc tria facit, quia primo, ostendit auctorem omnium praedictorum esse Deum; secundo, commemorat
beneficium a Christo collatum, ibi qui reconciliavit, etc.; tertio, beneficii usum, ibi pro Christo ergo legatione,
etc..
Dicit ergo: dixi quod intendimus salutem proximorum, et vetera transierunt, sed haec omnia sunt nobis ex Deo
patre, vel ex Deo auctore. Rom. XI, 36: ex ipso, et in ipso, et per ipsum sunt omnia. Iac. I, 17: omne datum
optimum, etc..
Sequitur beneficium susceptum a Deo, ibi qui reconciliavit, etc., ubi primo, ponit ipsum beneficium collatum;
secundo exponit, ibi quoniam quidem Deus, etc..
Commemorat autem duplex beneficium per Christum collatum: unum commune, aliud speciale.
Commune quidem toti mundo, scilicet reconciliationis ad Deum, et hoc est quod dicit: qui, scilicet Deus pater,
reconciliavit, id est pacificavit, nos sibi, et hoc per Christum, id est per incarnatum verbum. Homines enim erant
inimici Dei propter peccatum, Christus autem hanc inimicitiam abstulit de medio, satisfaciens pro peccato. Et
fecit concordiam.
Col. I, 20: pacificans per sanguinem crucis eius, sive quae in terris, sive quae in caelis, etc.. Et ideo dicit per
Christum. Rom. V, 10: reconciliati sumus Deo per mortem, etc..
Speciale autem beneficium est apostolis collatum, scilicet quod ipsi sint ministri huius reconciliationis. Unde
dicit et dedit nobis, apostolis, vicariis Christi, ministerium huius reconciliationis. Supra III, 6: ministros nos
elegit, etc.. Ps. Lxxi, 3: suscipiant montes, id est apostoli, pacem populo, scilicet a Domino.
Consequenter cum dicit quoniam, etc., exponit quae dixit: primo, primum; secundo, secundum, ibi posuit in
nobis, etc..
Dicit ergo. Dico quod Deus reconciliavit nos sibi, hoc modo: inimicitiae enim inter Deum et hominem erant
propter peccatum, ut dictum est, secundum illud Is. LIX, 2: peccata vestra diviserunt, etc.. Destructo ergo
peccato per mortem Christi, inimicitiae iam solutae sunt. Et hoc est quod dicit quoniam quidem Deus erat in
Christo, per unitatem essentiae, Io. XIV, 10, 11: ego in patre, et pater in me est. Vel Deus erat in Christo per
Christum mundum sibi reconcilians, rom. V, 10: reconciliati sumus Deo, etc.. Et hoc non reputans illis delicta
ipsorum, id est non habens in memoria illorum delicta, tam actualia quam originalia, ad puniendum, pro quibus
Christus plene satisfecit. Et secundum hoc dicitur nos reconciliasse sibi, inquantum non imputat delicta nostra
nobis. Ps. XXXI, 2: beatus vir cui non imputavit Dominus peccatum.
32

