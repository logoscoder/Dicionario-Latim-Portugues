Apostolus autem, quia nondum revelatum ei erat illud secretum divinae providentiae, ut ad utilitatem suam
cederet, considerabat sibi malum quantum in se est, et ideo petierat suam amotionem, nec in eo peccavit; sed
Deus, qui ordinaverat hoc ad bonum humilitatis suae, non exaudivit eum quantum ad eius voluntatem; quod
tamen sciens, postmodum apostolus gloriabatur cum diceret: libenter gloriabor in infirmitatibus meis, etc..
Et licet non exaudierit eum quantum ad voluntatem, exaudivit tamen eum, et exaudit sanctos suos, quantum ad
eius utilitatem.
Unde dicit Hieronymus in epistola ad Paulinum: bonus Dominus, qui saepe non tribuit quod volumus, ut tribuat
quod mallemus.
Rationem autem suae responsionis subdit consequenter, cum dicit nam virtus, etc.. Mirus modus loquendi. Virtus
in infirmitate perficitur: ignis in aqua crescit.
Intelligi vero potest hoc, quod dicitur virtus perficitur in infirmitate, dupliciter, scilicet materialiter et
occasionaliter.
Si accipiatur materialiter, tunc est sensus: virtus in infirmitate perficitur, id est infirmitas est materia exercendae
virtutis. Et primo humilitatis, ut supra dictum est, secundo patientiae, Iac. I, 3: tribulatio patientiam operatur,
tertio temperantiae, quia ex infirmitate debilitatur fomes, et temperatus efficitur quis.
Si vero accipiatur occasionaliter, tunc virtus in infirmitate perficitur, id est occasio perveniendi ad perfectam
virtutem, quia homo sciens se infirmum, magis sollicitatur ad resistendum, et ex hoc, quod magis resistit et
pugnat, efficitur exercitatior et per consequens fortior. Et ideo Levit. Legitur et iudic. III, 1 s., quod Dominus
noluit destruere omnes habitatores terrae; sed aliquos reservavit, ut scilicet filii Israel exercitarentur pugnando
cum eis. Sic etiam scipio nolebat destructionem civitatis carthaginensis, ut scilicet dum Romani haberent hostes
exterius, non sentirent hostes interiores, contra quos durius bellum est, quam contra exteriores, ut ipse dicebat.
Consequenter ponit apostolus effectum huius responsionis dominicae, dicens libenter gloriabor, etc..
Ponit autem duplicem effectum. Unus est gloriationis; unde dicit: quia virtus mea perficitur in infirmitatibus,
igitur libenter gloriabor in infirmitatibus meis, id est mihi ad utilitatem meam datis. Et hoc, quia magis
coniungitur Christo. Mihi autem absit gloriari, nisi in cruce, etc., Gal. Cap. Ult.. Eccli. X, 34: qui in paupertate
gloriatur, etc..
Et ratio quod libenter gloriabor, ut inhabitet in me virtus Christi, ut scilicet per infirmitates inhabitet et
consummetur in me gratia Christi. Is. XL, 29: qui dat lapso virtutem, etc..
Alius effectus est gaudii, unde dicit propter quod complaceo, etc.. Et circa hoc duo facit.
Primo ponit huiusmodi effectum; secundo huius effectus rationem assignat, ibi cum enim infirmor, etc..
Ponit autem effectum gaudii et materiam gaudii. Dicit ergo propter quod, quia virtus Christi habitat in me in
infirmitatibus et in tribulationibus omnibus, et ideo complaceo mihi, id est multum delector et gaudeo dictis
infirmitatibus meis. Iac. I, 2: omne gaudium existimate, fratres, etc..
Defectus autem in quibus propter gratiam Christi abundanter delectatur, enumerat. Et primo illos, qui sunt a
causa interiori, et huiusmodi sunt infirmitates, et ideo dicit in infirmitatibus.
Ps. XV, 4: multiplicatae sunt infirmitates eorum, postea acceleraverunt, scilicet ad gratiam.
Secundo, illos qui sunt a causa exteriori.
Et hos quidem quantum ad verbum, cum dicit in contumeliis, scilicet mihi illatis. Act. V, 41: ibant apostoli
gaudentes, etc.; et quantum ad factum, et hoc, vel quantum ad defectum bonorum, cum dicit in necessitatibus, id
est in penuriis necessariorum et in paupertate qua premebatur. Et hoc modo accipitur necessitas, cum dicitur
Rom. XII, 13: necessitatibus sanctorum communicantes.
Vel quantum ad experimentum malorum illatorum, et hoc quantum ad exteriora, Matth. V, 10: beati qui
persecutionem, etc.
Cum dicit in persecutionibus, scilicet corporis, quas de loco ad locum et ubique experimur.
Et quantum ad interiora, dicens in angustiis, id est in anxietatibus animi. Dan. XIII, 22: angustiae sunt mihi
undique, etc..
Sed materia omnium horum, quae faciunt ad gaudium est, quia pro Christo, quasi dicat: ideo complaceo, quia
propter Christum patior. I Petr. IV, 15: nemo vestrum patiatur quasi homicida, vel fur.
Et huius gaudii rationem assignat, dicens cum enim infirmor, etc., quasi dicat: merito complaceo mihi in illis,
quia quando infirmor, etc., id est quando ex his, quae in me sunt, vel ex persecutione aliorum incido in aliquod
praedictorum, adhibetur mihi auxilium divinum, per quod confirmor.
Ps. Xciii, 19: consolationes tuae laetificaverunt animam meam. Ioel III, 10: infirmus dicat, quia ego fortis sum.
Supra IV, 16: licet is qui foris est, noster homo corrumpatur, etc.. Ex. I, 12 legitur, quod quanto plus
premebantur filii Israel, tanto plus multiplicabantur.
|#4 Lectio 4
Posita commendatione sua consequenter apostolus excusat se de his quae dixit, ostendens se coactum hoc
dixisse, quae ad gloriam suam pertinent. Et circa hoc duo facit.
Primo imponit Corinthiis causam eiusmodi gloriationis; secundo exponit et manifestat hanc causam, ibi ego
enim debui, etc..
73

