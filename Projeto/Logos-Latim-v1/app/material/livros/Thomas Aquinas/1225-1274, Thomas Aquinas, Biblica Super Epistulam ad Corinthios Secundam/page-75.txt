Possent enim Corinthii respondere ad praedicta, et dicere: verum est quod multa bona fecisti et magna, et tamen
alii fecerunt plura et maiora quam tu, et ideo apud eos et in eorum comparatione nolumus te commendare.
Et ideo hoc excludit, ostendens quod nihil minus fecit quam illi, sed plus. Et ideo dicit quid est enim quod minus
habuistis a me prae caeteris ecclesiis, id est quam aliae ecclesiae Christi habuerunt per illos quantum ad
spiritualia? quasi dicat: nihil; quia ipsi praedicaverunt fidem, et apostolus praedicavit; illi ostenderunt signa et
virtutes, et apostolus similiter.
Et non solum non minus habuistis, sed plus, quia alii apostoli vivebant de sumptibus illorum quibus
praedicabant; sed apostolus non, quia nihil accepit a Corinthiis.
Et ideo dicit nisi quod ego ipse non gravavi vos, accipiendo vestra, quasi dicat: nihil habuistis minus, nisi hoc
forte reputetis minus, quia nihil accepi a vobis, quod tamen plus est. Act. XX, 34: ad ea quae mihi opus erant, et
his qui mecum sunt, necessaria ministraverunt, etc.. II Thess. III, 8: nocte ac die laborantes, etc.. Is. XXXIII, 15:
qui excutit manus suas, etc..
Quod si hoc ipsum reputatis iniuriam, scilicet quod nolui vestra recipere, quod feci, quia non dilexi vos, et
videtur vobis quod male fecerim, parcatis mihi. Et ideo dicit ironice loquendo donate, id est parcite, mihi hanc
iniuriam. Hoc modo accipitur donare Eph. IV, 32: donantes invicem, sicut et Christus vobis donavit.
|#5 Lectio 5
Hic ostendit se esse commendabilem quantum ad bona futura, quae facere intendit. Et tria facit.
Primo ostendit suum propositum de futuro bono, quod intendit; secundo propositi huius rationem assignat, ibi
non enim quaero quae vestra sunt, etc.; tertio ad rationem, similitudinem adhibet, ibi nec enim debent, etc..
Sciendum est circa primum, quod aliquando contingit, quod ideo aliqui non accipiunt uno tempore, ut reservent
se ad aliud tempus, in quo possint et plus recipere et audacius. Ne ergo isti simile crederent de apostolo, ut ideo
noluisset prima vice recipere ab eis, ut postmodum reciperet plus, dicit, quod non solum hoc fecit olim, sed etiam
paratus est facere in futurum. Unde dicit ecce iam tertio, id est tertia vice, paratus sum venire ad vos, et non ero
vobis gravis; quasi dicat: nec etiam tunc gravabo vos, accipiendo vestra. Supra II: in omnibus sine onere me
servavi et servabo. Iob XXVII, 6: iustificationem quam coepi tenere, etc..
Dicit autem tertio paratus sum venire, et non dicit tertio venio, quia bene ter paratus fuit ire ad eos, sed tamen
non ivit nisi bis. Paratus enim fuit ire prima vice, et tunc ivit, et conversi sunt. Secunda vice fuit paratus, et fuit
impeditus propter peccatum eorum, et tunc non ivit, de quo excusat se in principio huius epistolae. Modo est
paratus ire tertio, et ivit, unde bis ivit, et ter fuit paratus ire.
Rationem autem huius boni propositi subdit, dicens non enim quaero, etc., quae talis est: constat quod artifex
disponit opus suum secundum finem quem intendit; praedicatores autem in praedicando, aliqui intendunt
quaestum et bona temporalia, et ideo totam praedicationem ad hoc ordinant et disponunt; aliqui vero intendunt
salutem animarum, et ideo hoc modo disponunt praedicationem suam, secundum quod vident expedire saluti
illorum quibus praedicant. Quia ergo apostolus intendebat in praedicatione sua salutem Corinthiorum, et videbat,
quod non expediebat quod reciperet ab eis sumptus, tum ut confutaret pseudo, tum etiam quia avari erant, ideo
noluit accipere sumptus.
Et ideo huius rationem assignat, dicens: ideo non gravabo vos, sumptus accipiendo, quia non quaero quae vestra
sunt, in praedicatione mea, sed vos, et vestram salutem procurare intendo. Phil. IV, 17: non quaero datum, sed
fructum. Et ideo Dominus dixit apostolis: faciam vos fieri piscatores hominum, non pecuniae.
Hoc etiam figuratur Gen. XLVII, 19, ubi legitur, quod ioseph emit Aegyptios in servitutem regis, quia bonus
praedicator debet ad hoc studere, ut infideles convertat ad servitium Christi.
Sed huiusmodi rationi adaptat similitudinem, cum dicit nec enim debent, etc..
Et primo ponit similitudinem; secundo adaptat eam, ibi ego autem libentissime, etc.; tertio arguit eorum
ingratitudinem, ibi licet plus vos, etc..
Dicit ergo: quod autem non quaeram vestra, patet per simile. Videmus enim, quod parentes carnales debent
thesaurizare filiis carnalibus, quia filii non debent thesaurizare parentibus, sed parentes filiis.
Cum ergo ego sim pater vester spiritualis, et vos sitis filii mei, nolo quod vos thesaurizetis mihi, sed ego vobis.
Sed hic est quaestio de patribus carnalibus. Nam Ex. XX, 12 dicitur: honora patrem tuum, etc.. In quo etiam
praecipitur nobis, quod ministremus eis necessaria.
Ergo filii tenentur thesaurizare parentibus.
Respondeo. Dicendum est quod ex praecepto tenentur filii ministrare et subvenire parentibus in necessariis, non
autem congregare et thesaurizare eis. Nam thesaurizatio et congregatio fit in posterum. Sed nos videmus quod
secundum naturam filii succedunt parentibus, et non e contrario, nisi in aliquo tristi eventu; et ideo naturaliter
amor parentum est ad hoc, ut congregent filiis. Et hoc modo loquitur apostolus. Exodi autem XX, 12 loquitur
Dominus de subventione in necessariis.
Item quaestio oritur de hoc quod dicit parentes filiis, etc.. Ergo cum praelati sint parentes nostri spirituales,
videtur quod male fecerint principes et alii dando divitias praelatis.
Responsio. Dicendum est quod non dederunt praelatis propter se, sed propter pauperes.
Et ideo non dederunt eis, sed pauperibus.
75

