Cuius ratio est, quia ad hoc quod aliquis bene operetur, exigitur scientia dirigens. Et ideo sicut in addiscendo
dicitur boni ingenii esse qui cito capit verba Magistri, ita, in operando, boni ingenii dicitur, qui exemplo aliorum
cito movetur ad bene operandum. Et ideo dicit apostolus comprobans, id est probare volens, bonum ingenium
vestrum, id est quam promptam voluntatem habeatis ad dandum, moti exemplo Macedonum. I Cor. IV, 14: non
ut confundam vos haec scribo.
|#2 Lectio 2
Hic inducit Corinthios ad dandum eleemosynas exemplo Christi, dicens: volo comprobare ingenium vestrum
bonum ad dandum, scilicet pauperibus, et hoc facere debetis exemplo Christi. Enim, id est quia, scitis gratiam
Domini nostri Iesu Christi, quam quidem humano generi contulit. Io. I, 17: gratia et veritas per Iesum Christum,
etc.. Et haec dicitur gratia, quia quidquid filius Dei poenalitatum nostrarum assumpsit, totum gratiae est
imputandum, quia nec praeventus alicuius bonitate, nec alicuius virtute coactus, nec inductus sua necessitate.
Est autem gratia ista quoniam propter nos egenus factus est. Et dicit egenus, quod plus est quam pauper. Nam
egenus dicitur ille, qui non solum parum habet, sed qui indiget seu eget; pauper vero ille qui parum habet. Ad
significandum ergo maiorem paupertatem dicitur egenus factus est, scilicet in temporalibus. Lc. IX, 58: filius
hominis non habet, etc.. Thren. III, 19: recordare paupertatis, etc..
Est autem factus egenus, non ex necessitate, sed ex voluntate, quia gratia ista iam non esset gratia. Et ideo dicit
cum dives esset, scilicet in bonis spiritualibus. Rom. X, 12: idem Deus dives in omnes, etc.. Prov. VIII, 18:
mecum sunt divitiae, etc.. Dicit autem esset, non fuisset, ne videretur Christus amisisse divitias spirituales cum
assumpsit paupertatem. Sic enim assumpsit hanc paupertatem quod illas inaestimabiles divitias non amisit. Ps.
XLVIII, 3: simul in unum dives et pauper. Dives in spiritualibus, pauper in temporalibus.
Causam autem quare voluit fieri egenus, subdit cum dicit ut illius inopia divites essemus, id est ut illius
paupertate in temporalibus, vos essetis divites in spiritualibus.
Et hoc est propter duo, scilicet propter exemplum et propter sacramentum.
Propter exemplum quidem, quia si Christus dilexit paupertatem, et nos, exemplo suo, debemus diligere eam.
Diligendo autem paupertatem in temporalibus, efficimur divites in spiritualibus. Iac. II, 5: nonne Deus elegit
pauperes in mundo, divites in fide, etc.. Et ideo dicit ut illius inopia, etc..
Propter sacramentum autem, quia omnia quae Christus egit vel sustinuit, fuit propter nos. Unde sicut per hoc
quod sustinuit mortem, liberati sumus a morte aeterna et restituti vitae, ita per hoc quod sustinuit inopiam in
temporalibus, liberati sumus ab inopia in spiritualibus, et facti divites in spiritualibus.
I Cor. I, 5: divites facti estis in illo in omni scientia, etc..
Consequenter cum dicit consilium in hoc do, etc., inducit eos ad dandum ex parte eorum. Et circa hoc duo facit.
Primo ponit ipsorum utilitatem, quae ex hoc provenit; secundo ostendit quod hoc etiam ab ipsis volitum est,
scilicet ut darent eleemosynas, ibi qui non solum, etc..
Dicit ergo: considerans hoc beneficium, consilium vobis do, id est hortor vos ad hoc, scilicet ad dandum
eleemosynas, scilicet non solum propter utilitatem sanctorum, qui sunt in ierusalem, sed et propter utilitatem
vestram. Prov. XXVII, 9: boni amici consiliis anima dulcoratur, etc..
Et hoc quia utile est vobis. Bonum enim pietatis plus est utile facienti, quam illi cui fit, quia faciens reportat inde
commodum spirituale, recipiens vero temporale. Et sicut spirituale praeferri debet temporali, sic in operibus
pietatis utilitas dantis praefertur utilitati accipientis. I Tim. IV, 8: pietas ad omnia valet.
Hoc autem non solum eis est utile sed etiam ipsi hoc voluerunt, et ideo dicit quia non solum, etc.. Ubi tria facit.
Primo commemorat bonum principium in eis; secundo hortatur eos ad debitum finem, ibi nunc vero et facto, etc.;
tertio exponit quoddam quod dixerat, ibi si enim voluntas, etc..
Dicit ergo: vere debetis libenter dare eleemosynas, quia non solum est vobis utile, sed etiam hoc ipsum velle
sponte coepistis, scilicet dare eleemosynas, a priori anno, quo scilicet veni ad vos. Vel a priori anno, id est
praecedenti. Quasi dicat: plus est velle, quam facere, iuxta illud Eccli. XVIII, 16: verbum melius est quam
datum, etc..
Et ideo debetis esse prompti ad dandum.
Et quia estis prompti ad dandum, ideo nunc quod habuistis in animo perficite facto, alioquin illa voluntas esset
frustra.
Io. IV: non diligamus verbo, neque lingua, etc.. Phil. I, 6: qui coepit in vobis, etc.. Et huius ratio est, ut
quemadmodum promptus est animus voluntatis, id est discretio voluntatis. Secundum Glossam, prompta est, ita
sit prompta discretio perficiendi.
Vel, aliter, ut animus sumatur pro voluntate.
Et tunc dicitur: quemadmodum prompti fuistis ad volendum, ita prompti ad perficiendum.
Et hoc ex eo quod habetis, id est secundum facultatem vestram.
Consequenter exponit hoc quod dicit ex eo quod habetis, dicens si enim, etc., quasi dicat: dico quod debetis esse
prompti ad dandum, et in hoc non intendo vos gravare, ut scilicet detis supra facultates vestras, quia forte
voluntas prompta ad hoc inducit vos, sed in hoc opus non potest imitari voluntatem. Et ideo dicit: ex eo quod
habetis, enim, pro quia, si voluntas prompta est secundum id quod habet, accepta est.
47

