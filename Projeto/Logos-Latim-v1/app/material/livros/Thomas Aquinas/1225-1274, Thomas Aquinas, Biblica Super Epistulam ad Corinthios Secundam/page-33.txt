Consequenter cum dicit et posuit in nobis, etc., exponit secundum, scilicet de beneficio apostolis collato. Quasi
dicat: hoc modo dedit nobis ministerium reconciliationis, quia posuit in nobis verbum reconciliationis, id est
dedit virtutem et inspiravit in cordibus nostris, ut annuntiemus mundo hanc reconciliationem esse factam per
Christum. Et hoc faciendo inducimus homines, ut conforment se Christo per baptismum. Ier. I, 9: ecce dedi
verba mea, etc..
Consequenter cum dicit pro Christo ergo legatione, etc., ostendit usum beneficii.
Et primo quantum ad secundum beneficium collatum apostolis; secundo, quantum ad primum collatum omnibus,
ibi obsecramus pro Christo, etc..
Dicit ergo: ex quo Deus posuit verbum reconciliationis, debemus eo uti. Et hoc est ergo quod fungimur legatione
pro Christo, id est sumus legati Christi. Eph. VI, 20: pro quo legatione fungimur in catena ista, etc..
Et idoneitas ad hanc legationem est nobis ex virtute Dei, quae est in me. Et ideo dicit tamquam Deo exhortante
per nos, quia Deus, qui in nobis loquitur, dat nobis idoneitatem ad hanc legationem. Matth. X, 20: non vos estis
qui loquimini, etc.. Infra XIII, 3: an experimentum quaeritis eius, qui in me, etc..
Consequenter cum dicit obsecramus, etc., subdit quantum ad usum primi beneficii. Et primo inducit ad usum;
secundo ostendit unde adsit nobis facultas ad ipsum usum, ibi eum qui non, etc..
Dicit ergo: ex quo Deus fecit reconciliationem, et nos sumus legati Dei in hoc, obsecramus, etc.. Blande
alloquitur, cum posset imperare. II Tim. Cap. Ult.: argue, obsecra, increpa, etc.. Ad philem. 8: potestatem habens
imperandi, etc.. Obsecramus, inquam, pro Christo, id est propter amorem Christi, reconciliamini Deo.
Videtur autem hoc esse contrarium ei quod dicit, quod Deus reconciliavit nos sibi. Si ergo ipse reconciliavit,
quid necesse est ut nos reconciliemur? iam enim reconciliati sumus.
Ad hoc dicendum quod Deus reconciliavit nos sibi, ut causa efficiens, scilicet ex parte sua, sed, ut sit nobis
meritoria, oportet etiam quod fiat reconciliatio ex parte nostra.
Et hoc quidem in baptismo et in poenitentia, et tunc cessamus a peccatis.
Unde autem adsit nobis huiusmodi facultas reconciliandi Deo, ostendit ex hoc scilicet quod dedit nobis
potestatem iuste vivendi, qua possumus abstinere a peccatis, et, hoc faciendo, reconciliamur Deo.
Et ideo dicit eum qui non, etc.. Quasi dicat: bene potestis reconciliari, quia Deus, scilicet pater, eum, scilicet
Christum, qui non noverat peccatum, I Petr. II, 22: qui peccatum non fecit, etc.; Io. VIII, 46: quis ex vobis arguet
me, etc., pro nobis fecit peccatum.
Quod tripliciter exponitur. Uno modo, quia consuetudo veteris legis est ut sacrificium pro peccato, peccatum
nominetur. Os. IV, 8: peccata populi mei comedent, id est oblata pro peccato. Tunc est sensus fecit peccatum, id
est hostiam, vel sacrificium pro peccato. Alio modo, quia peccatum aliquando sumitur pro similitudine peccati,
vel pro poena peccati. Rom. VIII, 3: misit Deus filium suum in similitudinem peccati, etc., id est de similitudine
peccati damnavit peccatum. Et tunc est sensus fecit peccatum, id est fecit eum assumere carnem mortalem et
passibilem. Tertio modo, quia aliquando dicitur hoc esse hoc vel illud, non quia sit, sed quia opinantur homines
ita esse.
Et tunc est sensus fecit peccatum, id est fecit eum reputari peccatorem. Is. LIII, 12: cum iniquis reputatus est.
Et hoc quidem fecit, ut nos efficeremur iustitia, id est ut nos, qui peccatores sumus, efficeremur non solum iusti,
imo ipsa iustitia, id est iustificaremur a Deo; vel iustitia, quia non solum nos iustificavit, sed etiam voluit quod
per nos alii iustificarentur.
Iustitia, dico, Dei, non nostra. Et in Christo, id est per Christum.
Vel, aliter, ut ipse Christus dicatur iustitia.
Et tunc est sensus ut nos efficeremur iustitia, id est ut inhaereremus Christo per amorem et fidem, quia Christus
est ipsa iustitia. Dicit autem, Dei, ut excludat iustitiam hominis, quae est qua homo confidit de propriis meritis.
Rom. X, 3: ignorantes Dei iustitiam, etc. In ipso, scilicet Christo, id est per Christum, quia ipse factus est nobis
iustitia, I Cor. I, 30.
|+6 Capitulus 6
|#1 Lectio 1
Supra apostolus commendavit ministerium apostolatus, hic consequenter ipsum ministerium, sibi commissum ad
utilitatem subditorum, exequitur. Et circa hoc duo facit.
Primo hortatur eos in generali ad omnia, quae communiter sunt necessaria ad bonam vitam; secundo hortatur eos
de quodam speciali suffragio fiendo sanctis in ierusalem, et hoc VIII cap., ibi notum autem vobis facimus,
fratres, etc..
Circa primum autem duo facit.
Primo hortatur eos ad bona praesentia; secundo commendat eos de bonis in praeterito factis, et hoc VII cap., ibi
has igitur habentes promissiones, etc..
Circa primum tria facit.

33

