Circa primum ponit quatuor virtutes: et primo virtutem castitatis, quae maximum locum tenet in virtute
temperantiae, et quantum ad hoc dicit in castitate, scilicet mentis et corporis.
Ubi notandum est quod immediate post multos labores, vigilias et ieiunia, subdit de castitate, quia qui vult
habere virtutem castitatis, necesse habet laboribus dari, vigiliis insistere, et macerari ieiuniis. I Cor. IX, 27:
castigo corpus meum, et in servitutem redigo, etc.. Hebr. XII, 14: pacem sequimini, etc..
Si autem quaeratur, quare non facit mentionem de aliis virtutibus, nisi solum de temperantia, dicendum est quod
sic facit, sed implicite; quia hoc quod dicit: in multa patientia, in tribulationibus, etc., pertinet ad virtutem
fortitudinis; hoc vero quod dicit: per arma iustitiae, pertinet ad virtutem iustitiae.
Secundo ponit virtutem scientiae.
Unde dicit in scientia. Et siquidem scientia referatur ad scientiam qua aliquis scit bene conversari in medio
nationis pravae et perversae, sic refertur ad virtutem prudentiae. Si vero scientia referatur ad certitudinem, qua
fideles certi sunt de his quae pertinent ad cognitionem Dei, sic pertinet ad virtutem fidei.
Et utraque necessaria est christianis, quia sine scientia, primo modo sive secundo modo accepta, homines de
facili ruunt in peccatis.
Is. V, 13: propterea captivus ductus est populus meus, quia non habuit scientiam. Ier. III, 15: dabo vobis pastores
iuxta cor meum.
Tertio ponit virtutem spei. Unde dicit in longanimitate, quae pertinet ad perfectionem spei. Nihil autem aliud est
longanimis, quam qui arduum aliquod ex spe, semper ac diu dilatum, patienter expectat, et hoc a spiritu sancto.
Gal. V, 22; fructus autem spiritus, charitas, etc., longanimitas, etc.. Col. I, 11: in omni patientia et longanimitate.
Quarto ponit virtutem charitatis.
Charitas autem duo habet, scilicet effectum exteriorem et interiorem. Sed in effectu exteriori habet suavitatem ad
proximum. Non enim convenit quod aliquis non sit suavis ad eos quos diligit. Et ideo dicit in suavitate, id est
dulci conversatione ad proximos, ut scilicet blandi simus. Prov. XII, 11: qui suavis est, vivit in moderationibus,
etc.. Eccli. VI, 5: verbum dulce multiplicat amicos, etc.. Sed non in suavitate mundi, sed in ea quae causatur ex
amore Dei, scilicet ex spiritu sancto, et ideo dicit in spiritu sancto, id est quam spiritus sanctus causat in nobis.
Sap. XII, 1: o quam bonus et suavis, etc..
In effectu autem interiori habet veritatem absque fictione, ut scilicet non praetendat exterius contrarium eius
quod habet interius.
Et ideo dicit in charitate non ficta. I io. III, 18: non diligamus verbo neque lingua, sed, etc.. Col. III, 14: super
omnia charitatem habentes. Et huius ratio est quia, ut dicitur Sap. I, 5: spiritus sanctus disciplinae effugiet
fictum.
Consequenter ostendit quomodo se habeant in his, quae pertinent ad veritatem oris, ut scilicet sint veraces. Et
ideo dicit in verbo veritatis, scilicet vera loquendo et praedicando.
Quomodo autem se habeant in perfectione operis, subdit, dicens in virtute Dei, id est non in operibus nostris
confidamus, sed solum in virtute Dei, et non in propria.
I Cor. IV, 20: regnum Dei non est in sermone, etc..
Consequenter cum dicit per arma iustitiae, etc., ostendit qualiter se habeant in operatione bonorum et malorum,
inter bona et mala, prospera et adversa, et hoc pertinet ad virtutem iustitiae. Et primo ostendit hoc in generali;
secundo exponit in speciali.
Dicit ergo primo, quod exhibeamus nos sicut Dei ministros in multa patientia. Et quod plus est, per arma
iustitiae. Ubi sciendum est quod iustitia ordinat et facit hominem tenere locum suum, a dextris, id est, in
prosperis, ut scilicet non elevetur, et a sinistris, id est in adversis, ut scilicet non deiiciatur.
Phil. IV, 12: ubique et in omnibus, etc., scio abundare, etc..
Consequenter hoc exponit per partes prosperorum et adversorum, dicens per gloriam, etc.. Ubi sciendum est,
quod in rebus temporalibus prosperitas vel adversitas in tribus consistit: in superbia vitae, in concupiscentia
carnis, in concupiscentia oculorum, iuxta illud I Io. II, 16: omne quod est in mundo, aut est concupiscentia
carnis, etc.. Et haec prosequitur ordine suo, quia primo dicit quomodo se habeant in adversis et prosperis, quae
pertinent ad superbiam vitae, dicens per gloriam, etc.. Secundo quomodo se habeant in his quae pertinent ad
concupiscentiam carnis, ibi quasi morientes, etc.. Tertio quomodo se habeant in his quae pertinent ad
concupiscentiam oculorum, ibi sicut egentes, etc..
Sunt autem duo, quae ad superbiam pertinent, scilicet sublimitas status et operum. Et ideo dicit per gloriam, id
est per statum excellentiae, quasi dicat: exhibeamus nos Dei ministros, scilicet per Dei gloriam, id est in
prosperitate. Is. XXIII, 9: Dominus exercituum cogitavit, etc.. Et quod apostoli gloriosi appareant, patet Act.
XIV, 10, quod Paulus et barnabas credebantur esse dii. Et ignobilitatem, quae est in sinistris, quasi dicat: nec in
gloria elevemur, nec, si contemptibiles sumus, deiiciamur. I Cor. I, 28: ignobilia huius mundi elegit Deus, etc..
Quantum ad famam operum dicit per infamiam et bonam famam. Ubi sciendum est, quod, sicut Gregorius dicit,
homo non debet ex se dare causam infamiae suae, sed potius debet procurare bonam famam, iuxta illud Eccli.
XLI, 15: curam habe de bono nomine, et hoc propter alios, quia oportet nos bonum testimonium habere ad eos,
qui foris sunt, I Tim. III, 7. Si vero contingat aliquem incurrere in infamiam iniuste, non debet esse ita

36

