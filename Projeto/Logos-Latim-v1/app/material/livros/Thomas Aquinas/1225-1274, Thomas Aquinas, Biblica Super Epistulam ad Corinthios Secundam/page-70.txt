me homo, nisi totaliter separetur a corpore, ita scilicet quod anima eius non insit corpori, ut forma, vel si inest ut
forma, tamen mens eius omnino in huiusmodi visione totaliter alienetur a sensibus.
Et ideo dicendum est, quod hoc quod apostolus dicit se nescire, utrum scilicet in illa visione anima eius fuerit
totaliter separata a corpore, unde dicit sive extra corpus; vel utrum anima eius extiterit in corpore, ut forma,
tamen mens eius fuerit a sensibus corporeis alienata, unde dicit sive in corpore. Et hoc etiam alii concedunt.
|#2 Lectio 2
Posito primo raptu, ponitur consequenter secundus raptus. Et duo facit: primo ponitur raptus, secundo raptus
excellentia, ibi audivit arcana, etc..
Sed notandum, quod Glossa dicit istum raptum esse alium a primo. Et si bene consideretur, bis legitur aliquid de
apostolo, ad quod possunt isti duo raptus referri. Nam Act. IX, 9 legitur de eo quod stetit tribus diebus non
videns et nihil manducans, neque bibens, et ad hoc potest referri primus raptus, ut scilicet tunc fuerit raptus
usque ad tertium caelum. Sed Act. XXII, 17 legitur quod factus est in templo in stupore mentis, et ad hoc refertur
iste secundus raptus.
Sed hoc non videtur verisimile, quia quando in stupore mentis factus fuit, missus iam fuerat in carcerem
apostolus; sed hanc epistolam scripsit apostolus diu ante, unde prius scripta fuit haec epistola, quam apostolus
fuisset in stupore.
Et ideo dicendum est, quod differt iste raptus a primo, quantum ad id in quod raptus est. Nam in primo raptus est
in tertium caelum; in secundo vero in Paradisum Dei.
Si vero aliquis tertium caelum acciperet corporaliter, secundum primam acceptionem caelorum superius positam,
vel si fuerit visio imaginaria, posset similiter dicere Paradisum corporalem, ut diceretur quod fuerit raptus in
Paradisum terrestrem.
Sed hoc est contra intentionem Augustini, secundum quem dicimus, quod fuit raptus in tertium caelum, id est
visionem intelligibilium, secundum quod in se ipsis et in propriis naturis videntur, ut supra dictum est. Unde
secundum hoc oportet non aliud intelligere per caelum, et aliud per Paradisum, sed unum et idem per utrumque,
scilicet gloriam sanctorum, sed secundum aliud et aliud.
Caelum enim dicit altitudinem quamdam cum claritate, Paradisus vero quamdam iucundam suavitatem. In
sanctis autem beatis et Angelis Deum videntibus sunt excellenter haec duo, quia est in eis excellentissima
claritas, qua Deum vident, et summa suavitas, qua Deo fruuntur. Et ideo dicuntur esse in caelo quantum ad
claritatem, et in Paradiso quantum ad suavitatem. Is. Lxvi, 14: videbitis et gaudebitis, etc..
Fuit ergo utrumque collatum apostolo, ut scilicet sublimaretur ad illam altissimam claritatem cognitionis, et hoc
significat cum dicit ad tertium caelum, et ut sentiret suavitatem divinae dulcedinis, unde dicit in Paradisum.
Ps. XXX, 20: magna multitudo dulcedinis tuae, etc.. Apoc. II, 17: vincenti dabo manna absconditum, etc.. Et ista
dulcedo est gaudium de divina fruitione, de qua Matth. XXV, 21 dicitur intra in gaudium Domini tui.
Sic ergo patet terminus raptus, quia in Paradisum, id est in eam dulcedinem, qua indeficienter reficiuntur illi, qui
sunt in caelesti ierusalem.
Sequitur consequenter ipsius raptus excellentia, quia audivit arcana verba, quae non licet homini loqui. Et hoc
potest dupliciter exponi. Uno modo, ut ly homini construatur cum licet et loqui; et sensus est: audivit arcana
verba, id est percepit intima cognitione, secreta de Dei essentia quasi per verba, quae scilicet verba non est
licitum ut homini dicantur.
Alio modo, ut ly homini construatur solum cum non licet, et tunc est sensus: audivit verba, etc., quae verba non
licet homini loqui, homini scilicet imperfecto.
Sciendum autem, quod secundum Augustinum, Paulus est raptus ad videndum divinam essentiam, quae quidem
non potest videri per aliquam similitudinem creatam.
Unde manifestum est, quod illud quod Paulus vidit de essentia divina nulla lingua humana potest dici, alias Deus
non esset incomprehensibilis.
Et ideo secundum primam expositionem dicendum est audivit, id est consideravit arcana verba, id est
magnificentiam divinitatis, quam nullus homo potest loqui.
Dicit autem audivit pro vidit, quia illa consideratio fuit secundum interiorem actum animae, in quo idem est
auditus et visus, secundum quod dicitur Num. XII, 8: ore ad os loquitur ei et palam, etc.. Dicitur autem illa
consideratio visio, inquantum Deus videtur in hoc, et locutio, inquantum homo in ipsa instruitur de divinis.
Et quia huiusmodi spiritualia non sunt pandenda simplicibus et imperfectis, sed perfectis, secundum quod dicitur
I Cor. II, 6: sapientiam loquimur inter perfectos, ideo, secundo modo, exponitur quod secreta, quae ibi audivit,
non licet mihi loqui homini, id est imperfectis, sed spiritualibus, inter quos loquimur sapientiam. Prov. XXV, 2:
gloria Dei est celare verbum, id est hoc ipsum, quod necesse est celare magnalia Dei, pertinet ad gloriam Dei.
Psalmus secundum translationem Hieronymi: tibi silet laus, Deus, id est quod incomprehensibilis est verbis
nostris.
Deinde cum dicit pro huiusmodi gloriabor, etc., ostendit quomodo se habet ad gloriam. Et circa hoc tria facit.

70

