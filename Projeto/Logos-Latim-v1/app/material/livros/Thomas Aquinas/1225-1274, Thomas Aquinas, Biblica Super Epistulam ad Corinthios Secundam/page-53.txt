Et ideo dicit: glorificantes etiam Deum in ipsorum obsecratione pro vobis; id est glorificant Deum de hoc quod
ipsi viri sancti obsecrant pro nobis. Ipsorum, dico, desiderantium vos videre in aeterna beatitudine, et hoc propter
eminentem gratiam Dei in vobis.
Ex his ergo apostolus prorumpit in gratiarum actionem Deo, dicens gratias, etc.. Id est quia tot bona inde
proveniunt de ministerio vestro, ego ago gratias Deo, etc., scilicet charitatis, quae maxime videtur vigere in
vobis, qui subvenitis etiam illis qui sic agunt gratias Deo et orant pro vobis.
Et hoc donum est inenarrabile, quia non potest dici, quantum utile sit, quia oculus non vidit, nec auris audivit,
etc..
|+10 Capitulus 10
|#1 Lectio 1
Postquam tractavit de bonis ministris Christi et fidei, consequenter apostolus invehitur contra falsos ministros et
pseudo-prophetas. Et primo invehitur contra eos; secundo vero contra illos, qui, decepti ab eis, adhaerebant eis,
in XIII cap., ibi ecce tertio, etc..
Circa primum duo facit.
Primo excusat se de eis quae imponuntur sibi per rationem; secundo vero per facti evidentiam, ibi quae autem
secundum faciem sunt, etc..
Circa primum duo facit.
Primo recusat se excusare per experimentum, cum tamen posset; secundo vero excusat per rationem, ibi qui
arbitrantur, etc..
Circa primum tria facit.
Primo praemittit obsecrationem; secundo interponit illud quod imponitur sibi a pseudo, ibi qui in facie quidem,
etc.; tertio recusat experimentum, ibi rogo autem.
Dicit ergo ipse autem ego Paulus, qui vos et alios ad eleemosynas exhortor; ego, inquam, ipse, obsecro vos per
mansuetudinem et modestiam Christi. De mansuetudine Christi habetur Matth. XI, 29: discite a me, quia mitis
sum, etc.. De modestia sap. XI, 21: omnia in numero, pondere et mensura disposuisti, etc.. Modestia enim nihil
aliud est quam modum servare in agendis.
Facit autem specialiter hic mentionem de mansuetudine et modestia Christi, quia pseudo, et Corinthii, specialiter
imponebant Paulo quod cum esset praesens apud eos conversaretur humiliter, et cum esset absens scriberet eis
valde dure. Et ideo posuit illa duo quae Christus habuit, ut sciant quod apostolus haec etiam ostendit et servavit
exemplo Christi.
Et ideo consequenter interponit vitium sibi impositum, dicens: ego ipse Paulus, id est vere humilis, quia Paulus
humilis et quietus interpretatur. I Cor. XV, 9: ego sum minimus, etc.. Unde ego ipse, id est, vere Paulus. Ps. Ci,
28: tu quidem ipse es. Eccli. XIX, 23: est qui nequiter humiliat se, etc..
Et Iac. III, 16: ubi zelus et contentio, ibi inconstantia, etc..
Ego inquam obsecro, qui in facie, id est exterius, ut dicitis, humilis sum inter vos, id est humiliter conversatus,
cum sum vobis praesens, absens autem, id est cum sum absens a vobis, quando scilicet non timeo laedi ab aliquo
vestrum, confido in vobis, id est confidenter ago, aspere vobis per epistolam scribens. Prov. XXVIII, 1: iustus
quasi leo confidens, etc..
Consequenter cum dicit rogo autem, etc., recusat sumere experimentum.
Isti enim credebant quod apostolus ex timore ductus conversaretur humiliter inter eos, et ideo dicit: vos ita
creditis, sed ego rogo vos, qui et ipse obsecro, ut velitis experiri, utrum ego, si necesse sit, faciam in praesentia,
quomodo facio in absentia. Et ideo dicit ne praesens, id est cum fuero apud vos, audeam facere in vobis, si
necesse sit, per eam confidentiam, id est ita confidenter, sicut existimor a vobis audere, id est audacter et
confidenter agere, in quosdam, incorrectos dure reprehendendo, per litteras etiam corrigendo. Iob XXXI: exaltat
audacter, etc..
Deinde excusat se per rationem, dicens qui arbitrantur, etc., quasi dicat: et licet nolim experimento me excusare
propter vos, tamen ratio in promptu est ad excusandum me sufficienter.
Circa hoc ergo tria facit.
Primo ponit causam, quare imponunt ei quod dictum est; secundo destruit causam illam; tertio confirmat per
rationem.
Causa autem quare hoc sibi imponitur, scilicet quod praesens sit humilis, absens autem severus et austerus, est
quia isti arbitrabantur apostolum secundum carnem ambulare.
Et quia unusquisque secundum regulam operis operatur, finis autem habet rationem regulae, ideo quilibet dirigit
opus suum ad finem quem intendit. Qui ergo ponunt finem suum in bonis carnalibus dicuntur ambulare
secundum carnem. Et inde est quod ita regulant opera sua, ut consequantur ea quae sunt carnis; quae quidem,
quia possunt subtrahi ab hominibus, ideo homines, qui in carnalia tendunt, blande se habent ad homines et
humiliter. Et ideo, quia credebant apostolum ambulare secundum carnem ideo credebant quod propter hoc
humiliter conversatus sit inter eos.
53

