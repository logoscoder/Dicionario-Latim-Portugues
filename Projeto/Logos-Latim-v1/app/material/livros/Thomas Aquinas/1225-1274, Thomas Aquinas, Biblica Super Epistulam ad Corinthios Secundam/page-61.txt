Et quia sciebat quod pseudo praedicabant ut acciperent, et, per consequens, quod non praedicarent si deficeret eis
lucrum, dicit quod facio, ideo facio et faciam hoc, non propter odium, sed ut amputem occasionem eorum,
scilicet pseudo, qui volunt, supple meo exemplo, habere occasionem accipiendi vestra.
Sciebat enim, secundum Ambrosium, quod si non acciperent, non diu praedicarent. E contrario dicitur Prov. VI:
da occasionem sapienti, etc.. Et hoc, ut tales inveniantur, scilicet pseudo, sicut et nos, scilicet non accipientes
pecunias, sicut et nos non accipimus. In quo quidem ipsi gloriantur, scilicet quod imitantur nos, et ego nolo, si
perfecte volunt nos imitari, quod accipiant.
I Cor. VII, 7: volo omnes homines esse sicut me, scilicet non accipientes.
Ut in quo, etc.. Hoc legitur tripliciter.
Uno modo sic: ut inveniantur tales, supple sicut et nos, non accipiendo sicut et nos non accipimus, et, per
consequens, a praedicatione cessando. In quo, scilicet esse tales, sicut et nos gloriantur; contendebant enim esse
similes veris apostolis. Secundo modo sic: ut in eo in quo gloriantur, scilicet accipiendo, quia hoc solum
quaerebant, inveniantur sicut et nos, id est similes nobis, cessando scilicet et desistendo ab acceptione, ut nobis
assimilentur. Tertio modo sic: ut in eo in quo gloriantur, scilicet in non accipiendo, dicunt enim se nihil accipere,
inveniantur sicut et nos, id est non meliores nobis, ne scilicet possint se in hoc nobis praeferre.
Nam eiusmodi, hoc continuatur tripliciter.
Primo modo sic: ita gloriantur et contendunt, non sicut nos, nam eiusmodi, etc..
Secundo modo sic: et vere desistant accipere, ut nobis assimilentur, nam eiusmodi, etc..
Tertio modo sic: ita in non accipiendo gloriantur, ut nobis similes videantur.
Posita autem vera causa, probat eam consequenter, dicens nam eiusmodi, etc., ostendens quomodo student
assimilari apostolos.
Et circa hoc tria facit.
Primo ponit causam; secundo probat eam, ibi sed non mirum; tertio consequenter ostendit differentiam pseudo
ad veros apostolos, ibi quorum finis, etc..
Dicit ergo: recte dico, quod hoc facio, ut amputem eis occasionem accipiendi.
Nam eiusmodi pseudo-apostoli sunt operarii, scilicet falsi. Phil. III, 2: videte canes, videte malos operarios, etc..
Subdoli, id est, callidi et vulpini, sub specie religionis decipientes. Ez. XIII, 4: quasi vulpes in desertis, etc..
Cant. II, 15: capite nobis vulpes parvulas, quae demoliuntur vineas, etc.. Matth. VII, 15: veniunt ad vos in
vestimentis ovium, etc.. Et hoc est quod dicit transfigurantes se in apostolos Christi, id est exterius portantes
signa bonorum apostolorum.
II Tim. III, 5: habentes quidem speciem pietatis, etc..
Et hoc probat, quia sicut veri apostoli mittuntur a Deo et informantur ab ipso, sic Satanas transformat se in
Angelum lucis, qui est dux et incentor eorum, ostendens se esse vel Angelum Dei, vel aliquando Christum. Non
est ergo mirum neque magnum si ministri eius, scilicet pseudo, transformant se in ministros iustitiae, id est
simulant se esse iustos. Eccli. X, 2: secundum iudicem populi, sic et minister eius, etc..
Notandum autem est, quod Satanas transfigurat se aliquando visibiliter, sicut beato martino, ut deciperet eum, et
hoc modo multos decepit. Sed ad hoc valet et necessaria est discretio spirituum, quam specialiter Deus contulit
beato Antonio. In hoc tamen potest cognosci, quod Satanas sit, quia bonus Angelus in principio hortatur ad bona,
et perseverat in eis, sed malus in principio quidem praetendit bona, sed postmodum volens explere desiderium
suum, et quod intendit, scilicet decipere, inducit et instigat ad mala. I Io. IV, 1: omni spiritui nolite credere, etc..
Et ideo iosue cum videret Angelum in campo suo, dixit iudic. V: noster es an adversariorum? aliud etiam signum
est, quod bonus Angelus etsi terreat in principio, tamen statim consolatur, et confortat, sicut zachariam, Lc. I, 13:
ne timeas, zacharia. Et ad beatam virginem dixit: ne timeas, maria, etc.. Malus autem Angelus stupefacit et
desolatum dimittit.
Et hoc ideo, ut stupefactum facilius decipiat et persuadeat sibi.
Aliquando autem transfigurat se invisibiliter, et hoc quando ea, quae in se mala sunt, facit apparere bona,
pervertendo sensus hominis et inflammando concupiscentiam. Prov. XVI, 25: est via quae videtur homini recta,
etc.. Sic decepit monachum quemdam, qui cum proposuisset in animo suo numquam exire cellam, suggessit ei
diabolus, quod bonum esset quod exiret ad ecclesiam et reciperet corpus Christi. Cui suggestioni consentiens,
propositum mutavit vadens ad ecclesiam.
Postmodum cognoscens eum fuisse diabolum, gloriatus est monachus quod non deceperat eum, quia ad bonum
iverat, et tamen iam removit eum a proposito continue standi in cella. Postmodum vero iterum suggessit ei, quod
pater suus esset mortuus, et dimiserat sibi multas divitias distribuendas inter pauperes, quod iret ad civitatem, ad
quam cum iret, numquam rediit ad cellam, et mortuus est in peccato. Unde valde difficile est, quod homo caveat
sibi, et ideo recurrendum est ad adiutorium divinum. Iob XLI, 4: quis revelabit faciem indumenti eius, etc., quasi
dicat: nullus nisi Deus.
Consequenter ponit ministrorum, et malorum et bonorum differentiam, quae consistit in hoc, quod finis illorum,
scilicet ministrorum Christi, et Satanae, erit secundum opera eorum. Nam finis bonorum erit bonus, et malorum
erit malus, et boni inducuntur ad bonum, et mali ad malum. Phil. III, 19: quorum finis interitus, etc.. Item boni
recipient bona, et mali mala. Supra V, 10: omnes nos manifestari oportet ante tribunal Christi.
61

