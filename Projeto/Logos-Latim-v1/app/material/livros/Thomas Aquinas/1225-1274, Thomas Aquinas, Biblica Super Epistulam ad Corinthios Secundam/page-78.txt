Sunt enim susurrones, qui latenter seminant discordias. Eccli. XXVIII, 15: susurro et bilinguis maledictus erit.
Et haec duo procedunt ex superbia, quae animum inflatum contra aliquos prorumpere facit in mala verba. Et ideo
dicit inflationes, I Cor. IV, 18: tamquam non sim venturus ad vos, sic inflati, etc..
Et hae inflationes veniunt ex seditionibus, quae sunt praeparationes partium ad pugnam, quia inter superbos
semper iurgia sunt, prov. XIII, 10. Et ideo dicit seditiones, id est, tumultus ad pugnam. Prov. XVII, 11: semper
iurgia quaerit malus.
Sic ergo patet eorum malitia quantum ad mala praesentia, quae multa sunt et in dissensionibus et in nocumentis.
Manifestat autem eorum malitiam quantum ad mala praeterita, de quibus non poenituerunt, cum dicit ne iterum
cum venero, humiliet me Deus, id est affligat, apud vos, ita quod et lugeam multos vestrum, ex his qui ante
peccaverunt, id est ante primam epistolam, et non egerunt poenitentiam, plene post primam epistolam. Et merito
lugeam, quia, sicut gloria patris est gloria filiorum, ita confusio patris est confusio filiorum. Sic Samuel lugebat
Saul, I Reg. XVI, 1: usquequo luges Saul, etc..
Et hoc quia non poenituerunt, nec egerunt poenitentiam de peccatis carnalibus praedictis, quorum quaedam sunt
contra naturam, et ideo dicit super immunditia, id est luxuria contra naturam. Quaedam sunt, quae committuntur
cum mulieribus corruptis, scilicet viduis seu coniugatis, et ideo dicit et fornicatione.
Quaedam sunt, quae fiunt in corruptione virginum, et ideo dicit et impudicitia quam gesserunt. Gal. V, 19:
manifesta sunt opera carnis, quae sunt fornicatio, immunditia, impudicitia, etc..
|+13 Capitulus 13
|#1 Lectio 1
In praecedentibus apostolus multa locutus est ad detestationem pseudo, hic consequenter loquitur contra illos qui
a pseudo sunt seducti. Et circa hoc duo facit.
Primo increpat seductos; secundo consolatur persistentes, ibi de caetero, fratres, gaudete, etc..
Circa primum, primo comminatur sententiae severitatem; secundo ostendit suam iudiciariam potestatem, ibi an
experimentum quaeritis, etc.; tertio monet ad correctionem, ibi vosmetipsos tentate, etc..
Circa primum, primo promittit suam praesentiam; secundo praedeterminat sui iudicii formam, ibi in ore duorum
vel trium, etc.; tertio comminatur severam sententiam, ibi praedixi enim, et praedico, etc..
Promittit ergo, primo, suum adventum, dicens ecce ego venio, quasi dicat: certum sit vobis, quod venio ad vos, et
ideo cavete vobis ne inveniam vos imparatos.
Et dicit tertio, non quod tertio iverit, sed quia tertio iam paraverat ire, etsi non iverat nisi semel, in secundo
apparatu impeditus.
I Cor. IV, 19: veniam ad vos cito, etc..
Veniam, inquam, et iudicabo malos, secundum ordinem tamen, ita scilicet quod in ore duorum vel trium testium,
accusantium seu testantium contra aliquem, sit omne verbum, accusatorum; quod quidem dicitur Deut. XVII, 6:
nemo occidetur, uno teste dicente testimonium, et eiusdem XIX, 15: non stabit testis unus contra aliquem.
Vel aliter in ore duorum, etc., quasi dicat: hoc quod dico de adventu meo ad vos, ita est certum, sicut
testimonium duorum, vel trium. Sic ergo ordo iudicii erit.
Sed severitatem sententiae comminatur, dicens praedixi enim, etc.. Ubi, primo, insinuat ordinem iudiciarium quo
est procedendum, in quo exigitur ut praecedat trina admonitio. Et quantum ad hoc dicit praedixi vobis ut
praesens, bis, quando scilicet eram vobiscum, et nunc absens praedico, ut sic ter admoneat. Praedico, inquam, his
qui ante peccaverunt, et omnibus aliis; quasi dicat: omnes moneo.
Secundo, praemissa monitione, comminatur sententiam. Unde dicit quoniam si venero, non parcam iterum, quasi
dicat: illis qui peccaverunt peperci prima vice, sed, si iterum peccaverint, vel si non egerint poenitentiam, non
parcam eis iterum. Et hoc iuste fit, quia ille cui semel remittitur et iterum peccat, si remitteretur sibi, cresceret in
malitia, et efficeretur insolens. Et ideo dicit sapiens Prov. XIII, 24: qui parcit virgae, odit filium suum, etc..
Ex hoc ergo ordinatum est in ecclesia, ut praecedat trina monitio antequam quis sententiam excommunicationis
fulminet, quia contingit, quod aliqui, licet sint in peccatis et offendant, tamen ex solo verbo admonitionis
corriguntur et satisfaciunt. Et etiam a levioribus semper incipiendum est. Quod si admonitione non ducitur, ne
magis insolescat, adhibenda est severitas sententiae. Eccle. VIII, 11: ex eo quod non profertur cito contra malos
sententia, etc..
Consequenter ne possent calumniari de potestate apostoli, ostendit apostolus suam iudiciariam potestatem,
dicens an experimentum, etc.. Ubi tria facit.
Primo ostendit se habere legationem et potestatem iudicandi a Christo; secundo ostendit virtutem Christi, ibi qui
in vobis non infirmatur, etc.; tertio ostendit, quod virtus Christi etiam ad alios derivatur, ibi nam et nos infirmi
sumus in illo.
Dicit ergo: si venero, non parcam, immo severissime iudicabo, et hoc bene possum, quia habeo auctoritatem
Christi in puniendo et remittendo. Supra II, 10: nam si quid donavi, etc.. Supra V, 20: pro Christo legatione
fungimur, etc.. Et ideo dicit an experimentum, etc., quasi dicat: non est dubitandum de potestate mea, quia
quidquid ego loquor, vel proferendo sententias, vel remittendo, vel praedicando, loquor a Christo.
78

