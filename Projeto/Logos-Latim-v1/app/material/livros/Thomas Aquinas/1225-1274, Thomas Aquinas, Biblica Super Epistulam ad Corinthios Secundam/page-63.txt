Quartum grave est nimia iactantia super eos cum Corinthiorum contemptu. Ideo dicit si quis extollitur, iactando
se importune. Eccli. VI, 2: non te extollas in cogitatione, etc..
Quintum grave est illatio opprobriorum. Nam pseudo non solum tam gravia eis inferebant, sed super hoc
addebant improperia, dicentes eis iniurias, et maxime de ignobilitate. Nam quia ipsi erant Iudaei, et cultores
unius Dei, dicebant se nobiles esse, et Corinthios ignobiles, quia non erant de semine Abrahae, nec circumcisi, et
quod de idololatris. Et quantum ad hoc dicit si quis in faciem vos caedit, id est coram vobis infert contumelias et
dicit iniurias.
Et huiusmodi iniuriae sunt secundum ignobilitatem, quam vobis obiiciunt, vel ignominiam quam inferunt. Et
tamen illos sustinetis, et nos non, quasi nos fuerimus infirmi in hac parte gloriae, quam attribuistis eis,
praeferendo eos nobis, praesertim cum pseudo dicant, quod ideo nos non dicimus nec facimus vobis ista, quia
nos sumus infirmi in hac parte, id est quia sumus ignobiles. I Cor. IV, 10: nos infirmi, vos fortes; vos nobiles,
nos autem ignobiles.
|#5 Lectio 5
Positis rationibus suae commendationis et causis quare supportandus est, hic consequenter incipit se
commendare.
Et circa hoc duo facit.
Primo enim adaequat se pseudo et aliis, qui commendabant se; secundo praefert se eis, ibi ut minus sapiens, etc..
Adaequat autem se apostolus eis in gloria.
Est autem gloria duplex. Una secundum carnem, quae modica est et contemnenda.
Unde ipse dicit Phil. III, 7: sed quae mihi fuerunt lucra, arbitratus, etc.. Alia est secundum Christum, quia magna
gloria est sequi Dominum, Eccli. XXIII, 38. Et haec est quaerenda.
Gal. Cap. Ult. 14: mihi absit gloriari nisi in cruce, etc.. Et ideo apostolus adaequat se eis quantum ad utramque
gloriam. Et primo quantum ad primam; secundo quantum ad secundam, ibi ministri Christi, etc..
Et, primo, adaequat se eis in generali, dicens: recipiatis me insipientem, si tamen insipientia est. Ex hypothesi
enim loquor, quia si quis ausus est praesumere de se, et commendare se, et ego possum bene audere et
commendare me in eodem, in quo ipse commendat se, quia non subest eis maior causa suae commendationis,
quam mihi.
Et hoc dico in insipientia, id est dico, quod insipienter agam, cum tamen ipse sapienter ageret, cum hoc non
faceret pro sui iactantia sed ut pseudo humiliaret. Supra eodem: existimo me non minus fecisse a magnis
apostolis, etc..
Secundo cum dicit Hebraei sunt, etc., adaequat se eis in speciali, ostendens per singula se parem eis esse in
quibus pseudo gloriabantur. Commendatio autem istorum et gloria erat de tribus. Primo de natione et lingua,
quia dicebant se Hebraeos; secundo de genere, quia dicebant se esse de genere Israel; tertio de promissione, quia
dicebant se esse participes promissionis Abrahae, cum essent de semine eius.
Et quantum ad haec tria adaequat se eis.
Primo quantum ad nationem et linguam, dicens Hebraei sunt, et ego, scilicet lingua et natione, quasi dicat: ita
sicut et illi.
Et notandum est, quod, secundum quod quidam dicunt, Hebraei dicuntur ab Abraham, quia ante eum de facili
non invenitur illud nomen. Potest tamen dici et forte melius, quod dicuntur a quodam Heber, de quo habetur
Gen. Cap. XI, 14: vixit sale triginta annis, et genuit Heber. Et sequitur: vixit Heber triginta tribus annis, et genuit
Phaleg.
Et tempore eius fuerunt divisae linguae, et lingua Hebraeorum remansit in familia sua.
Secundo adaequat se eis quantum ad genus, dicens Israelitae sunt, et ego, scilicet secundum ritus.
Tertio quantum ad tertium, dicens semen Abrahae sunt, et ego.
Et de istis tribus dicitur Phil. III, 4 s.: si quis alius sibi confidere videtur, ego magis circumcisus octavo die
quantum ad tertium, ex genere Israel de tribu beniamin quantum ad secundum, Hebraeus, ex Hebraeis quantum
ad primum. Rom. XI, 1: nam ego Israelita sum ex semine Abrahae, etc..
Sic ergo patet, quod non sum minor eis quantum ad gloriam, quae est secundum carnem; sed nec etiam quantum
ad gloriam, quae est secundum Christum, quia ministri Christi sunt, id est dicunt se sic, ut decipiant vos, et ego
sum minister Christi.
I Cor. IV, 1: sic nos existimet homo, ut ministros Christi, etc.. Supra III, 6: qui et nos idoneos fecit, etc..
Consequenter cum dicit ut minus sapiens, etc., praefert se omnibus apostolis et pseudo. Et primo quantum ad
mala perpessa, secundo quantum ad beneficia recepta, et hoc cap. XII, ibi si gloriari oportet, etc..
Circa primum duo facit.
Primo praefert se quantum ad mala, quae pertulit; secundo quantum ad modum quo mala vitavit, ibi Damasci
praepositus.
Circa primum tria facit.
Primo proponit se aliis praeferendum; secundo ostendit in quo sit praeferendus, ibi quia in laboribus, etc.; tertio
confirmat quaedam dictorum, ibi si gloriari oportet, etc..
63

