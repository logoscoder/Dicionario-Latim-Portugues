Sed aliter, et est magis litteralis sensus. Dico quod damus vobis occasionem gloriandi pro nobis, quia nos, in
omnibus quae facimus et etiam in modo faciendi, intendimus bonum vestrum.
Unde sciendum quod apostoli sunt medii inter Deum et populum. Deut. V, 5: ego sequester et medius fui, etc..
Oportebat ergo quod haurirent a Deo quod effunderent populo.
Et ideo necessarium erat quod quandoque elevarent se per contemplationem in Deum ad percipiendum caelestia,
quandoque conformarent se populo ad tradendum quae a Deo perceperant, et hoc totum in eorum utilitatem
cedebat. Et ideo dicit sive enim excedimus mente, id est elevamur ad hoc quod percipiamus dona gratiarum, et
hoc ut Deo scilicet uniamur, quod fit per excessum rerum temporalium. Ps. Cxv, 11: ego dixi in excessu meo.
Dionysius: est enim extasim faciens divinus amor, etc.. Sive sobrii simus, id est commensuremus nos vobis,
tradendo divina praecepta, hoc est vobis, id est ad utilitatem vestram. Sobrietas enim idem est, quod
commensuratio. Bria enim in Graeco idem est quod mensura. Haec sobrietas non opponitur ebrietati, quae est de
vino, quae ad bella trahit in terra, sed opponitur ebrietati quae est a spiritu sancto, quae rapit hominem ad divina,
de qua dicitur Cant. V, 1: bibite, amici, et inebriamini, charissimi. Nam illa scilicet sobrietas est propter
utilitatem proximi, sed haec ebrietas est propter amorem Dei.
Huiusmodi autem descensus, signatus est per descensum Angelorum per scalam quam vidit Iacob Gen. XXVIII,
12, et Io. I, 51: videbitis caelum apertum, etc..
Consequenter cum dicit charitas autem Christi, etc., subiungit apostolus causam praemissae sollicitudinis, quae
quidem est charitas Christi.
Circa hoc autem duo facit.
Primo ostendit se urgeri a charitate Christi ad procurandam salutem proximorum; secundo ostendit unde
provocetur charitas Christi in ipso, ibi aestimantes hoc, etc..
Dicit ergo: dico quod sive excedimus Deo sive sobrii sumus vobis, est ad utilitatem vestram. Et huius causa est
quia charitas Christi urget nos ad hoc. Et dicit urget, quia urgere idem est quod stimulare; quasi dicat: charitas
Christi, quasi stimulus, stimulat nos ad faciendum ea, quae charitas imperat, ut scilicet procuremus salutem
proximorum.
Hic est effectus charitatis. Rom. VIII, 14: qui spiritu Dei aguntur, id est agitantur, etc.. Cant. VIII, 6: lampades
eius, ut lampades ignis, etc..
Unde autem proveniat iste stimulus charitatis, ostendit consequenter, subdens aestimantes hoc, quoniam si unus,
etc., et primo assignat rationem huius; secundo exponit, ibi et pro omnibus mortuus est, etc..
Dicit ergo: dico quod omnia pro vobis facimus, quia urget nos charitas Christi, quia aestimamus, quod si unus,
scilicet Christus, pro omnibus mortuus est, quod etiam nos ita vivamus, id est ad utilitatem vestram, quod etiam
nobis mortui simus, id est nihil curemus de nobis, sed de Christo et de his quae Christi sunt. Et hoc est quod dicit
si unus. Rom. V, 8: commendat Deus suam charitatem in nobis, etc.. I petr. II, 21: Christus passus est pro nobis,
etc..
Quod ergo infertur ergo omnes mortui sunt, exponitur tribus modis. Primo ut dicatur omnes mortui sunt, morte
peccati in Adam. Non enim esset necessarium quod Christus pro omnibus moreretur, nisi omnes mortui fuissent
morte peccati in Adam.
I Cor. XV, 22: sicut in Adam omnes, etc..
Secundo ut dicatur omnes mortui sunt, scilicet veteri vitae. Christus enim mortuus est ad delenda peccata, ergo
omnes debent mori veteri vitae, scilicet peccati, et vivere vita iustitiae, Rom. VI, 10: quod enim mortuus est
peccato, etc., ita et vos aestimate vos mortuos esse, etc..
Tertio, et magis litteraliter, ergo mortui sunt omnes, id est ita debet se quilibet reputare ac si esset mortuus sibi
ipsi. Col. III, 3: mortui estis, etc..
Et hunc modum exponit consequenter cum dicit et pro omnibus mortuus est Christus, I Io. II: mortuus est ut
vivamus Christo.
Unde subdit ut et qui vivit, scilicet vita naturali, iam non sibi vivat, id est non propter seipsum et propter bonum
suum tantum, sed ei qui pro ipsis mortuus est et resurrexit, scilicet Christo, id est totam vitam suam ordinet ad
servitium et honorem Christi.
Gal. II, 20: vivo ego, iam non ego, etc..
Eccli. XXIX, 20: gratiam fideiussoris tui ne obliviscaris, etc..
Et horum ratio est quia unusquisque operans sumit regulam operis sui a fine. Unde si Christus est finis vitae
nostrae, vitam nostram debemus regulare non secundum voluntatem nostram, sed secundum voluntatem Christi.
Sic enim et Christus dicebat Io. VI, 38: descendi de caelo, non ut facerem voluntatem meam, etc..
Nota autem quod duo dicit, scilicet quod mortuus est Christus et quod resurrexit pro nobis; ubi duo exiguntur a
nobis.
Quia enim mortuus est pro nobis et nos debemus mori nobis ipsis, id est pro ipso abnegare nos ipsos. Unde
dicebat Lc. IX, 23: qui vult venire post me, abneget semetipsum, etc.. Quod idem est ac si diceret: moriantur sibi
ipsis.
Quia vero Christus resurrexit pro nobis, et nos debemus ita mori peccato et veteri vitae et nobis ipsis, quod
tamen resurgamus ad novam vitam Christi. Rom. VI, 4: quomodo Christus surrexit a mortuis per gloriam patris,
30

