Causam autem huius gloriae insinuat, dicens, quod in simplicitate, etc.; quae consistit in duobus. In duobus enim
consistit puritas conscientiae, ut scilicet ea quae facit sint bona, et quod intentio facientis sit recta, et ista dicit
apostolus de se.
Primo quod habet intentionem rectam ad Deum in operibus suis, et ideo dicit quod in simplicitate, id est in
rectitudine intentionis.
Sap. I, 1: in simplicitate cordis, etc.. Prov. XI, 3: simplicitas iustorum, etc..
Secundo quod ea quae facit sunt bona, et ideo dicit et sinceritate operationis, Phil. I, 10: ut sitis sinceri et sine
offensa.
Unde autem proveniat huius gloriae causa, manifestat subdens sed non in sapientia carnis.
Hoc potest dupliciter legi. Primo ut referatur ad hoc quod immediate praecedit, scilicet Dei; et tunc est
insinuativum, unde veniat ei sinceritas et simplicitas; quasi dicat: multi antiqui fuerunt sapientes in sapientia
terrena, sicut Philosophi, et multi Iudaei pure vixerunt confidentes in iustitia legis, sed nos non in sapientia
carnali, quae secundum naturas rerum, vel desideria carnis est, sed in gratia Dei conversati sumus in hoc mundo.
Rom. VIII, 6: prudentia carnis mors est, etc.. I Cor. II, 4: non in persuasibilibus humanae sapientiae verbis, etc.. I
Cor. XV, 10: gratia Dei sum id quod sum.
Vel etiam secundum hunc modum non in sapientia, etc., id est, quasi innixus humanae sapientiae, sed gratiae
Dei. Prov. III, 5: ne innitaris prudentiae tuae.
Alio modo potest exponi, ut hoc quod dicit in simplicitate, etc., referatur ad puritatem vitae; hoc vero quod dicit
non in sapientia, etc., referatur ad veritatem doctrinae, quasi dicat: sicut vita nostra est in simplicitate et
sinceritate Dei, sic doctrina non est in sapientia carnali, sed in gratia Dei. Sed tamen duae primae magis valent.
Et licet sic bene conversati simus in mundo isto, tamen abundantius quantum ad vos, quia scilicet ab aliis
ecclesiis receperat sumptus, ab eis non. Infra XI, 8: alias ecclesias expoliavi. Et ratio huius potest esse, quia avari
erant, unde, ne contristaret eos, noluit ab eis recipere sumptus.
Consequenter huius sanctae suae conversationis testimonium eorum invocat, dicens non enim alia, etc., quasi
dicat: haec quae scribimus vobis, non sunt vobis incognita, quia iam legistis ea in prima epistola, et cognovistis
per experientiam operum. I Io. II, 7: non mandatum novum.
Et licet non perfecte cognoveritis, quia comparastis vobis pseudo-apostolos, spero tamen quod usque in finem,
scilicet vitae, cognoscetis, scilicet perfecte, sicut usque modo cognovistis nos ex parte. Cuius ratio est, quia cum
quis videt aliquem aliquid bene incipere, debet sperare quod semper bene proficiat. Et quare? quia qui coepit in
vobis opus bonum, etc., ut dicitur Phil. I, 6.
Et cognoscetis, quia nos sumus gloria vestra, id est, per nos debetis consequi gloriam aeternam, ad quam homo
pervenit per fidem Christi, quam praedicamus vobis.
Prov. XVII, 6: gloria filiorum sunt patres eorum.
Ita dico sumus gloria vestra, sicut et vos gloria nostra estis, quia per vos a nobis instructos habere speramus
praemium aeternae gloriae. I Thess. II, 19: quae est spes nostra aut corona gloriae nostrae? nonne vos? et haec
gloria erit nobis ex vobis, in die Domini nostri Iesu Christi, id est, in die iudicii, qui dicitur Christi, quia tunc
faciet voluntatem suam cum peccatoribus, puniendo eos, qui in hoc mundo fecerunt voluntatem suam, contra
Christi Domini voluntatem peccando. Ps. Lxxiv, 3: cum accepero tempus, ego iustitias iudicabo, etc.. Apoc. XX,
12: libri aperti sunt, etc..
|#5 Lectio 5
Apostolus, captata benevolentia Corinthiorum, consequenter excusationem suam addit, et circa hoc tria facit.
Primo enim ponit intentum; secundo sub quaestione accusationem contra eum ab eis factam exponit, ibi cum
ergo hoc, etc.; tertio excusat se, ibi fidelis autem Deus.
Circa primum sciendum est quod apostolus in prima epistola (quam nos non habemus) Missa ab eo Corinthiis,
vel per nuntium, promiserat eis quod primo iret ad eos antequam iret in Macedoniam, et per eos iret in
Macedoniam, et iterum inde rediret in achaiam, in qua est Corinthus, et de achaia in Iudaeam; postmodum, in
secunda epistola, quam nos habemus primam, scribit eis quod primo iret in Macedoniam, et postmodum iret in
Corinthum.
Quia ergo videtur secundum hoc contrarium primae promissioni, apostolus excusat se modo de hoc, ponens
primo ipsam promissionem primo factam, et ideo dicit et hac confidentia, quasi dicat: vos scitis puritatem et
sinceritatem meam, et estis testes mei, et gloria mea, ideo in hac confidentia, id est in hoc confisus, quia per
alterutrum glorificari speramus, volui primo venire ad vos, ut secundam gratiam haberetis, quia secunda visitatio
et confirmatio in fide, dicitur secunda gratia respectu conversionis, quam primo habuerunt ministerio et
praedicatione ipsius. Et per vos transire in Macedoniam, et iterum a Macedonia venire ad vos, et a vobis deduci
in Iudaeam. Iste est ordo primae promissionis, sed in praecedenti epistola est ordo contrarius, sicut dictum est.
Consequenter huius mutationis accusationem, qua accusabant eum Corinthii, ponit sub quaestione, dicens cum
ergo hoc voluissem, etc..
Duo imponebant ei ex hoc, levitatem, quia mutaverat propositum, Eccli. XXVII, 12: stultus ut luna mutatur, et
carnalitatem, quia visum erat eis, quod ex aliquo carnali et humano affectu hoc fecisset. Unde haec duo tangit, et
6

