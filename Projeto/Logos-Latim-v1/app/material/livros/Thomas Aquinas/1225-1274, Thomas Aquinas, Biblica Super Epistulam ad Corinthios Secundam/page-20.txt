Posset enim dici sibi ab aliquo: tu dicis, quod non deficis in manifestatione veritatis Christi, sed hoc non videtur,
quia multi contradicunt tibi. Huic ergo quaestioni respondet.
Et circa hoc duo facit.
Primo enim respondet quaestioni praedictae; secundo excludit quoddam dubium, quod videtur ex responsione
sua sequi, ibi non enim nosmetipsos, etc..
Circa primum tria facit.
Primo ostendit quibus occultatur veritas Christi; secundo occultationis causam assignat, ibi in quibus Deus huius
saeculi; tertio ostendit quod hoc non est ex defectu veritatis evangelii, ut occultetur, ibi ut non fulgeat, etc..
Dicit ergo: dixi quod non deficimus in manifestatione, quod, idest sed, si evangelium nostrum, quod scilicet nos
praedicamus, est opertum, id est occultum, non est opertum omnibus, sed illis tantum, qui pereunt, scilicet
praebendo impedimentum ne eis manifestetur. I Cor. I, 18: verbum crucis pereuntibus stultitia est, etc..
Causa ergo huius occultationis est non ex parte evangelii, sed propter eorum culpam et malitiam. Et hoc est quod
subdit in quibus Deus huius saeculi, etc.. Et hoc potest exponi tribus modis.
Primo modo sic: Deus huius saeculi, id est Deus qui est Dominus huius saeculi et omnium rerum creatione et
natura, iuxta illud Ps. XXIII, 1: Domini est terra, et plenitudo eius, orbis terrarum, excaecavit mentes infidelium,
non inducendo malitiam, sed merito, imo demerito praecedentium peccatorum subtrahendo gratiam. Is. VI, 10:
excaeca cor populi huius, etc.. Unde et praecedentia peccata insinuat, cum dicit infidelium, quasi infidelitas
eorum fuerit causa huius excaecationis.
Secundo modo sic: Deus huius saeculi, id est diabolus, qui dicitur Deus huius saeculi, id est saeculariter
viventium, non creatione sed imitatione, qua saeculares eum imitantur.
Sap. II, 25: imitantur eum, qui sunt, etc.. Et hic excaecat suggerendo, trahendo et inclinando ad peccata. Et sic
quando iam sunt in peccatis, operiuntur in tenebris peccatorum ne videant. Eph. IV, 18: tenebris obscuratum
habentes intellectum, etc..
Tertio modo sic: Deus habet rationem ultimi finis, et complementum desideriorum totius creaturae. Unde
quidquid aliquis sibi pro fine ultimo constituit in quo eius desiderium quiescit, potest dici Deus illius. Unde cum
habes pro fine delicias, tunc deliciae dicuntur Deus tuus; similiter etiam si voluptates carnis, vel honores. Et tunc
exponitur sic: Deus huius saeculi, id est illud quod homines saeculariter viventes sibi pro fine constituunt, ut puta
voluptates, vel divitiae et huiusmodi.
Et sic Deus excaecat mentes, inquantum impedit ne homines lumen gratiae hic, et gloriae in futuro, videre
possint. Ps. LVII, 9: supercecidit ignis, scilicet concupiscentiae, ut non viderent solem. Sic ergo excaecatio
infidelium non est ex parte evangelii, sed ex culpa infidelium.
Et ideo subdit ut non fulgeat, etc.. Ubi sciendum est, quod Deus pater est fons totius luminis. I Io. I, 5: Deus lux
est, et tenebrae in eo non sunt, etc.. Ex hoc autem fontanoso lumine derivatur imago huius luminis, scilicet filius
verbum Dei. Hebr. I, 3: qui cum sit splendor, etc.. Hic ergo splendor gloriae, imago fontanosae lucis, carnem
nostram accepit et multa gloriosa et divina in hoc mundo opera fecit.
Declaratio igitur huius lucis est evangelium, unde et evangelium dicitur notitia claritatis Christi, quae quidem
notitia virtutem habet illuminativam. Sap. VI, 13: clara est et quae numquam marcescit sapientia, etc.. Et
quidem, quantum est de se, in omnibus refulget et omnes illuminat, sed illi qui praebent impedimentum, non
illuminantur. Et hoc est quod dicit: ideo excaecavit mentes infidelium, ut scilicet non effulgeat in eis, scilicet in
mentibus infidelium, licet in se effulgens sit, illuminatio evangelii illuminantis. Quod quidem est illuminans,
quia est gloria Christi, id est claritas. Io. I, 14: vidimus gloriam, etc.. Quae quidem gloria provenit Christo ex eo
quod est imago Dei. Col. I, 15: qui est imago invisibilis Dei.
Nota, secundum Glossam, quod Christus perfectissima imago Dei est. Nam ad hoc quod aliquid perfecte sit
imago alicuius, tria requiruntur, et haec tria perfecte sunt in Christo. Primum est similitudo, secundum est origo,
tertium est perfecta aequalitas.
Si enim inter imaginem et eum, cuius est imago, esset dissimilitudo, et unum non oriretur ex alio, similiter etiam
si non sit aequalitas perfecta, quae est secundum eamdem naturam, non esset ibi perfecta ratio imaginis. Nam
similitudo regis in denario, non perfecte dicitur imago regis, quia deest ibi aequalitas secundum eamdem
naturam; sed similitudo regis in filio dicitur perfecta imago regis, quia sunt ibi illa tria quae dicta sunt.
Cum ergo ista tria sint in Christo filio Dei, quia scilicet est similis patri, oritur a patre, et aequalis est patri,
maxime et perfecte dicitur imago Dei.
Consequenter cum dicit non enim nosmetipsos, etc., removet apostolus quoddam dubium. Posset enim aliquis,
contra praedicta, dicere apostolo: supra dixisti evangelium vestrum esse opertum, modo dicis evangelium Christi
illuminare; si ergo detur quod evangelium Christi sit illuminans, non potest hinc sequi quod opertum sit
evangelium vestrum. Et ideo ad hoc removendum, duo facit.
Primo, ostendit quod idem est evangelium suum et Christi; secundo, ostendit unde sit quod evangelium suum sit
illuminativum, ibi quoniam Deus qui dixit, etc..
Dicit ergo primo: dico quod manifestatio claritatis Christi est evangelium Christi et nostrum. Nostrum quidem
tamquam per nos praedicatum; Christi vero, tamquam in ipso evangelio praedicati. Et hoc est quod non
praedicamus nosmetipsos, id est non commendamus nos, nec ad nos, id est ad laudem, vel lucrum nostrum
20

