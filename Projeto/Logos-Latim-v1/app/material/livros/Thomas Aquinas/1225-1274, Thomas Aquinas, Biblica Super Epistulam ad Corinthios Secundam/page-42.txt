Vel foris, id est extra ecclesiam, pugnae illatae ab infidelibus, sed intus timores, ne scilicet illi qui intra
ecclesiam sunt, excidant a fide propter persecutores. Vel foris, id est in manifesto, pugnae, quibus impugnantur a
manifestis inimicis; intus timores, qui iniiciuntur nobis ab illis, qui dicunt se amicos, et non sunt: quia, ut dicit
boetius de consolatione, nulla pestis efficacior ad nocendum, quam familiaris inimicus. Matth. X, 36: inimici
hominis domestici eius.
Consequenter, cum dicit sed qui consolatur, etc., ponit materiam suae consolationis, quam extollit ex duobus,
scilicet grata praesentia titi, et ex consolatione titi, ibi non solum autem, etc..
Dicit ergo: licet hic graviter afflicti fuerimus, sed qui, scilicet Deus, consolatur humiles, consolatus est, etc.,
cuius praesentia, utpote mihi gratissima, est et in adiutorium.
Supra: qui consolatur nos in omni tribulatione nostra.
Dicit autem, qui consolatur humiles, quia superbos non consolatur, sed eis resistit, ut dicitur Iac. IV, 6 et I Petr.
V, 5. Consolatur autem humiles, dando eis gratiam, quae est consolatio spiritus sancti. Is. Lxi, 2: ut consolarer
omnes lugentes, etc..
Non solum autem, etc.. Hic ponitur alia materia consolationis apostoli, scilicet consolatio titi. Et materia huius
consolationis est duplex. Prima emendatio Corinthiorum, quam habuerunt in praesentia titi; secunda est devotio
Corinthiorum, quam ostenderunt ad titum, ibi in consolatione autem vestra, etc..
Circa primum duo facit.
Primo ponit consolationem de poenitentia Corinthiorum; secundo exponit quaedam quae dixit, ibi contristati
enim estis, etc..
Circa primum tria facit.
Primo ponit consolationem titi; secundo materiam consolationis, ibi referens nobis, etc.; tertio effectum
consolationis in mente apostoli, ibi ita ut magis gauderem, etc..
Dicit ergo: non solum consolatur nos Deus in adventu titi, sed etiam in consolatione qua ipse titus consolatus est
de vobis et in vobis.
Et huius consolationis materia est, quia ipse titus consolatus est, referens nobis vestrum desiderium, etc..
Ubi tria ponit laudabilia propter tria reprehensibilia quae fuerunt in eis. Fuerunt enim pigri ad bonum, et contra
hoc dicit referens nobis vestrum desiderium, de proficiendo in melius.
Item erant proni ad malum, et contra hoc dicit vestrum fletum, scilicet de peccatis commissis.
Ier. VI, 26: luctum unigeniti fac, etc..
Item erant faciles deceptioni pseudorum, et contra hoc dicit vestram aemulationem, contra pseudos habitam pro
amore mei.
Nam ante aemulabamini contra me pro eis.
Consequenter, cum dicit ita ut magis, etc., ponit affectum conceptum ex consolatione titi, qui quidem affectus est
gaudium. Unde circa hoc tria facit. Primo ponit conceptum gaudium; secundo ostendit suae aestimationis
imitationem; tertio subdit rationem gaudii.
Dicit ergo: intantum gavisus sum de his quae titus retulit mihi, ita ut magis gauderem de hoc, quam de
tribulatione mea doluerim.
Nam spiritualia praeferenda sunt temporalibus.
Vel, ut magis gauderem de hoc quod contristavi vos, quam doluerim olim. Peccaverant enim faciendo
fornicationem, et apostolus increpaverat eos, ut patet in prima epistola.
Tunc autem incertus erat apostolus, quem eventum deberet habere illa tristitia, bonum scilicet an malum; et ideo
dubitans poenituit.
Sed videns postmodum quod bonum inde provenerat, gaudebat, ideo dicit quoniam etsi contristavi vos,
increpando in prima epistola, non me poenitet modo, quia correcti estis, etsi olim poeniteret, quando scilicet
eram incertus, utrum tristitia induceret vos ad correctionem vel desperationem, videns quod epistola illa, etsi ad
horam vos contristavit, nunc gaudeo, quia estis conversi.
Et rationem gaudii assignat, quia non gaudeo de hoc, quia contristati estis, sed de effectu, scilicet de correctione,
quia scilicet contristati estis non ad desperationem, sed ad poenitentiam, sicut medicus non gaudet de
amaritudine medicinae sed de effectu, scilicet de sanitate. Supra VI, 10: quasi tristes, semper autem gaudentes.
|#3 Lectio 3
Posita consolatione apostoli et titi de tristitia Corinthiorum, eo quod fuerit ad poenitentiam, et non ad
desperationem, hic consequenter huius consolationis ratio assignatur, eorum tristitiam commendando.
Et circa hoc duo facit.
Primo enim commendat eorum tristitiam; secundo ex hoc concludit propositum, ibi et si scripsi vobis, etc..
Commendat autem Corinthiorum tristitiam ex duobus.
Primo ex causa, secundo ex effectu, ibi quae enim tristitia est, etc..
Causa autem ex qua commendatur eorum tristitia, haec est, quia est secundum Deum. Et ideo dicit: licet ad
horam contristaverim vos per epistolam, tamen gaudeo, id est quia contristati estis secundum Deum.

42

