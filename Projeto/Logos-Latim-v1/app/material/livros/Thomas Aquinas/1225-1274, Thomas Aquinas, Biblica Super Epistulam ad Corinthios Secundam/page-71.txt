Primo ostendit se non gloriari de huiusmodi revelationibus; secundo insinuat se habere aliquid praeter illud unde
gloriari possit, ibi nam et si voluero, etc.; tertio assignat causam, quare non gloriatur de omnibus, ibi parco
autem, ne quis, etc..
Circa primum sciendum est, quod hoc quod dicit pro huiusmodi autem gloriabor, etc., potest dupliciter legi.
Uno modo, ut apostolus ostendat se esse ipsum pro quo gloriatur, ut scilicet ipse sit qui vidit has visiones; alio
modo, ut ostendat quod alius sit qui vidit has visiones.
Sciendum est enim, quod in homine duo possunt considerari, scilicet donum Dei et humana conditio. Si ergo
aliquis gloriatur in aliquo dono Dei, ut a Deo accepto, illa est bona gloria, quia sic in Domino gloriatur, ut dictum
est supra, X, 17. Sed si gloriatur de illo dono, sicut a se habito, tunc mala est gloriatio huiusmodi. I Cor. IV, 7:
quid habes quod non accepisti? si autem accepisti, quid gloriaris quasi non acceperis? dicit ergo apostolus,
secundum hoc: pro huiusmodi, scilicet visionibus et donis Dei mihi collatis, gloriabor, pro me autem non, id est
non gloriabor inde, quasi a me acceperim, quia a Deo habui. Sed si pro me oportet gloriari, nihil gloriabor, nisi in
infirmitatibus meis, id est non habeo unde possim gloriari, nisi de infirma conditione mea.
Si autem exponatur, ut ostendat alium esse, qui vidit, etsi ipse sit, tunc est sensus, ut quasi loquatur de quodam
alio, dicens pro huiusmodi gloriabor, id est pro illo homine, qui hoc vidit et qui haec dona recepit, gloriabor; sed
pro me, quasi velim manifestare me esse talem, nihil gloriabor, nisi in infirmitatibus meis, id est de
tribulationibus quas patior.
Sed quia isti possent sibi dicere: o apostole, non est mirum si non gloriaris, quia non habes unde glorieris; ideo
apostolus ostendit quod etiam praeter illas visiones habet aliquid unde possit gloriari, dicens: licet pro huiusmodi
homine glorier, et non pro me, tamen etiam bene pro me possum gloriari. Nam, si voluero gloriari, etc., vel pro
huiusmodi tribulationibus, vel pro aliis mihi a Deo collatis, vel etiam pro infirmitatibus, non ero insipiens, id est
non insipienter agam. Et quare? veritatem enim dicam de aliis, de quibus praeter dictas visiones gloriari possum.
Dicit autem non ero insipiens, quia gloriabatur de his quae habebat. Quando enim gloriatur quis de his quae non
habet, stulte gloriatur. Apoc. III, 17: dicis quia dives sum, et nullius egeo, et nescis, etc.. Et quia gloriabatur ex
causa sufficienti, ut ex praedictis est manifestum.
Consequenter autem cum dicit parco autem, etc., ostendit rationem quare non gloriatur de omnibus si potest
gloriari; quae quidem ratio est, ut eis parcat.
Unde dicit parco autem, etc., quasi dicat: possem de pluribus aliis gloriari, sed parco, id est parce glorior, vel
parco vobis commendando me, nolens esse onerosus vobis.
Nam talia mihi Deus concessit, quae si sciretis, reputaretis me multo maiorem, et haec sunt dona gratuita multa,
quae habebat apostolus.
Ex quibus homines huius mundi consueverunt plus commendare homines, et maiores eos reputare quam ex
gratum facientibus.
Et ideo dicit: nolo ex gratuitis commendari, et ideo parco, id est non glorior.
Et quare? ne quis existimet me, commendare, vel gloriari, supra id quod videt, etc..
Vel aliter: homo dupliciter cognoscitur, per conversationem et doctrinam suam; apostolus autem nolebat aliqua
de se dicere, licet posset, quae excedebant et vitam et doctrinam suam. Et ideo parco autem, ne quis existimet me
esse supra id quod videt, de conversatione mea exteriori, aut audit aliquid ex me, id est ex doctrina
praedicationis, et exhortationis, et instructionis meae: quia forte crederent eum esse vel immortalem, vel
Angelum. Prov. XI, 12: vir prudens tacebit. Prov. XXIX, 11: totum spiritum suum profert stultus, sapiens differt,
etc..
Vel dicit parco autem, etc., pro detractoribus, scilicet pseudo, qui dicebant eum gloriari ex elatione et non ex
causa, neque de his quae in ipso erant.
Et ideo dicit parco autem, id est parce glorior, ne quis pseudo existimet me excedere elationis spiritu, supra id, id
est in aliquid, quod videt in me, vel audit ex me, id est supra posse meritorium. Ps. Cxxx, 1: Domine, non est
exaltatum cor meum, etc.. Eccli. III, 20: quanto magnus es, etc..
|#3 Lectio 3
Hic agit de remedio adhibito contra superbiam. Et circa hoc tria facit.
Primo enim ponit remedium adhibitum; secundo manifestat suam orationem de remedio removendo, ibi propter
quod ter Dominum, etc.; tertio insinuat Domini responsionem assignantis rationem de adhibito remedio, ibi et
dixit mihi Dominus, etc..
Circa primum sciendum est quod plerumque sapiens medicus procurat et permittit supervenire infirmo minorem
morbum, ut maiorem curet, vel vitet, sicut ut curet spasmum, procurat febrem; hoc evidenter in se beatus
apostolus a medico animarum Domino nostro Iesu Christo factum ostendit.
Christus enim, velut medicus animarum summus, ad curandum graves animae morbos permittit plurimos electos
suos et magnos in morbis corporum graviter affligi, et, quod plus est, ad curandum maiora crimina, permittit
incidere in minora etiam mortalia.

71

