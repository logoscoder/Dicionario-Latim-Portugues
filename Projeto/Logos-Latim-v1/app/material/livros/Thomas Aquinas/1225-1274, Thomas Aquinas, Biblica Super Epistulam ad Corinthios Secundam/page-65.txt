Ier. XV, 10: ut quid me genuisti, mater mea, virum doloris? etc.. Tertio enumerat pericula quantum ad loca, et
hoc, vel quantum ad civitates, unde dicit periculis in civitate, id est, in commotionibus civitatum contra me sicut
fuit ephesi et apud Corinthum, ut patet Act. XVIII, 12 et XIX, 23; vel quantum ad solitudines, et quantum ad hoc
dicit periculis in solitudine, quae erant vel a bestiis malis, sicut quando vipera momordit manum suam, Act. Cap.
Ult., quando congregavit sarmenta, vel ex penuria ciborum.
Vel quantum ad maria, et ideo dicit periculis in mari, non ex mari, sicut supra, sed in mari, ut pericula quae
proveniunt ex praedonibus et piratis. Eccli. XLIII, 26: qui navigant mare, etc..
Sed gravius periculum subdit, dicens periculis in falsis fratribus, id est in falsis christianis et haereticis, et in
pseudo. Ier. IX, 4: unusquisque a fratre suo se custodiat.
|#6 Lectio 6
Hic consequenter enumerat mala sponte assumpta, quae sustinentur in domibus. Et enumerat tria mala opposita
tribus bonis, quae sunt necessaria ad vitam domesticam. Primum bonum est requies somni, secundum est
sustentatio cibi, tertium est fomentum vestis.
Requiei ergo somni, opponit laborem et vigilias. Quantum ad laborem dicit in labore, scilicet manuum. Act. XX,
34: ad ea quae mihi opus erant, etc.. Et ideo dicit supra VI, 5: in laboribus, quia, ad litteram, ut dictum est supra,
manu sua victum quaerebat.
Et II Thess. III, 8: nocte et die laborantes, etc.. Quantum ad laboris defectum dicit aerumna, quae est defectus et
languor consequens ex labore, vel ex morbo naturali. Ps. C. XXXI, 4: conversus sum in aerumna, etc..
Quantum vero ad vigilias dicit in vigiliis multis, vel in vacando praedicationibus de nocte, vel operi manuali.
Act. XX, 7 dicitur quod protraxit sermonem usque ad mediam noctem.
Sustentationi vero cibi opponit duplicem subtractionem cibi, unam quae est ex necessitate; unde dicit in fame et
siti, quia scilicet, ad litteram, deficiebat sibi aliquando cibus et potus. I Cor. IV, 11: usque in hanc horam, etc..
Aliam quae est ex voluntate, unde dicit in ieiuniis multis, scilicet voluntarie assumptis, et propter exemplum
bonum et propter macerationem carnis.
I Cor. IX, 27: castigo corpus meum, etc..
Sed contra, Matth. VI, 33: haec omnia adiicientur vobis, scilicet temporalia. Quare ergo in fame et siti?
respondeo. Dicendum est quod quando expedit, adiiciuntur nobis, scilicet temporalia, et propter utilitatem
nostram, sed aliquando expedit carere eis.
Fomento vero vestis opponit duo, unum ex parte naturae, unde dicit in frigore, aliud ex parte inopiae, unde dicit
et nuditate, scilicet ostensus sum, scilicet minister Christi. I Cor. IV, 11: nudi et instabiles, etc.
Supra VI, 4: in necessitatibus, etc..
Consequenter cum dicit praeter illa, etc., enumerat mala assumpta interiora, quae causantur ex sollicitudine
cordis pro pseudo.
Bonus autem praelatus dupliciter affligitur pro subditis. Et primo sollicitudine conservationis subditorum,
secundo pro defectu ipsorum.
Et istam duplicem afflictionem passus est apostolus. Primam cum dicit praeter illa, quae extrinsecus, etc., quasi
dicat: praeter omnia quae exterius patior et passus sum, angit me gravius interior afflictio, scilicet sollicitudo
subditorum. Et ideo dicit instantia omnium ecclesiarum magna est et multum gravat, quia multum sollicitat. Lc.
X, 41: martha, martha, sollicita es, et turbaris erga plurima, etc.. Rom. XII, 8: qui praeest in sollicitudine.
Secundam afflictionem passus est pro defectu subditorum, et hoc dupliciter, scilicet pro defectu spiritualium;
unde dicit quis infirmatur, scilicet in fide et bono, et ego non infirmor? in corde dolens de eo, sicut de me. I Cor.
IX, 22: factus sum infirmis infirmus, etc.. Ier. IX, 1: quis dabit capiti meo aquam, etc.. Item pro defectu
corporalium; unde dicit quis scandalizatur, malo poenae, id est quis patitur tribulationes, et ego non uror? igne
compassionis. Iste est ignis, quem Dominus venit mittere in terram, Lc. XII, 49.
Et attende, quod congrue utitur hoc verbo uror, quia compassio procedit ex amore Dei et proximi, qui est ignis
consumens, dum movet ad sublevandas miserias proximorum, et purgat ex affectu compassionis, et per quem
nobis peccata relaxantur: charitas autem illius compassionis operit multitudinem peccatorum.
Vel, aliter, aliquando enim labitur homo in peccatum ex seipso, et tunc infirmatur; aliquando autem ex malo
exemplo aliorum, et tunc scandalizatur. Lc. XVII, 1 et matth. XVIII, 7: vae homini illi per quem scandalum
venit, etc..
Deinde cum dicit si gloriari oportet, etc., confirmat quaedam dictorum superius.
Vel dic quod supra loquitur quantum ad mala, quae pertulit commendabiliter, hic autem quantum ad mala, quae
vitavit prudenter. Sed quia vitare pericula, quae surgunt propter fidem, videtur pertinere ad infirmitatem, ideo
primo praemittit, quod in illis, quae infirmitatis sunt, vult gloriari; secundo proponit iuramentum ad
confirmationem dicendorum, ibi Deus et pater, etc.; tertio ostendit modum vitandi, ibi Damasci, etc..
Proponit ergo primo de quibus gloriatur, si debet gloriari, dicens si, pro quia, oportet gloriari, quae sunt
infirmitatis meae gloriabor; quasi dicat: alii gloriantur in genere et in aliis mundanis rebus. Phil. III, 19: gloria in
confusione, etc.. Et ego etiam coactus gloriatus sum in eis. Tamen si gloriari oportet, gloriabor in infirmitatibus
meis. Infra XII, 9: libenter gloriabor in infirmitatibus meis, etc..
65

