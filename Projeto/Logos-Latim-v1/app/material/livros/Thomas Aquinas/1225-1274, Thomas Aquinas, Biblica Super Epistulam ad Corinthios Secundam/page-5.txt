Et hoc est quod dicit ita ut, etc.; quasi dicat: sic erat gravis persecutio, ut vita esset nobis taediosa. Iob X, 1:
taedet animam meam vitae meae.
Contra Iac. I, 2: omne gaudium existimate, fratres mei, etc..
Respondeo. Dicendum quod tribulatio potest considerari dupliciter. Vel secundum se, et sic est taediosa; vel in
comparatione ad finem, et sic est iucunda, inquantum propter Deum et spem vitae aeternae sustinetur.
Et non solum erat nobis taediosa vita, sed eramus certi de morte. Unde dicit sed ipsi in nobis responsum mortis,
id est certitudinem mortis, habuimus; quasi dicat: opinio mea dictabat mihi hoc, quod deberem mori.
Vel aliter, responsum mortis, id est ipsa ratio diceret et eligeret mori propter taedium vitae.
Exaggerat etiam tribulationem ex causa, unde dicit ut non simus in nobis, etc., scilicet ut reprimatur humana
superbia.
Ier. XVI, 19: Domine, fortitudo mea et robur, etc.. Sed in omnibus confidamus de Deo.
Ier. XVII, 7: benedictus qui confidit in Domino, etc.. Et ideo dicit sed in Deo qui suscitat, etc.. I Reg. II, 6:
Dominus mortificat et vivificat.
Sed quia Dominus non derelinquit sperantes in se, ideo subdit apostolus consolationem ei factam a Domino,
dicens qui de tantis periculis, etc.. Et circa hoc tria facit.
Primo describit consolationem praesentem contra mala praeterita; secundo consolationem futuram; tertio causam
spei.
Dicit ergo: consolati sumus a Deo, qui eripuit nos in praeterito de tantis periculis, et eruit in praesenti, quia non
cessat liberare, Is. XLIII, 2: cum transieris per aquas, etc., in quem speramus, quoniam eripiet, et adiecit in
futuro, Eccli. II, 9: qui timetis Dominum, sperate in illum.
Huius autem spei causam nobis praebent orationes vestrae. Unde dicit adiuvantibus vobis nos in orationibus,
quas pro nobis facitis.
Prov. XVIII, 19: frater qui iuvatur a fratre, etc.. Rom. XV, 30: obsecro vos, fratres, per Dominum Iesum
Christum, et per charitatem sancti spiritus, ut adiuvetis me in orationibus vestris, etc..
Quae quidem orationes necessariae sunt, quia Deus multa bona confert uni ad preces multorum. Cuius ratio est,
quia Deus de bonis quae confert, vult exhiberi sibi gratias et quod multi ex hoc teneantur ad gratiarum actiones,
hoc autem fit quando ex eo quod dat uni ad preces multorum, obligat sibi omnes, ad quorum preces confert
bonum aliquod, ut sic non solum ille cui confert, sed etiam ipsi rogantes, gratias referant Deo. Et hoc est quod
dicit ut ex multarum personis.
Et dicit ex multarum facierum, vel quantum ad aetatem, vel quantum ad conditionem, vel quantum ad
diversitatem gentium vel morum.
Eius quae in nobis est donationis, id est pro illa donatione, scilicet fidei, quae in nobis est, per multos agantur
gratiae Deo pro nobis.
Eph. V, 20: gratias agentes Deo et patri.
Vel aliter: ut ex multarum personis facierum, id est conditionum personis. Dico eius donationis, quae est in
nobis, id est, quae habent idem donum, scilicet fidei vel charitatis, id est ex multis personis illorum qui sunt in
fide Christi, agantur, etc.. Et sic secundum hanc expositionem per diversas facies intelliguntur diversae virtutes,
ut facies unius dicatur illa virtus in qua praeeminet: sicut facies iob, patientia; facies David, humilitas, et sic de
aliis.
|#4 Lectio 4
Posita consolatione apostolo a Deo facta post persecutionem, hic consequenter consolationis causam assignat,
quae est de spe divini auxilii.
Et circa hoc duo facit.
Primo proponit causam spei; secundo adducit ad hoc testimonium eorum quibus scribit, ibi non enim alia, etc..
Dicit ergo: dico quod speramus adhuc eripi a Domino et consolari, nam gloria, etc., quasi dicat: causa huius est
bona conscientia nostra. Spes enim est expectatio futurorum ex gratia et meritis proveniens.
Unde et circa hoc tria facit.
Primo ostendit gloriam quam habet de testimonio purae conscientiae; secundo causam huius gloriae insinuat, ibi
quod in simplicitate; tertio manifestat unde proveniat haec causa, ibi et non in sapientia carnali.
Dicit ergo: ideo spero et confido de Deo, quia gloria nostra, id est, glorior ex testimonio et puritate conscientiae
nostrae, ex quibus secure potest confidere de Deo.
I Io. III, 20: si cor nostrum nos reprehenderit, etc.. Rom. VIII, 16: ipse spiritus testimonium, etc..
Notandum autem quod conscientiae testimonium verum est, quia non decipit. Multi enim exterius videntur boni,
qui in conscientia sua non sunt boni. Et semper durat.
Sed non dicit conscientiae aliorum sed nostrae, quia semper homo plus debet stare testimonio conscientiae suae
de se, quam testimonio aliorum; quod non faciunt illi qui reputant se bonos ex hoc quod alii sunt mali, non ex
hoc quod ipsi in veritate boni sint; et illi qui gloriantur de bonitate alicuius boni viri, qui eis aliqua affinitate
coniungitur.

5

