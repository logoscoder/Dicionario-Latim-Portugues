Quod autem non possit esse conventio Christi ad belial, patet ex verbis Christi, Io. XIV, 30: venit princeps
mundi huius, etc., et etiam ex verbis diaboli, Matth. VIII, 29: quid nobis, et tibi, Iesu, etc..
Alia distinctio est quantum ad statum fidei, et hoc quantum ad duo, scilicet quantum ad statum fidei, et
secundum hoc dicit aut quae pars est fidelis, etc.; quasi dicat: non eadem est pars utriusque, quia pars fidelis est
ipse Deus, quem habet praemium, et ut finem suae beatitudinis. Ps. XV, 5: Dominus pars haereditatis meae, etc..
Sed pars infidelis sunt bona terrena. Sap. II, 9: haec est sors nostra, etc.. Matth. XXIV, 51: dividet eum, et
partem, etc..
Item quantum ad statum gratiae, et secundum hoc dicit quis autem consensus, etc., quasi dicat: non est aliqua
convenientia templo Dei et idolis. Unde vos estis templum Dei per gratiam, I Cor. III, 16: templum Dei, etc. Et
VI, 19: nescitis quoniam membra vestra templum sunt, etc., non debetis ergo communicare cum infidelibus qui
sunt templa idolorum.
Sed notandum quod Dominus prohibet per ezechielem, quod in templo Dei non colantur idola, Ez. XXVI. Multo
ergo magis prohibentur homines, quorum animae sunt templum Dei, ne violent illa per participationem
idolorum. I Cor. III, 17: si quis templum Dei violaverit, etc..
Consequenter cum dicit vos enim estis, etc., confirmat rationem propositam per auctoritatem. Et circa hoc duo
facit.
Primo enim confirmat quod induxit ratione admonitionis; secundo vero confirmat ipsam admonitionem, ibi
propter quod exite, etc..
Circa primum duo facit.
Primo resumit quod probare intendit; secundo vero inducit auctoritatem ad propositum, ibi sicut dicit Dominus,
etc..
Dicit ergo: recte dico quod non est consensus templo Dei cum idolis, id est non debetis cum eis participare, quia
vos estis templum Dei vivi, et non mortui, sicut idololatrae.
Ad hoc probandum adducit auctoritatem, probans hoc ipsum per usum templi. Usus enim templi est ut Deus
habitet in eo, nam templum est locus Dei ad inhabitandum sibi consecratus. Ps. X, 5: Dominus in templo sancto
suo, etc.. Quae quidem auctoritas sumitur ex Levit. XXVI, 12, quae talis est: ponam tabernaculum meum in
medio vestri, etc.. In qua auctoritate quatuor tangit, quantum ad hunc usum pertinet.
Primum, pertinet ad gratiam operationum quod est Deum esse in aliquo per gratiam.
Et hoc est quod dicit inhabitabo in eis, scilicet in sanctis, per gratiam excolens eos.
Licet autem Deus in omnibus rebus dicatur esse per praesentiam, potentiam et essentiam, non tamen dicitur in eis
inhabitare, sed in solis sanctis per gratiam. Cuius ratio est quia Deus est in omnibus rebus per suam actionem,
inquantum coniungit se eis, ut dans esse et conservans in esse. In sanctis autem est per ipsorum sanctorum
operationem, qua attingunt ad Deum, et quodammodo comprehendunt ipsum, quae est diligere et cognoscere:
nam diligens et cognoscens dicitur in se habere cognita et dilecta.
Secundum pertinet ad gratiam cooperantem, quo scilicet proficiunt sancti auxilio Dei, et quantum ad hoc dicit
inambulabo in eis, id est promovebo eos de virtute in virtutem.
Nam hic profectus sine gratia Dei esse non potest. I Cor. XV, 10: gratia Dei sum id quod sum: nam, sicut gratia
operans facit nos esse aliquid in esse iustitiae, ita et gratia cooperans facit nos in ipso esse proficere.
Tertium pertinet ad Dei beneficium, et hoc vel protectionis per providentiam, et hoc tangit, dicens ego ero
illorum Deus, id est providentia mea protegam eos. Ps. Cxliii, 15: beatus populus, cuius Dominus, etc.. Vel
beneficium remunerationis, ut sic dicatur ero illorum Deus, id est dabo eis meipsum in mercedem. Gen. XV, 1:
ego ero merces tua, etc.. Et Hebr. XI, 16: non confunditur Deus eorum vocari Deus.
Quartum pertinet ad debitum cultum et servitium sanctorum, et quantum ad hoc dicit et ipsi erunt mihi in
populum, id est me colent et mihi obedient, ut mei et non alterius.
Ps. Xciv, 7, IC, 3: nos autem populus eius, et oves, etc..
Vel possunt ad praesentiam corporalem referri, et tunc exponitur sic: quoniam inhabitabo in illis per carnis
assumptionem, Io. I, 14: verbum caro factum est, etc.; et ambulabo inter illos, corporaliter cum eis conversando,
Bar. III, 38: post haec in terris visus est, etc.; et ero illorum Deus per gloriam, Deut. IV, 7: non est alia natio tam
grandis, etc.; et ipsi erunt mihi populus, id est per fidem me colent.
Consequenter cum dicit propter quod exite, etc., confirmat ipsam admonitionem per aliam auctoritatem. Et circa
hoc duo facit.
Primo confirmat admonitionem per auctoritatem; secundo ostendit praemium promissum servantibus
monitionem, ibi ego recipiam vos, etc..
Dicit ergo propter quod, id est quia estis templum Dei, exite de medio eorum.
Et sumitur de Is. LII, 11: recedite, recedite inde, et pollutum nolite tangere.
Ubi tria dicit: exite, separamini, et immundum nolite tangere, quia tripliciter debemus nos habere ad infideles.
Primo ut exeamus ab eis, relinquendo peccata.
Zach. II, 6: o, o, fugite de terra Aquilonis, etc.. Sed donatistae dicunt quod debemus corporaliter deserere malam
societatem, quod non est verum. Unde quod apostolus dicit, intelligendum est de separatione spirituali. Et ideo
sic exponit: exite, spiritualiter, non sequendo vitam eorum. Cant. II, 2: sicut lilium inter spinas, etc.. Et hoc ideo,
39

