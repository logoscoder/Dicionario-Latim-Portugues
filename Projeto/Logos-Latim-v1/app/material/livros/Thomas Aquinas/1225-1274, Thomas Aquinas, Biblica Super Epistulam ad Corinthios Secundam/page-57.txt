Circa primum tria facit.
Primo petit ut eius insipientia supportetur; secundo subdit necessitatem suae commendationis, ut non insipiens
videatur, ibi aemulor enim vos, etc.; tertio innuit quod dato quod sit insipiens, supportare debent, ibi iterum dico
ne quis, etc..
Circa primum duo facit.
Primo praemittit suum desiderium, ut petitio sua facilius exaudiatur; secundo ponit suam petitionem, ibi sed et
supportate me.
Desiderium autem apostoli est, ut Corinthii sustineant apostolum commendantem se. Et ideo per adverbium
optandi incipit dicens utinam sustineretis, etc..
Circa quod sciendum est, quod praecepta moralia sunt de agendis, quae cum sint particularia et variabilia, non
possunt determinari una communi ratione et regula indefinite, sed oportet quandoque praeter regulam
communem aliquid facere in aliquo casu emergente. Quando autem hoc modo fit aliquid praeter communem
regulam, sapientes, qui causam huius considerant, non turbantur, nec reputant insipienter factum esse. Indiscreti
vero et minus sapientes non considerantes ex qua causa hoc ita fiat, turbantur et reputant stulte factum fore; sicut
patet, quia praeceptum morale est non occides, aliquando tamen necesse est malos occidere. Et quando hoc fit,
sapientes commendant vel non reputant male factum. Stulti autem et haeretici damnant, dicentes hoc esse male
factum.
Quia ergo communis lex moralis est quod homo non commendet seipsum, secundum quod dicitur Prov. XXVII,
2: laudet te alienus, etc., potest fieri in aliquo casu praeter hanc communem regulam ut homo commendet se, et
laudabiliter hoc facit, et tamen indiscreti hoc reputant insipientiam. Unde cum immineret casus quo apostolus
deberet se commendare, hortatur eos ad hoc quod istud non reputent ei ad insipientiam, dicens utinam
sustineretis, scilicet patienter, modicum insipientiae meae, supportando me.
Et dicit modicum, quia si commendaret se sine causa, esset maxima insipientia. Et iterum, si commendaret se ex
causa omnino urgente, tunc nihil esset ibi insipientiae. Sed quia commendat se, licet ex causa non tamen omnino
urgente, cum alio modo posset confutare pseudo, et quia commendat se multum, videtur ibi esse aliquid
insipientiae, et hoc est, quod dicit modicum insipientiae meae. Infra XII, 11: factus sum insipiens, etc..
Et licet sic sim insipiens, tamen supportate me. Et hoc debent facere, quia subditi debent supportare praelatos, et
e converso.
Gal. VI, 2: alter alterius onera, etc.. Eph. IV, 2: supportantes invicem in charitate.
Necessitatem autem commendationis ostendit, dicens aemulor, etc.. Et circa hoc tria facit.
Primo ostendit huiusmodi commendationem provenire ex zelo, ut excludat insipientiam; secundo dicit hunc
zelum non esse inordinatum, ut vitet indiscretionem, ibi timeo autem, etc.; tertio excludit eorum excusationem,
ibi nam si is qui venit, etc..
Circa primum duo facit.
Primo ponit zelum, quem habet ad eos, sanctum, quia Dei; secundo ostendit causam huius zeli, quia incumbebat
sibi ex officio, ibi despondi vos, etc..
Est ergo zelus sanctus, quia aemulor vos, id est diligo vos ferventer, Dei aemulatione, id est ad honorem Dei, non
meum.
Circa quod nota, quod aemulatio, prout est idem quod zelus, non aliud est quam quidam motus animi bonus vel
malus, tendentis in statum proximi, et importat fervorem amoris.
Et ideo consuevit sic definiri: zelus est amor intensus non patiens consortium in amato. Et si quidem non patiatur
consortium in aliquo bono, puta vitii vel alicuius imperfectionis, sed singulariter illud solus vult habere, tunc
zelus est bonus et aemulatio bona, de qua dicitur I Cor. XII, 31: aemulamini charismata, etc.. Gal. IV, 18:
aemulamini bonum in bono, etc.. III Reg. XVII: zelo zelatus, etc.. Ps. Lxviii, 10: zelus domus tuae, etc.. Si vero
non patiatur consortium in aliqua excellentia vel in aliqua prosperitate mundi, quia aliquis singulariter vult eam
sibi, tunc zelus est malus et aemulatio mala.
Hoc autem bono zelo, seu aemulatione, aliquando quis aemulatur alios pro se, sicut vir zelatur pro uxore sua,
quam sibi soli vult servari. Aliquando vero zelatur aliquis pro alio, sicut eunuchus zelatur uxorem Domini sui, ut
custodiat eam sibi. Sic apostolus populum suum, quem videbat paratum ad praecipitium, et cum sponso Christo
velle prostitui diabolo, aemulabatur, ne Christus sponsus verus in eis aliquod diaboli consortium pateretur. Et
ideo dicit Dei aemulatione, quasi dicat: non pro me sed Christo, qui est sponsus. Io. IX, 29: qui habet sponsam,
sponsus est. III Reg. XIX, 10, 14: zelo zelatus sum pro Domino, etc..
Unde autem apostolo incumbebat huiusmodi aemulatio, ostendit, dicens despondi enim vos, etc., quasi diceret:
merito vos aemulor Dei aemulatione, quia ego sum paranymphus huius matrimonii, quod est inter vos et
Christum, quia ego despondi vos, id est feci sponsalia, quae sunt per fidem et charitatem. Os. II, 20: sponsabo te
mihi, etc..
Et ideo pertinet ad me custodire vos. Quicumque ergo convertit populum ad fidem et ad iustitiam, despondet
eum Christo.
Despondi, inquam, non multis, quia quae multis adhaeret, polluitur. Ier. III, 1: tu autem polluta es, etc.. Sed uni
Christo, scilicet viro perfecto virtutis plenitudine. Zach. VI, 12: oriens nomen eius. Ier. XXXI, 22: novum faciet
57

