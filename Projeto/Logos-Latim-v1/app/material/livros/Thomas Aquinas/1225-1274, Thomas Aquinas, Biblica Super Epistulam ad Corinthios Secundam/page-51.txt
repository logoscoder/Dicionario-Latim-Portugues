Sed numquid non metent omnes abundanter? dicendum est sic, quantum ad quantitatem praemii, quia omnes
affluent, et nullus ibi parce metet. Sed dicit abundanter, quasi ad proportionem et bene seminantium. I Cor. XV,
41: stella a stella differt. Abundanter omnes quantum ad praemium substantiale, sed parce in comparatione ad
praemium accidentale, in quo est sanctorum differentia.
Supra VIII, 15: qui multum, non abundavit, et qui modicum, non minoravit. Quia aliquando aliquis parce dat, et
cum magna charitate, et abundanter metet.
Consequenter cum dicit unusquisque enim, etc. Hortatur eos, ut dent hilariter et gaudenter. Et circa hoc duo facit.
Primo enim monet eos ad gaudenter dandum; secundo rationem assignat, ibi hilarem enim datorem, etc..
Dicit ergo: dico quod paretis illud quod vultis dare quasi benedictionem, id est abundanter, et dignum
benedictione, non quasi avaritiam, id est non parce. Et hoc dicit, quia illud quod sponte fit, non potest avare fieri.
Et ideo subdit unusquisque enim, etc., quasi non avare, quia unusquisque, scilicet vestrum, det eleemosynas
prout destinavit, id est praedeliberavit, in corde suo, scilicet secum conferens, non ex tristitia, etc.. Quasi dicat
unusquisque voluntarie det, non coacte.
Ponit autem duo opposita voluntario, scilicet tristitiam et necessitatem. Voluntarium enim tollitur per violentum.
Est autem duplex violentum, scilicet simplex et mixtum.
Simplex quando absolute quis cogitur ad aliquid contra voluntatem suam faciendum. Ad removendum ergo illud
violentum, dicit non ex necessitate, quod fieret si darent coacti mandato apostoli. Quasi dicat: non cogat vos ad
dandum mandatum nostrum, sed moveat vos ad hoc prompta voluntas vestra. Ex. XXXV, 5: omnis voluntarius,
etc..
Violentum mixtum est quando quis non absolute cogitur ad faciendum aliquid contra voluntatem suam, sed
secundum quid, scilicet quod nisi faciat incurrit maius damnum, sicut si non proiiciantur merces in mari, navis
submergitur. Et ideo aliquo modo fit sponte et aliquo modo violenter inquantum scilicet coguntur timore maioris
damni. Ut ergo hoc removeat, dicit non ex tristitia, id est non ita quod sit violentum mixtum. Quasi dicat: non ex
timore confusionis, ne scilicet erubescatis, sed ex gaudio quod concepistis propter amorem quem habetis ad
sanctos. Ps. LIII, 8: voluntarie sacrificabo tibi, etc..
Consequenter cum dicit hilarem enim datorem, etc., rationem assignat, et est talis: omnis remunerator remunerat
ea quae sunt remuneratione digna. Haec autem sunt solum actus virtutum. In actibus autem virtutum duo sunt,
scilicet species actus et modus agendi qui est ex parte agentis. Unde, nisi in actu virtutis utrumque istorum
concurrat, non dicitur actus ille simpliciter virtuosus, sicut non dicitur perfecte iustus, secundum virtutem, qui
operatur opera iustitiae, nisi delectabiliter et cum gaudio operetur.
Et licet apud homines, qui non vident nisi ea quae patent, sufficiat quod quis operetur actum virtutis secundum
ipsam speciem actus, puta actum iustitiae, tamen apud Deum, qui intuetur cor, non sufficit quod solum operetur
actum virtutis secundum speciem, nisi etiam secundum debitum modum operetur, scilicet delectabiliter et cum
gaudio.
Et ideo non datorem tantum, sed hilarem datorem diligit Deus, id est approbat et remunerat, et non tristem, et
remurmurantem.
Ps. Ic, 2: servite Domino in laetitia. Eccli. XXXV, 11: in omni dato hilarem, etc.. Rom. XII, 8: qui miseretur in
hilaritate, etc..
|#2 Lectio 2
Hic rationem trium modorum assignat. Et circa hoc duo facit.
Primo assignat rationem sumptam ex parte ipsorum; secundo rationem sumptam ex parte Dei, ibi ut in omnibus
locupletati, etc..
Circa primum duo facit.
Primo ponit rationem; secundo ipsam confirmat, ibi sicut scriptum est, etc..
Ratio est talis: quicumque dat aliquid quod multiplicatur sibi, debet prompte, abundanter et hilariter dare, sicut
videmus quod homines abundanter et prompte et cum gaudio seminant semen, quia multiplicatum illud
recolligunt. Cum ergo eleemosynae multiplicentur dantibus, debetis illas prompte, gaudenter et abundanter
facere. Et quod multiplicentur patet, quia Deus potens est omnem gratiam, etc., quasi dicat: non timeatis dare ne,
indigentia gravati, poeniteat aliquando vos dedisse, quia potens est Deus facere abundare omnem gratiam spiritus
sancti, qua scilicet semper gaudeatis de bono opere quod fecistis. Et ideo dicit abundetis in omne opus bonum, id
est abundantem affectum habeatis ad dandum eleemosynam, sicut habetis ad alia opera virtutum.
Et tamen habeatis plenam sufficientiam bonorum exteriorum; et ideo dicit semper omnem sufficientiam
habentes, id est vos reputantes habere. Iac. I, 5: qui dat omnibus affluenter, et I Tim. VI, 8: habentes alimenta,
etc..
De ista sufficientia dicitur infra XII, 9: sufficit tibi gratia mea, etc.. De multiplicatione vero dicitur Is. XXX, 23:
dabitur pluvia semini tuo; Matth. XIX, 29: omnis qui reliquerit, etc., centuplum accipiet, etc..
Consequenter cum dicit sicut scriptum est, etc., probat positam rationem dupliciter, scilicet auctoritate et
experimento, ibi qui autem administrat, etc..
Probat autem auctoritate, dicens: recte debet vos movere praedicta ratio, quia, sicut scriptum est, etc..
51

