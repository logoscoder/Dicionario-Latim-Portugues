Sed hoc, quod caelestem inhabitationem superindui cupiamus, non est ex natura, sed ex Deo. Et ideo dicit qui
autem efficit nos in hoc, etc., quasi dicat: volumus superinduere caelestem habitationem, ita tamen quod non
spoliemur terrena, et tamen, hoc ipsum quod volumus sic supervestiri, efficit in nobis Deus. Phil. II, 13: Deus est
qui operatur in nobis, etc..
Cuius ratio est, quia quamlibet naturam consequitur appetitus conveniens fini suae naturae, sicut grave
naturaliter tendit deorsum, et appetit ibi quiescere. Si autem sit appetitus alicuius rei supra naturam suam, illa res
non movetur ad illum finem naturaliter, sed ab alio quod est supra naturam suam.
Constat autem quod perfrui caelesti gloria et videre Deum per essentiam, licet sit rationalis creaturae, est tamen
supra naturam ipsius, non ergo movetur rationalis creatura ad hoc desiderandum a natura, sed ab ipso Deo, qui in
hoc ipsum efficit nos, etc..
Sed quomodo hoc efficit subdit, dicens qui dedit pignus, etc..
Circa quod sciendum est, quod Deus efficit in nobis naturalia desideria et supernaturalia.
Naturalia quidem quando dat nobis spiritum naturalem convenientem naturae humanae.
Gen. II, 7: inspiravit in faciem eius, etc.. Supernaturalia vero dat quando infundit in nobis supernaturalem
spiritum, scilicet spiritum sanctum. Et ideo dicit dedit nobis pignus spiritus, id est spiritum sanctum causantem in
nobis certitudinem huius rei, qua desideramus impleri. Eph. I, 13: signati estis spiritu promissionis sancto, etc..
Dicit autem pignus, quia pignus debet tantum valere, quantum valet res pro qua ponitur.
Sed in hoc differt a re pro qua ponitur, quia pleniori iure possidetur res, quando iam habetur, quam pignus, quia
res possidetur ut quid suum, pignus vero servatur et tenetur quasi pro certitudine rei habendae. Ita est de spiritu
sancto, quia spiritus sanctus tantum valet quantum gloria caelestis, sed differt in modo habendi, quia nunc
habemus eum quasi ad certitudinem consequendi illam gloriam; in patria vero habebimus, ut rem iam nostram, et
a nobis possessam. Tunc enim habebimus perfecte, modo imperfecte.
Sic ergo retardatur desiderium gratiae a desiderio naturae.
Sed numquid impeditur? non, sed desiderium gratiae vincit. Et hoc est quod dicit audentes igitur, etc., quasi
dicat: duo desideria sunt in sanctis: unum quo desiderant caelestem habitationem, aliud quo nolunt expoliari. Et
si haec duo essent compossibilia, non essent contraria et unum non retardaretur ab alio. Sed apostolus ostendit ea
esse incompossibilia et quod oportet quod unum vincat alterum.
Unde circa hoc tria facit.
Primo enim ostendit incompossibilitatem dictorum desideriorum; secundo interponit quamdam probationem, ibi
per fidem enim, etc.; tertio ostendit quod horum vincat, ibi audemus autem, etc..
Incompossibilitatem ostendit cum dicit audentes igitur, etc.. Audere, proprie est immiscere se in pericula mortis,
et non cedere propter timorem. Licet autem sancti naturaliter timeant mortem, tamen audent ad pericula mortis et
non cedunt timore mortis.
Prov. XXVIII, 1: iustus quasi leo confidens.
Eccli. XLVIII, 13: in diebus suis non pertimuit principem. Et scientes, scilicet sumus hoc quod confirmat in
nobis audaciam, ut pro Christo mori non timeamus, quoniam dum sumus in hoc corpore mortali, peregrinamur,
id est elongamur, a Deo. Ps. Cxix, 5: heu mihi, quia incolatus meus, etc..
Peregrinamur, inquam, quia sumus extra patriam nostram, qui Deus est, alias non diceremur peregrinari ab eo. Et
hoc non est ex natura nostra, sed ex eius gratia.
Quod autem peregrinamur a Domino, probat cum dicit per fidem enim ambulamus, id est procedimus in vita ista
per fidem, et non per speciem, id est non per perfectam visionem. Fidei enim verbum est sicut lucerna a qua
illuminamur ad ambulandum in vita ista. Ps. Cxviii, 105: lucerna pedibus meis verbum, etc.. In patria autem non
erit huiusmodi lucerna, quia ipsa claritas Dei, id est ipse Deus, illuminabit illam.
Et ideo tunc per speciem, id est per essentiam, videbimus eum.
Dicit autem per fidem ambulamus, quia fides est de non visis. Est enim fides substantia sperandarum rerum,
argumentum non apparentium, Hebr. XI, 1 s.. Quamdiu autem anima corpori mortali unitur, non videt Deum per
essentiam. Ex. XXXIII, 20: non videbit me homo, etc.. Unde inquantum assentimus, credendo his, quae non
videmus, dicimur ambulare per fidem et non per speciem.
Sic ergo patet duorum desideriorum incompossibilitas, quia non possumus cum hoc corpore superindui
caelestem habitationem: et probatio huius, quia per fidem ambulamus.
Sequitur consequenter victoria unius desiderii de duobus, scilicet desiderium gratiae, cum dicit audemus, etc.. Et
debet resumi scientes supra positum, quia littera suspensiva est, ut dicatur sic: hoc, inquam, scientes, quia dum
sumus in hoc corpore, etc., audemus et bonam voluntatem habemus, etc..
Duo dicit, quorum unum importat repugnantiam, quam habet in volendo, quae fit per timorem mortis. Ubi enim
est timor, non est audacia. Nam ex appetitu naturae surgit timor mortis, ex appetitu gratiae surgit audacia.
Ideo dicit audemus.
Aliud importat imperfectionem animi in desiderando, quia nisi bene desideraretur, non vinceretur timor mortis,
cum sit valde naturalis.
Et ideo, non solum oportet audere, sed bonam voluntatem habere, id est cum gaudio velle. Licet enim, secundum
Philosophum in actu fortitudinis non requiratur gaudium ad perfectionem virtutis, sicut in aliis virtutibus, sed
27

