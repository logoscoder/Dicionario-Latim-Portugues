Dicit ergo: si videor insipiens vobis, quia commendo me et adaequo me aliis, quanto magis videbor vobis minus
sapiens, si praeferam me eis? et ideo dicit: non solum sum minister Christi sicut et illi, sed ut minus sapiens,
secundum vestrum iudicium, dico quod ego sum plus minister Christi quam illi, et quantum ad hoc dicit se
praeferendum esse. Rom. XI, 13: ministerium meum honorificabo, praeponendo scilicet illud ministerio aliorum.
In quo autem sit praeferendus ostendit, dicens quia in laboribus, etc., quasi dicat: in hoc plus ego, quia sum
magis ostensus minister Christi. In hoc, primo, quantum ad mala illata, secundo quantum ad mala sponte
assumpta, ibi in itineribus saepe.
Mala autem illata primo ponit in generali, dicens: plus ego sum, scilicet ostensus minister, in laboribus plurimis
quam illi, etsi aliquos labores pertulerint. I Cor. XV, 10: abundantius omnibus illis laboravi.
Secundo enumerat ista mala in speciali, et hoc, primo, quantum ad carceris squalores, quia in carceribus
abundantius, scilicet quam illi. Act. XVI, 23: cum multas plagas illis intulissent, scilicet Paulo et sociis, miserunt
in carcerem.
Secundo quantum ad flagellorum dolores, quia in plagis, scilicet ostensus sum, supra modum aliorum, scilicet
modum humanae virtutis, vel supra modum humanae consuetudinis.
Supra XI, 23: in plagis, in carceribus, etc..
Sed contra I Cor. X, 13: fidelis Deus, qui non permittet vos tentari supra id, etc..
Non ergo supra modum humanae virtutis.
Respondeo. Dicendum est, quod Deus non permittit nos tentari sine adiutorio gratiae divinae. Et ideo dicebat
apostolus I Cor. XV, 10: non autem ego, sed gratia Dei mecum.
Et quantum ad mortis terrorem; unde dicit in mortibus frequenter, id est in periculis et terroribus mortis. Unde
dicebat ipse Rom. VIII, 36: mortificamur tota die. I Cor. XV, 31: quotidie morior propter gloriam vestram.
Sed consequenter, cum dicit a Iudaeis quinquies, etc., manifestat duo ultima pericula, quae perpessus est. Et
primo periculum plagarum, secundo periculum mortis.
Plagarum autem periculum manifestat per ipsa perpessa a suis, scilicet Iudaeis.
Et ideo dicit a Iudaeis quinquies, etc..
Notandum est autem, sicut dicitur deut. XXV, 2 s., pro mensura delicti erit plagarum modus. Ita dumtaxat, ut
quadragenarium numerum non excedant, etc.. Ex quo habetur quod homines pro minoribus peccatis debent
flagellari, ita tamen, quod flagellatus non reciperet ultra quadraginta plagas. Iudaei autem, ut viderentur
misericordes, semper faciebant citra mandatum legis, dantes pauciores quam quadraginta, secundum quod eis
videbatur. Quia ergo odio habebant Paulum, quando flagellabant eum, dimittebant sibi de numero praedicto
quantominus poterant, scilicet unam tantum minus, dantes sibi trigintanovem. Et hoc est, quod quinque vicibus
accepit, id est recepit quadraginta plagas, minus una, plaga, id est trigintanovem.
Secundo manifestat pericula perpessa ab extraneis, scilicet a gentibus, dicens ter virgis caesus sum. Act. XVI,
22: Magistratus, scissis eorum tunicis, iussit eos virgis caedi.
Item XXII, 24: iussit eum tribunus duci in castra, et flagellis caedi, et torqueri eum, etc..
Pericula vero mortis illata, et primo pericula mortis illata ab hominibus ostendit, dicens semel lapidatus sum.
Hoc fuit in civitate licaoniae, ibi obrutus lapidibus fuit quasi mortuus. Act. XIV, 18: lapidantes Paulum eiecerunt
eum extra civitatem, credentes eum mortuum.
Secundo pericula mortis illata a periculis naturae, et haec sunt specialiter maris, et aggravat ea, primo, ex
numero, quia ter naufragium feci, id est pertuli; secundo ex continuitate, quia nocte et die in profundo maris fui,
quod est gravius; quia ad litteram dicit, quod cum pluries passus sit naufragium, tamen semel stetit sub aqua per
diem et noctem, divina eum virtute protegente.
Unde poterat dicere illud ionae II, 4: et proiicite me in profundum, etc..
Enumeratis autem malis illatis, enumerat consequenter etiam mala assumpta, cum dicit in itineribus. Et primo
exteriora, secundo interiora, ibi praeter illa quae extrinsecus, etc..
Mala exteriora exprimit, et primo quantum ad mala, quae contingunt in itineribus; secundo quantum ad ea quae
eveniunt in domibus.
Quantum ad primum, primo, ponit multiplicitatem itinerum, dicens in itineribus saepe, scilicet ostensus sum
minister Christi, sustinendo multa dura et gravia patienter.
Rom. XV, 19: ab ierusalem usque in illyricum, etc.. Et cum hoc multas alias vias fecit, et Romam, et Hispaniam
vadens. Psalmo XVI, 4: propter verba labiorum tuorum, etc..
Secundo enumerat periculum itinerum. Et primo praemittit minora, secundo subdit gravius periculum, quod in
falsis fratribus.
Praemittit autem tria, secundum quae multa pericula passus est. Primo pericula secundum causas. Et hoc, vel ex
causa naturali, et ideo dicit periculis fluminum. Naturaliter enim flumina hyeme excrescunt, et sunt rapida et
valde periculosa, etc.. Vel ex malitia violenta, et quantum ad hoc dicit periculis latronum, quos excitabat ei
diabolus, ut vel vestes ei auferrent. Iob XIX, 2: simul venerunt latrones, etc.. Secundo enumerat pericula metum
inferentia, et hoc vel ex suis, unde dicit periculis ex genere, id est, a Iudaeis procuratis; vel ab extraneis, et ideo
dicit periculis ex gentibus, propter unius Dei praedicationem, qui eum capere volebant; et sic in suis et in aliis
non habebat requiem.
64

