Factum autem quod proponit legitur exodi XXXIV, 34, ubi dicitur quod Moyses quando loquebatur ad populum,
velabat faciem suam, quia propter claritatem vultus eius non poterant respicere in eum filii Israel. Et ideo dicit et
non sicut Moyses, etc., quasi dicat: dico quod utimur multa fiducia, et tanta, quod non accidit nobis, sicut
Moyses faciebat eis, scilicet non revelando faciem suam populo, quia nondum venerat tempus revelandi
claritatem veritatis.
Habemus ergo nos fiduciam absque velamine.
Consequenter exponit hoc quod dixerat, de velamine, dicens quod evacuatur, etc.. Velamen enim illud erat
obscuritas figurarum, quae per Christum evacuata est.
Et circa hoc tria facit.
Primo enim ponit evacuationem huius velaminis; secundo quomodo haec evacuatio habet locum in Iudaeis, ibi
sed obtusi, etc.; tertio quomodo non habeat locum in ministris novi testamenti, ibi nos vero revelata, etc..
Dicit ergo quod Moyses ponebat velamen, scilicet figurae, super faciem suam, quod, scilicet velamen, evacuatur,
id est tollitur per Christum, scilicet implendo in veritate quod Moyses tradidit in figura, quia omnia in figura
contingebant illis. Sic enim Christus per mortem suam removit velamen de occisione agni paschalis, et ideo
statim cum emisit spiritum, velum templi scissum est. Item, in mittendo spiritum sanctum in corda credentium,
ut intelligerent spiritualiter quod Iudaei carnaliter intelligunt. Et hoc velamen removit, cum aperuit eis sensum, ut
intelligerent Scripturas, Lc. Cap. Ult..
Qualem autem effectum habeat in Iudaeis haec evacuatio, ostendit, dicens sed obtusi, etc..
Et circa hoc duo facit.
Primo ostendit, quod remotum ab illis non fuit in statu infidelitatis; secundo ostendit, quod removebitur in eorum
conversione, ibi cum autem conversus fuerit, etc..
Circa primum duo facit.
Primo ostendit rationem quare haec evacuatio non habet locum in Iudaeis; secundo, ex hoc ostendit eos adhuc
habere velamen, ibi sed usque in hodiernum diem, etc..
Dicit ergo quod evacuatur in his qui credunt, sed non quantum ad Iudaeos infideles. Et ratio huius est, quia
obtusi sunt sensus eorum, id est ratio eorum hebes est, et sensus eorum imbecilles et obtusi sunt, nec possunt
videre claritatem divini luminis, id est divinae veritatis, absque velamine figurarum.
Et huius ratio est quia claudunt oculos, ut non videant, quia velum templi scissum est. Et ideo est ex eorum culpa
infidelitatis, non ex defectu veritatis, quia, remoto velamine, omnibus aperientibus oculos mentis per fidem
clarissime veritas manifestatur.
Rom. XI, 25: caecitas ex parte contigit in Israel. Io. IX, 39: in iudicium veni in hunc mundum, etc.. Sic enim
prophetaverat Isaias VI cap.: excaeca cor populi huius, etc..
Et vere intantum obtusi sunt sensus eorum, ut veritatem nobis manifestatam usque in hodiernum diem non
intelligant. Sed idipsum velamen, quod erat in veteri testamento, antequam velum templi scissum esset in
lectione veteris testamenti, quia non aliter intelligunt illud, quam ante, quia adhuc innituntur figuris, ut veritatem
non revelent, id est non intelligant: sic velamen Dei, non figuram, sed veritatem credunt, quod scilicet evacuatur
quantum ad fideles, et quantum in se est omnibus per Christum, id est in fide Christi, sed in eis non manet, quia
non credunt venisse Christum.
Consequenter cum dicit sed usque in hodiernum diem, etc., ostendit quomodo adhuc apud Iudaeos est velamen
quantum ad infideles, licet remotum sit per Christum.
Circa quod sciendum est, quod velamen dicitur apponi alicui dupliciter: aut quia apponitur rei visae ne possit
videri, aut quia apponitur videnti ne videat. Sed Iudaeis in veteri lege utroque modo appositum erat velamen.
Nam et corda eorum excaecata erant, ne cognoscerent veritatem propter eorum duritiem, et vetus testamentum
nondum completum erat, quia nondum veritas venerat.
Unde in signum huius velamen erat in facie Moysi et non in faciebus eorum, sed, veniente Christo, velamen
remotum est a facie Moysi, id est a veteri testamento, quia iam impletum est, sed tamen non est remotum a
cordibus eorum. Et hoc est quod dicit sed usque in hodiernum diem, quasi dicat: amotum est a fidelibus veteris
testamenti velamen, sed adhuc cum legitur Moyses, id est, cum exponitur eis vetus testamentum, act. XV, 21:
Moyses a temporibus antiquis habet in singulis civitatibus, qui eum praedicent in synagogis, etc., velamen, id est
caecitas, est positum super cor eorum. Rom. XI, 25: caecitas ex parte contigit, etc..
Quando autem et quomodo removetur ab eis illud velamen, ostendit consequenter, cum dicit cum autem
conversus, etc..
Et primo describit modum removendi hoc velamen; secundo rationem huius reddit, ibi Dominus autem spiritus,
etc..
Dicit ergo, quod illud velamen adhuc est in eis, sed non quod vetus testamentum sit velatum, sed quia corda
eorum velata sunt. Et ideo, ad hoc ut removeatur, nihil restat, nisi quod convertantur, et hoc est quod dicit cum
autem conversus fuerit, scilicet aliquis eorum ad Deum per fidem in Christum, ex ipsa conversione auferetur
velamen.
Is. X, 21: reliquiae convertentur, etc..
Et hoc idem habetur Rom. IX, 27.
17

