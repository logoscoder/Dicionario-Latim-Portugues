Supra apostolus induxit Corinthios ad dandum eleemosynas sanctis qui sunt in ierusalem, hic vero inducit eos
quantum ad modum dandi, ut scilicet hilariter et abundanter dent. Unde ad hoc quod bene darent, misit tam
solemnes nuntios.
Circa hoc autem duo facit.
Primo excludit opinatam causam de missione nuntiorum; secundo vero astruit veram, ibi misimus autem fratres,
etc..
Circa primum tria facit.
Primo excludit suspicionem; secundo ad hoc causam assignat, ibi scio enim promptum, etc.; tertio causam
probat, ibi pro quo de vobis, etc..
Quantum ad primum, quia posset aliquis dicere apostolo: tu mones nos quod bene recipiamus nuntios quos
mittis, sed quare non potius mones quod bene largiamur eleemosynas? et ideo hoc removens dicit: non est
necessarium quod hoc moneam, nam, id est quia, de ministerio quod fit in sanctos ex abundanti est, id est
superfluum est, mihi scribere vobis.
Et huius causa est, quia scio promptum animum vestrum, ad subveniendum eis. Ps. Cvii, 2: paratum cor meum,
Deus, etc..
Quod autem sit promptus animus vester, probo ex duobus. Primo ex gloriatione nostra de vobis. Nam nisi scirem
vos esse promptos ad hoc, non fuissem gloriatus de vobis apud alios. Et ideo dicit pro quo, scilicet promptitudine
animi vestri. Supra I, 12: gloria nostra, etc.. Et supra VII, 4: multa mihi fiducia, etc.. Glorior apud Macedones, de
hoc scilicet quoniam et achaia, in qua Corinthus metropolis est, parata est ab anno praeterito, ad largiendum.
Secundo ex effectu, quia vos provocastis exemplo vestro multos ad hoc. Et ideo dicit et vestra aemulatio, id est
amor et studium imitandi vos, provocavit plurimos, quia enim audierunt vos bene correctos proficere,
provocantur plurimi, scilicet ad proficiendum.
Prov. XXVII, 17: ferrum ferro acuitur, etc..
Gal. IV, 18: bonum autem aemulamini, etc..
I Cor. XII, 31: aemulamini charismata, etc..
Consequenter cum dicit misimus autem fratres, etc., ponit veram causam quare miserit tam solemnes nuntios. Et
primo ponit in generali; secundo in speciali, ibi ut quemadmodum dixi, etc..
Circa primum duo facit. Primo assignat veram causam, dicens: causa autem quare istos misi, est non quod
credam vos nolle subvenire pauperibus, sed ut ne quod gloriamur de vobis, id est ne gloria nostra, quam
habemus de vobis, evacuetur, si scilicet deficeretis. I Cor. IX, 15: bonum est mihi mori, etc.. Evacuetur, inquam,
in hac parte, quia bene constat mihi quod in aliis virtutibus et bonis non evacuabitis gloriam meam.
Secundo cum dicit ut quemadmodum, etc., hortatur eos ad debitum modum dandi. Et primo hortatur, ut dent
prompte; secundo ut dent abundanter, ibi necessarium ergo, etc.; tertio ut dent hilariter ibi unusquisque prout
destinavit, etc..
Circa primum duo facit. Primo ponit modum dandi; secundo rationem assignat, ibi ne cum venero, etc..
Modus dandi est ut scilicet prompte detur.
Et ideo dicit: ideo misi ministros, ut sitis parati ad dandum, quemadmodum dixi, scilicet exemplo Macedonum.
Matth. XXV, 10: quae paratae erant, etc.. Prov. III, 28: ne dicas amico tuo: vade, et revertere, et cras dabo tibi,
etc..
Ratio autem huius est ne cum venerint mecum, scilicet ad vos, Macedones, et invenerint vos imparatos,
erubescamus nos, quasi dicat: vobis erit confusio si promisistis, et non solvistis. Sed esto quod sustineatis, et non
curetis de confusione vestra, ad minus caveatis erubescentiae nostrae, qui dicimus vos esse paratos.
Consequenter cum dicit necessarium ergo, etc., hortatur eos quod dent abundanter.
Et circa hoc duo facit.
Primo ponit admonitionem; secundo admonitionis rationem assignat, ibi hoc autem dico, etc..
Dicit ergo: ne ergo evacuetur gloria nostra, et vos non erubescatis, necessarium existimavi rogare fratres, scilicet
Lucam.
Titum et Apollo, ut perveniant ad vos, et praeparent repromissam benedictionem hanc, scilicet eleemosynam,
quae dicitur benedictio, quia est causa aeternae benedictionis. Nam per actionem dandi, homo benedicitur a Deo,
Ps. XXIII, 5: hic accipiet benedictionem a Domino, etc., et ab hominibus, Eccli. XXXI, 28: splendidum in
panibus, etc.. Prov. XXII, 9: qui pronus est ad misericordiam, etc..
Et dicit hanc benedictionem paratam esse quasi benedictionem, id est abundanter, et non quasi avaritiam, id est
parce.
Ratio autem quare debeant abundanter dare, est quia ego dico, quod qui parce seminat, id est qui parum dat in
mundo isto, parce et metet, id est parum recipiet in alio saeculo. Et dicit seminat, quia semina nostra sunt
quidquid boni fecerimus.
Et iterum, quia si parum seminatur, non multum colligetur. Gal. VI, 8: quae seminaverit homo, haec et metet.
Sed multiplicata, et qui seminat in benedictionibus, id est abundanter, metet et de benedictionibus, scilicet Dei
largam retributionem.

50

