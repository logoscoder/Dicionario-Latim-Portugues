Ubi sciendum est quod praedicatores veritatis duo debent facere, scilicet exhortari in doctrina sacra et
contradicentem devincere.
Et hoc dupliciter: disputatione haereticos, patientia vero persecutores. Unde per ordinem ista tangit hic apostolus,
et ideo dicit qui triumphat nos, quantum ad contradicentes.
Rom. VIII, 37: in his omnibus superamus.
Et I Mac. III, 19: non in fortitudine exercitus victoria belli, sed de caelo, etc..
Et odorem notitiae suae manifestat per nos in omni loco, quantum ad exhortationem sacrae doctrinae.
Sed odorem notitiae suae exponit Glossa, id est filium suum; sed melius est ut hoc dicatur ad differentiam
notitiae de Deo, quam faciunt aliae scientiae et quam facit fides.
Nam notitia de Deo quae habetur per alias scientias, illuminat intellectum solum, ostendens quod Deus est causa
prima, quod est unus et sapiens, etc.. Sed notitia de Deo quae habetur per fidem et illuminat intellectum et
delectat affectum, quia non solum dicit quod Deus est prima causa, sed quod est salvator noster, quod est
redemptor, et quod diligit nos, quod est incarnatus pro nobis: quae omnia affectum inflammant. Et ideo
dicendum quod odorem notitiae suae, id est notitiam suae suavitatis, credenti per nos in omni loco manifestat,
quia iste odor longe lateque diffunditur. Eccli. XXIV, 23: ego quasi vitis fructificavi, etc.. Gen. XXVII, 27: ecce
odor filii, etc..
Quia vero aliqui possent dicere: quid est odor Dei in omni loco? nam multa loca sunt in quibus non recipitur
praedicatio nostra. Ideo apostolus exponit, dicens: non curo, quia sive recipiant praedicationem, sive non, tamen
notitia Dei manifestatur ubique per nos, quia sumus bonus odor Christi Deo, id est ad honorem Dei. Et loquitur
ad similitudinem legis, ubi dicitur quod sacrificium fiat in odorem suavitatis suavissimum Deo; quasi dicat: nos
sumus holocaustum quod offertur Deo in odorem suavitatis. Et tam in his qui salvi fiunt, ut scilicet non pereant,
quod est eis a Deo, quam in his qui pereunt, quod est eis ex seipsis.
Unde Osee XIII, 9: perditio tua, Israel, ex te, etc..
Sed estne odor bonis et malis eodem modo? non, sed aliis quidem est odor mortis in mortem, id est, invidiae et
malitiae occasionaliter ducentis eos in mortem aeternam, illis scilicet qui invidebant bonae famae apostoli et
impugnabant praedicationem Christi et conversionem fidelium. Lc. II, 34: positus est hic in ruinam, et in
resurrectionem, etc..
Aliis autem odor vitae, dilectionis et bonae opinionis ducentis eos in vitam aeternam scilicet illis qui gaudent et
convertuntur ad praedicationem apostoli. I Cor. I, 18: verbum crucis pereuntibus, etc.. His autem qui salvi, etc..
Sic ergo ex odore apostoli boni vivunt, mali moriuntur, sicut legitur quod ad odorem vinearum florentium
moriuntur serpentes.
Consequenter cum dicit: sed ad haec quis tam idoneus, etc., excludit ab isto profectu pseudo-apostolos, dicens
quis illorum pseudo-apostolorum est tam idoneus ad ista, scilicet quae nos apostoli veri facimus? quasi dicat:
nullus. Ps. Cxxxviii, 17: nimis honorati sunt amici tui, Deus.
Sed contra Prov. XXVII, 2: laudet te alienus, etc.. Ad hoc respondet Gregorius super Ezech., quod sancti duplici
ex causa seipsos laudant, et non propter gloriam suam et vanitatem.
Prima causa est, ut non desperent in tribulationibus, sicut iob, quando amici nitebantur eum ad desperationem
inducere, reduxit ad memoriam sua bona quae fecerat, ut confortatus non desperaret. Unde dicebat: pepigi foedus
cum oculis meis, etc..
Legitur etiam de quodam sancto patre, quod quando tentabatur de desperatione, reducebat ad memoriam bona
quae fecerat, ut confortaretur; quando tentabatur de superbia, reducebat ad memoriam mala, ut humiliaretur.
Secunda causa est propter utilitatem, ut scilicet haberetur in maiori fama, et citius crederetur doctrinae suae. Et
propter hanc causam hic apostolus laudat se. Nam Corinthii praeferebant sibi pseudo-apostolos, et condemnabant
eum, et ideo non sic obediebant sibi. Ut ergo non vilipenderent eum, sed obedirent sibi, praefert se eis et laudat
se, et dicit sed ad haec quis tam idoneus, sicut nos? non pseudo-apostoli, quia licet ipsi praedicent, tamen
adulterant verbum Dei, quod nos non facimus.
Unde dicit non sumus sicut plurimi, scilicet pseudo-apostoli, adulterantes verbum Dei, admiscendo contraria,
sicut haeretici, qui licet confiteantur Christum, tamen non dicunt eum esse verum Deum. Sic faciunt pseudoapostoli, qui dicunt cum evangelio debere observari legalia.
Item non adulterantes verbum Dei, id est, praedicantes vel propter quaestum, vel propter favorem laudis. Sic
enim mulieres adulterae dicuntur quando recipiunt semen ex alio viro ad propagationem prolis. In praedicatione
autem semen nihil aliud est quam finis seu intentio tua, vel favor gloriae propriae.
Si ergo finis tuus est quaestus, si intentio tua est favor gloriae propriae, adulteras verbum Dei. Hoc faciebant
pseudo-apostoli, qui propter quaestum praedicabant. Infra IV, 2: neque adulterantes verbum Dei, etc.. Apostoli
autem praedicabant neque propter quaestum, neque gloriam propriam, sed propter laudem Dei et salutem
proximi. Et ideo subiungit sed ex sinceritate, id est, sincera intentione, non pro quaestu et sine admixtione
corruptionis. Supra I, 12: ex sinceritate, etc..
Ponit autem triplicem rationem huius sinceritatis. Prima ratio sumitur ex dignitate mittentis. Nuntium enim
veritatis decet vera loqui. Et ideo dicit ex Deo, id est, illa sinceritate quae est digna nuntiatio Dei.
I Petr. IV, 11: si quis loquitur quasi sermones Dei.
12

