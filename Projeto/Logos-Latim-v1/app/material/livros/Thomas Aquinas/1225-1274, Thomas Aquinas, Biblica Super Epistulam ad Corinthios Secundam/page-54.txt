Sed haec ratio nulla est et vana, et ideo destruit eam. Dicens in carne enim, etc., quasi dicat: quod nos sumus in
carne non possumus negare, quia Rom. VIII, 12 dicitur: debitores sumus non carni, etc.; sed quod nos regulemur
secundum carnem, ponendo in bonis carnalibus finem, sive intentionem nostram, hoc est falsum, quia non
secundum carnem militamus, id est vitam nostram, quae est quaedam militia, ut dicitur iob VII, 1, non regulamus
secundum carnem.
Et quod non militemus secundum carnem probat, cum dicit nam arma nostra, etc., et primo, ex militaribus armis,
sicut unusquisque pugnator habet arma accommoda militiae et pugnae suae. Sed constat quod arma eorum qui
pugnant secundum carnem, seu militant, sunt divitiae, voluptates, honores et potentiae mundanae et temporales,
cum ergo arma nostra non sint huiusmodi, quia arma militiae nostrae non sunt carnalia, sed potentia Deo, id est
secundum Deum, vel ad honorem Dei, ergo nos non militamus secundum carnem.
Secundo vero cum dicit ad destructionem, etc., ponit virtutem armorum spiritualium, quorum quidem virtus patet
ex triplici effectu eorum.
Primus effectus est quod per ipsa arma confunduntur rebelles. Et quantum ad hoc dicit ad destructionem
munitionum, quasi dicat: bene sunt potentia Deo, ut destruant rebelles. Infra Tit. I, 9: ut sit potens exhortari, etc..
Ier. I, 10: ut evellas et destruas, etc..
Muniunt autem se aliqui contra Deum dupliciter.
Aliqui astutis consiliis, sicut sunt tyranni, qui machinantur pravis consiliis suis destruere quae Dei sunt, ut ipsi
tyrannizent.
Et quantum ad hoc dicit consilia destruentes, scilicet tyrannorum. Iob V, 13: qui apprehendit sapientes, etc..
Aliqui vero per superbiam vel altitudinem ingenii proprii. Et quantum ad hoc dicit et omnem altitudinem, scilicet
suae superbiae. Rom. XII, 16: non alta sapientes, etc., id est superba. Sive profunditatem intellectus tam
legisperitorum, quam Philosophorum. Rom. VIII, 39: neque altitudo, neque profundum. Is. V, 21: vae qui
sapientes estis in oculis vestris. Altitudinem, dico, extollentem se adversus scientiam Dei, scilicet fidem, quae est
scientia Dei, quia quae de Deo dicuntur impugnant, scilicet partum virginis, et alia Dei mirabilia.
Is. XI, 9: repleta est terra scientia Dei.
Apoc. II, 23: quam dicunt altitudinem Satanae.
Apoc. II, 24: qui non cognoverunt altitudinem Satanae. Rom. XI, 20: noli altum sapere, sed time.
Secundus effectus est conversio infidelium ad fidem. Et quantum ad hoc dicit et in captivitatem redigentes, etc.;
quod quidem fit quando id quod homo scit, totum supponit ministerio Christi et fidei. Ps. Cil, 8: ad alligandos
reges eorum in compedibus, etc.. Eccli. VI, 25: iniice pedem tuum in compedes illius, id est in documenta fidei,
etc..
Tertius effectus est correctio peccantium.
Et quantum ad hoc dicit et in promptu habentes, id est promptum et liberum animum habentes ad puniendum
omnem inobedientiam. Ps. Cil, 6: gladii ancipites in manibus, etc.. Et hoc erit, cum impleta fuerit vestra
obedientia, id est cum vos perfecte obedientes eritis, quia si vos velitis obedire, non erit nobis locus puniendi
inobedientiam aliorum et vestram.
Vel, tunc ulciscemur vos de inobedientia, quando impleta fuerit obedientia vestra, id est quando destruetur
inobedientia vestra: contraria enim contrariis curantur.
|#2 Lectio 2
Supra excusavit se apostolus per rationem hic excusat se per facti evidentiam.
Et circa hoc duo facit.
Primo enim committit auditoribus iudicium suae excusationis; secundo prosequitur suam causam, ibi si quis
confidit, etc..
Dicit ergo primo: licet appareat per rationem falsum esse quod imponunt mihi pseudo, tamen si aliqui sint inter
vos, qui ratione non vincantur et noluerint rationi acquiescere, saltem videte, id est considerate, ea quae sunt
secundum faciem, id est in manifesto apparent de me evidenter. Committit autem eis iudicium causae suae, ad
ostendendam securitatem cordis sui. Iob VI, 29: respondete, obsecro, absque contradictione.
Sed contra Io. VII, 24: nolite secundum faciem iudicare. Non ergo bene dicitur hic quae secundum faciem sunt
videte.
Respondeo. Dicendum est quod ibi accipitur secundum faciem pro his quae exterius apparent in homine, scilicet
pro sola veritatis apparentia, secundum quae non debet homo iudicare, quia aliquando contrarium latet in corde.
Unde dicitur Matth. VII, 15: veniunt ad vos in vestimentis ovium, intrinsecus, etc.. Hic vero accipitur secundum
faciem pro ipsa veritate evangelica et facti evidentia, secundum quam potest fieri iudicium.
Glossa aliter exponit, scilicet secundum faciem, id est pseudo videte, id est attendite.
Quasi dicat: considerate facta eorum, quia impossibile est quin inter multa bona quae praetendunt, non faciant
aliqua ex quibus poteritis cognoscere intentionem ipsorum pravam. Matth. VII, 20: ex fructibus eorum, etc..
Consequenter cum dicit si quis autem confidit, etc., prosequitur causam suam. Contingit autem quod aliquis
movetur contra aliquem, deceptus auctoritate alicuius qui se magnum facit. Et sic Corinthii commoti erant contra

54

