Io. V, 27: potestatem dedit ei iudicium facere, etc.. Tribunal autem dicit iudiciariam potestatem, et sumptum est
ab antiqua consuetudine Romanorum, qui elegerunt tres tribunos plebis, ad quorum officium pertinebat
diiudicare excessus consulum et senatorum, et loca istorum vocabantur tribunalia.
Quinto ponit iudicis aequitatem, quia secundum merita propria erunt praemia vel poenae. Unde dicit ut referat
unusquisque, etc.. Rom. II, 6: reddet unicuique secundum opera sua. Et dicit corporis, non solum pro his quae
fecit motu corporis, sed pro his quae mente gessit, alias infideles non punirentur. Et ideo cum dicit corporis,
intelligendum est, id est pro his quae gessit dum vixit in corpore.
|#3 Lectio 3
Ostenso qualiter sancti se praeparant ad praemium aeternae gloriae placendo Deo, hic ostendit consequenter
quomodo praeparant se ad hoc proficiendo proximo.
Et circa hoc duo facit.
Primo ostendit sollicitudinem suam, quam habet de salute proximorum; secundo vero huius sollicitudinis causam
assignat, ibi charitas Christi, etc..
Circa primum tria facit.
Primo ponit curam quam habet de salute proximorum persuadendo eis; secundo excludit quamdam falsam
suspicionem, ibi non iterum nos, etc.; tertio ostendit quod etiam in modo docendi proximorum utilitatem
intendat, ibi sive enim mente, etc..
Circa primum duo facit.
Primo, ponit studium suum de utilitate proximorum; secundo, manifestat hoc, ibi Deo autem, etc..
Dicit ergo: dico quod oportet nos manifestari ante tribunal, etc., et haec consideratio inducit homines ad
timendum iudicium.
Et ideo dicit scientes ergo timorem Domini, id est quam pure et caste timendus sit Dominus Iesus Christus,
suademus hominibus, ut timeant et credant. Iob XXIII, 15: considerans eum timore sollicitor. Ier. X, 7: quis non
timebit te, o rex gentium? Is. VIII, 13: Dominum exercituum, ipsum sanctificate, etc..
Sed quia aliquis posset dicere quod non ex conscientia bona, sed ex commodo suo suadebat hominibus, et ideo
manifestat hoc esse falsum duplici testimonio, scilicet Dei, unde dicit Deo autem manifesti sumus, quod scilicet
ex timore Dei loquimur. Deus enim videt intentionem cordis nostri. Ier. XVII, 9: pravum est cor hominis et
inscrutabile, et quis cognoscet illud? ego Dominus, etc.. Io. II, 25: ipse sciebat, etc..
Item testimonio conscientiarum ipsorum, unde dicit spero autem in conscientiis vestris, etc.. Et vere spero, quia
sic me exhibui ut vos scire possitis nos esse probatos, et firmiter hoc tenere etsi non confiteamini ore.
Supra IV, 2: commendantes nosmetipsos ad omnem conscientiam, etc..
Consequenter, quia possent credere quod hoc dixerit apostolus ad commendationem propriam, removet hanc
suspicionem falsam dicens non iterum nos commendamus vobis, id est non dicimus hoc ad commendationem
nostram ut quasi iterum velimus nos commendare: supra enim, III, et etiam I Cor. III, aliqua dixerat ad
commendationem suam. Et ideo dicit iterum. Infra X, 18: non enim qui seipsum commendat, etc..
Sed hoc dicimus propter utilitatem vestram, quasi dicat damus vobis occasionem gloriandi, id est materiam
gloriandi. Pseudo-apostoli enim per elationem gloriabantur, dicentes se fuisse doctos ab apostolis, qui fuerunt a
Domino, scilicet a Petro et Iacobo, qui erant columnae fidei, detrahentes in hoc apostolo, quasi non fuerit cum
Domino Iesu, et volentes eius doctrinam destruere. Ut ergo et Corinthii haberent in quo gloriarentur contra ipsos
pseudo-apostolos, scilicet de gratia apostolo data, ut eos et refellant et non seducantur ab eis, ideo dicit hoc.
Unde subdit ut habeatis ad eos, id est contra eos, vel ad eos reprimendos, quid possitis dicere.
Ad eos, dico, qui in facie gloriantur, et non in corde.
Quod tripliciter exponitur sic: in facie gloriantur, id est exterioribus observantiis legalibus, quia ad litteram
docebant servare legalia.
Et non in corde, id est in virtute Christi, quae est in corde, quia in spiritualibus, sicut apostolus, qui in virtute
crucis Christi dicebat: mihi autem absit gloriari, etc..
Item in facie gloriantur, id est in conspectu hominum, sicut hypocritae faciunt, et non in corde, id est in
testimonio conscientiae, sicut apostolus. Unde dicit: gloria nostra haec est, etc..
Vel in facie gloriantur, quia aliqua praetendebant exterius, quae tamen non ita sentiebant interius in corde,
scilicet quod dicebant se doctos ab apostolis, et quod sequerentur eorum doctrinam, quam tamen nitebantur
destruere.
Patet ergo qualiter apostolus in docendo proximorum salutem procurabat.
Sequitur videre quomodo ipsorum salutem procurabat etiam in modo docendi.
Unde dicit sive enim mente, etc., quod exponitur dupliciter.
Uno modo sic, ut apostolus dicat se excedere, quando loquitur eis, commendando se sobrium esse; quando non
loquitur de commendatione propria. Secundum hoc dicit: quocumque modo doceamus, vel est honor Dei vel
utilitas proximi, quia si excedimus mente, id est commendamus nos, Deo, scilicet est, id est ad honorem Dei, vel
de servando iudicio Dei: sive sobrii sumus, id est non alta dicamus de nobis, hoc est vobis, id est, ad utilitatem
vestram.
29

