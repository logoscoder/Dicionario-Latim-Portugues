ita et nos in novitate, etc.. Et propter hoc Dominus non dixit solum: abneget semetipsum et tollat crucem suam,
sed addidit et sequatur me, scilicet in novitate vitae, proficiendo in virtutibus. Ps. Lxxxiii, 8: ibunt de virtute in
virtutem, etc..
|#4 Lectio 4
Posito quomodo sancti praeparant se ad susceptionem gloriae caelestis, placendo Deo et proficiendo proximo,
hic consequenter ostendit quomodo praeparant se ad hoc idem, abdicando a se carnalem affectum.
Et circa hoc tria facit.
Primo ponit abdicationem carnalis affectus; secundo excludit instantiam, ibi et si cognovimus, etc.; tertio
concludit intentum, ibi si qua ergo in Christo, etc..
Dicit ergo primo: ex quo ergo adeo certi sumus de gloria aeterna, ita quod nos ex hoc neminem secundum
carnem novimus.
Ubi nota, quod secundum carnem est quaedam determinatio, et potest dupliciter exponi, secundum quod
dupliciter constructio fieri potest.
Uno modo, ut ly secundum carnem, construatur cum hoc accusativo neminem, et sic exponit Glossa: neminem
secundum carnem, id est carnaliter viventem, approbamus. Ex quo enim quilibet debet mori, non approbamus
eum, qui carnaliter vivit. Et hoc modo accipitur caro Rom. VIII, 9: vos autem in carne non estis, etc.. Alio modo:
neminem secundum carnem, id est secundum carnales legis observantias viventem, novimus, id est approbamus.
Et hoc modo accipitur caro Phil. III, 4: qui confidunt in carne, id est, in carnalibus legis observantiis, etc.. Tertio:
neminem secundum carnem, id est secundum carnis corruptionem, novimus, id est reputamus.
Licet enim fideles adhuc carnem corruptibilem gerant, tamen in spe iam habent corpus incorruptibile. Unde non
reputant se secundum quod modo carnem corruptibilem habent, sed secundum quod habituri sunt corpus
incorruptibile. Hoc modo accipitur caro I Cor. XV, 50: caro et sanguis regnum Dei non possidebunt.
Alio modo potest construi, ut ly secundum carnem, construatur cum hoc verbo novimus.
Et sic est sensus: dico quod ex quo non debemus nobis vivere, sed ei qui pro nobis mortuus est, itaque nos ex hoc
neminem secundum carnem novimus, id est non sequimur in aliquo carnalem affectum, nec aliquem hoc modo
reputamus. Et hoc modo accipitur illud Deut. XXXIII, 9: qui dixerit patri suo et matri: nescio vos, etc.. Et sic ly
secundum carnem, refertur ad cognoscentem; sed in prima expositione referebatur ad cognitum.
Quia vero aliquis posset dare instantiam de Christo, quod saltem cognovisset eum secundum carnem, ideo
consequenter hoc removet dicens quod si cognovimus, etc..
Circa hoc sciendum est quod Manichaeus adducebat verba ista pro se in fulcimentum sui erroris. Ipse enim
dicebat Christum non habuisse verum corpus, nec fuisse ex semine David natum. Et sic Augustinus dicit in libro
contra faustum: si quis contra eum allegaret verbum apostoli ad Rom. I, 3: qui factus est ei ex semine David
secundum carnem, et illud I Tim. III, 16: et manifeste magnum est pietatis sacramentum, quod manifestatum est
in carne, etc., et II Tim. II, 8: memor esto Dominum Iesum Christum resurrexisse a mortuis ex semine David,
etc., respondebat, quod apostolus aliquando fuerat huius opinionis, scilicet quod fuisset ex semine David et quod
verum corpus habuisset, sed postea hanc opinionem mutavit et correxit se hic. Unde dicebat et si cognovimus
secundum carnem Christum, id est si fuerimus aliquando huius opinionis, quod Christus habuisset veram
carnem, sed nunc iam non novimus, id est modo mutavimus illam opinionem et non credimus ita.
Quod quidem dupliciter improbat Augustinus.
Primo quia de eo, quod falso putamus, nullus dicit novimus, sed opinamur.
Cum ergo apostolus utatur hic hoc verbo cognovimus, videtur quod non aliquando falso putaverit. Secundo quia
supra apostolus dicit neminem novimus secundum carnem.
Si ergo verum esset quod dicit Manichaeus, apostolus nullum cognosceret habere verum corpus, quod est falsum.
Est ergo falsum quod Manichaeus dicit.
Et ideo aliter exponendum secundum veritatem, et dupliciter. Uno modo, ut sumatur hic caro pro corruptione
carnis, I Cor. XV, 50: caro et sanguis, etc., et tunc est sensus: et si cognovimus aliquando Christum secundum
carnem, id est habere eum carnem corruptibilem ante passionem, sed nunc iam non novimus, scilicet eum habere
carnem incorruptibilem, quia Rom. VI, 9 dicitur: Christus resurgens ex mortuis iam non moritur, etc..
Alio modo secundum Glossam, ut ly si aliquando secundum carnem Christum cognovimus, referatur ad statum
Pauli ante conversionem ad Christum; quod vero sequitur sed nunc iam non novimus, referatur ad statum eius
post conversionem.
Et sic est sensus: et ego et alii Iudaei infideles aliquando, id est ante conversionem meam, cognovimus Christum
secundum carnem, id est secundum quod carnaliter opinati sumus de Christo, scilicet eum esse tantum hominem
et quod venit tantum ad carnales observantias legis; sed iam, id est postquam conversus sum, non novimus, id est
haec opinio cessavit, immo credo quod sit verus Deus et quod non sit colendus per carnales observantias. Unde
dicebat Gal. V, 2: si circumcidimini, Christus nihil vobis proderit.
Potest et aliter exponi, ut hoc quod dicit et si cognovimus, etc., dicat apostolus in persona omnium apostolorum
Christi; et sic videtur respondere ultimae expositioni huius, quod dicitur neminem cognovimus.

31

