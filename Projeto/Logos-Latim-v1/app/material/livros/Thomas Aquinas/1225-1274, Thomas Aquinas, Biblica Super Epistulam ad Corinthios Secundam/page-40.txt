ut vitemus ipsas peccatorum occasiones ab eis datas. Et ideo dicit separamini, id est longe ab eorum consensu
sitis. Matth. X, 35: veni enim separare, etc.. Num. XVI, 26: recedite a tabernaculis hominum impiorum, etc..
Tertio ut arguamus eos cum male agunt. Et ideo dicit immundum ne tetigeritis, scilicet consentientes eis in malis.
Rom. I, 32: non solum qui faciunt ea, sed et qui consentiunt, etc.. Eph. V, 11: nolite communicare operibus
infructuosis. Et hoc, quia qui tangit picem, etc., Eccli. XIII, 1.
Praemium autem repromissum servantibus monitionem, est duplex, scilicet divina familiaritas et divina adoptio.
Divina familiaritas, quia ego recipiam vos, quasi dicat: secure exeatis, quia ego recipiam vos in meos. Ps. XXVI,
10: quoniam pater meus et mater mea, etc.. Ps. Lxiv, 5: beatus quem elegisti, etc.. Is. XLII, 1: ecce servus meus,
etc.. Sed divina adoptio, quia adoptat nos in filios, quia dicit et ero vobis in patrem, et vos eritis mihi in filios,
Rom. VIII, 15: non accepistis, etc.. Et dicit filios quantum ad perfectos, et filias quantum ad imperfectos, et hoc
sumitur ex II Reg. VII, 14, ubi dicitur de Salomone: ego ero ei in patrem, etc..
|+7 Capitulus 7
|#1 Lectio 1
Monuit apostolus Corinthios qualiter se in futuro debeant habere, hic commendat eos de bonis praeteritis. Sed ut
fiat quaedam continuatio praeteritorum ad futura, primo concludit admonitionem; secundo vero commendat eos,
ibi multa mihi fiducia, etc..
Circa primum tria facit.
Primo ponit admonitionem; secundo inducit exemplum sui ipsius ad admonitionem servandam, ibi capite nos,
etc.; tertio ponit admonentis intentionem, ibi non ad condemnationem vestram, etc..
Circa primum tria facit. Primo ponit motivum ad observantiam admonitionis, et hoc est promissio eis facta. Et
ideo dicit has igitur habentes promissiones charissimi, scilicet quod Deus habitet in nobis, et recipiat nos, etc..
Secundo ponit admonitionem, cum dicit: mundemus, etc.. Et hoc ideo, quia promissiones istae non dantur nisi
mundis, et ideo mundemus nos ab omni inquinamento carnis et spiritus, id est carnalium et spiritualium
vitiorum. Is. LII, 11: mundamini, qui fertis vasa Domini, etc..
Ubi sciendum est, quod omne peccatum quod consummatur in delectatione carnis est carnale; illud vero quod
consummatur in delectatione spiritus, est spirituale. Et inde est quod peccata carnalia, si considerentur quantum
ad sui consummationem, sunt duo tantum, scilicet gula et luxuria, caetera vero peccata sunt spiritualia. Si vero
considerentur quantum ad sui originem, sic omnia peccata possunt dici carnalia, quia omnia ex conceptione
carnis originem habent, et hoc modo loquitur ad Gal. V, 19: manifesta sunt autem opera carnis, etc..
Tertio ponit modum implendi admonitionem, ibi perficientes, etc..
Posset enim aliquis dicere: numquid non sumus mundati in baptismo? et ideo addit perficientes sanctificationem,
id est perficimus emundationem inchoatam in baptismo.
Sanctus enim idem est quod mundus. Lev. XI, 44 et XIX, 2: sancti estote, quoniam ego sanctus sum, etc..
Perficiamus, inquam, quia Philosophi conati sunt perficere et non potuerunt, quia non potuerunt omnia peccata
vitare: quantumcumque enim aliqua peccata vitarent et exercerent actus virtutum, adhuc tamen remanebat in eis
peccatum infidelitatis. Et ideo in vero cultu Dei solum perficitur emundatio, et hoc est quod dicit in timore, id
est, in cultu, Dei. Eccli. XXV, 14: timor Domini, etc..
Sed contra Col. III, 14: super omnia charitatem habentes, quae est vinculum perfectionis.
Non igitur perficitur sanctificatio in timore Dei, sed in charitate Dei.
Respondeo. Dicendum est quod hic loquitur de timore filiali, qui est charitatis effectus, et non de servili, qui
contrariatur charitati.
Dicit autem in timore, ut doceat nos habere affectum ad Deum cum quadam reverentia et sollicitudine. Amor
enim causat securitatem, quae quandoque negligentiam parit, sed, qui timet, semper est sollicitus.
Consequenter cum dicit capite nos, etc., in exemplum se praebet, quasi diceret: accipite nos in exemplum. I Cor.
XI, 1: imitatores mei estote, etc.. Ego enim mihi cavi ab immunditia per sanctificationem, quia neminem laesi.
Ubi notandum quod tripliciter potest aliquis laedere proximum, et nullo istorum modorum laesit aliquem. Primo
in persona, et quantum ad hoc dicit neminem laesimus, scilicet in persona, sicut faciunt mali Domini, Mich. III,
2: violenter tollitis pellem eorum, etc.. Secundo quantum ad famam, inducendo eos, vel exemplo vel
persuasionibus, ad malum, et quantum ad hoc dicit neminem corrupimus. I Cor. XV, 33: corrumpunt bonos
mores. Tertio quantum ad subtractionem bonorum, et quantum ad hoc dicit neminem circumvenimus, id est in
bonis fraudavimus.
I Thess. IV, 6: ne quis circumveniat, etc..
Consequenter cum dicit non ad condemnationem vestram, etc., aperit suam intentionem, quasi dicat: non dico
hoc condemnando vos, sed ut emendemini. Mala enim praeterita propter duo consueverunt commemorari.
Aliquando ad condemnationem, et hoc quando non est ultra spes correctionis; aliquando autem ad
emendationem, ut scilicet corrigantur, et hoc modo loquitur hic non ad condemnationem vestram, etc..
I Cor. VII, 35: haec ad utilitatem vestram dico, etc..
Et ratio huius est, quia gaudeo de bono vestro, praediximus enim quod vos estis, etc..
40

