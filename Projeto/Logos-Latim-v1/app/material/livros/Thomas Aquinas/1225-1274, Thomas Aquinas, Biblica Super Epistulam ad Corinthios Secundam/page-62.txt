|#4 Lectio 4
Supra apostolus induxit Corinthios, ut patienter sustinerent suam commendationem, ostendens, quod hoc
faciebat ex zelo quem habebat ad eos, et quia zelus ille erat rationabilis et ordinatus, hic autem consequenter
ponit aliam rationem, per quam ostendit, quod dato, quod insipienter ageret, nihilominus tamen deberent eum
supportare. Unde in ista ratione procedit ex suppositione stultitiae. In hac autem parte duo facit.
Primo enim proponit suam petitionem; secundo rationem dictorum assignat, ibi quod loquor, etc..
In petitione sua duo facit. Primo enim petit, quod non reputent eum insipientem, quod pertinet ad praemissam
rationem.
Et ideo dicit iterum dico, quod ex quo zelus meus est rationabilis, et ego rationabiliter commendo me, ne quis,
scilicet vestrum, me reputet insipientem.
Secundo petit, quod dato, quod insipienter agat, tamen supportent eum, et hoc pertinet ad rationem hanc. Et ideo
dicit alioquin, id est si non rationabiliter commendo me, et penitus velitis me ex hoc insipientem reputare, tamen
accipite, id est supportate, me velut insipientem. Et dicit, velut, quia licet ipsi reputent eum insipientem in hoc,
tamen in rei veritate non est insipiens. Accipite me, inquam, velut insipientem, ut et ego modicum quid glorier.
Et dicit modicum, quia infra commendabit se de gloria, quae est secundum carnem, quae valde modica est.
Iob XXV, 6: homo putredo et filius hominis vermis. Eccli. X, 9: quid superbis, terra et cinis? rationem autem
dictorum assignat, dicens quod loquor, etc.. Dixerat autem tria. Primo quia supponit insipienter commendasse se
ipsum; secundo quod vult gloriari; tertio quod sustineant eum. Et horum trium rationem assignat. Et primo de
hoc, quod supposuit insipienter commendare se; secundo quare vult gloriari, ibi quoniam multi gloriantur, etc.;
tertio quod debeant eum supportare, ibi libenter enim suffertis, etc..
Dicit ergo primo: ratio quare debetis insipientem accipere me est, quia illud quod loquor in hac substantia
gloriae, id est commendatione carnis, quae a quibusdam appetitur, ac si per eam debeant subsistere, non loquor
secundum Deum, sed quasi in insipientia.
Et dicit ex hypothesi, sicut illud quod supra dixit: velut insipientem. Unde ibi posuit velut, hic ponit quasi. Ac si
diceret: si non rationabiliter commendarem me, tunc illud quod loquor, in commendatione mea, non est
secundum Deum, id est, secundum rationem divinae sapientiae. Et tunc merito acciperetis me non secundum
Deum loqui, sed insipienter. Supra X, 18: non enim, qui seipsum commendat, ille probatus est, etc..
Prov. XXVII, 2: laudet te alienus, etc..
Rationem autem suae commendationis et gloriae ostendit, subdens quoniam multi gloriantur, etc..
Ubi sciendum est, quod pseudo, quia ex Iudaeis erant, gloriabantur secundum carnem, dicentes se esse filios
Abrahae et ex hoc volebant haberi in reverentia a Corinthiis et auctoritate.
Dicit ergo apostolus: dato, quod sit insipientia, quod glorier secundum carnem, tamen quoniam multi, scilicet
pseudo, gloriantur secundum carnem, et ego etiam gloriabor secundum carnem, Prov. XXVI, 5: responde stulto
secundum stultitiam suam, ne sibi sapiens videatur.
Sed contra est quia Seneca dicit summa malorum est, quod ad exemplum vivitur malorum. Et Ex. XXIII, 2: non
sequaris turbam ad faciendum malum. Non ergo apostolus debet gloriari secundum carnem, eo quod pseudo
gloriantur.
Respondeo. Dicendum est, quod licet sit eadem materia gloriationis, non tamen est eadem intentio et idem finis,
quia pseudo commendabant se propter gloriam propriam, et ut ipsi haberentur in auctoritate, et possent lucrari;
apostolus autem gloriabatur, ut verbum Dei, per eum praedicatum, esset maioris auctoritatis et ponderis, et
fructum faceret Christo.
Rationem autem quare debeant eum supportare, subdit, dicens libenter enim suffertis, etc., et primo ponit
rationem hanc, quod scilicet debeant eum supportare.
Possent enim dicere: quare debemus te supportare, si es insipiens? et dicit apostolus, quod ideo, quia cum vos
ipsi sitis sapientes in oculis vestris et in vestra reputatione, libenter suffertis, id est estis consueti supportare,
insipientes, pseudo scilicet.
Secundo ostendit in quo supportent insipientes. Et ponit quinque gravia quae sustinebant a pseudo: primum est
iugum servitutis. Et quantum ad hoc dicit sustinetis enim si quis, id est aliquis pseudo, redigit vos in servitutem,
quasi dicat: per Christum liberati fuistis a servitute legis, quae est in timore, et reducti estis in libertatem filiorum
Dei, quae est in charitate. Gal. IV, 31: non sumus ancillae filii, sed liberae. Et tamen vos sustinetis pseudo, qui
ex huiusmodi libertate redigunt vos in servitutem legis, quia cogunt vos servare legalia. Gal. V, 1: nolite iugo
servitutis, etc..
Multo ergo magis debetis sustinere me, qui volo vos praeservare in libertate Christi, quam pseudo, qui volunt vos
reducere in servitutem legis.
Secundum est grave valde, scilicet quod pseudo vivunt de bonis vestris laute, nos vero non. Supra VIII, 13: non
ut aliis sit remissio, etc.. Et ideo dicit si quis devorat, matth. XXIII, 14: vae qui comeditis domos viduarum, etc..
Tertium grave est depraedatio et expoliatio, quia isti ad litteram blandis verbis et praetextu pietatis accipiebant
eis omnia, et quantum ad hoc dicit si quis accipit, id est blande decipit, subtrahendo vestra. Rom. XVI, 18: per
blandos sermones seducunt corda insipientium.
62

