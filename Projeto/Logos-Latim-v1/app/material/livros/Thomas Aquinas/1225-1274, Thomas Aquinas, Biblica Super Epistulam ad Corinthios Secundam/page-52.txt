Sed Glossa in alio sensu adducit hanc auctoritatem, quam sit intentio apostoli. Nam Glossa sic adducit: dico
quod abundetis in omne opus bonum, scilicet largitione eleemosynarum, quia scriptum est dispersit, dedit
pauperibus. Sed apostolus videtur hoc velle referre ad illud quod dicit abundare facere omnem gratiam, et hoc
quia ille qui dispersit, dedit pauperibus, iustitia eius manet in aeternum. Eccli. XII, 2: bene fac iusto, et invenies
retributionem, etc..
In auctoritate autem proposita notatur quibus sit dandum, quia pauperibus id est indigentibus, etc.. Lc. XIV, 12:
cum facis prandium, etc.. Quomodo dandum, quia dispersit, quia non totum uni, sed divisim multis. I Cor. XII,
3: si distribuero, etc.. Is. LVIII, 7: frange esurienti panem, etc..
Iustitia eius, id est virtus iustitiae, manet in aeternum, quia ex quo dat, augetur voluntas ad dandum. Vel iustitia
eius, id est merces iustitiae eius, manet in aeternum. Prov. XI, 18: seminanti iustitiam merces fidelis, etc..
Experimento autem confirmat rationem praedictam, dicens qui autem administrat, etc.. Quasi dicat: experti estis,
quia hoc ipsum quod datis in eleemosynas, habetis a Deo. Et ideo debetis libenter dare amore Dei. I par.Cap.
Ultimo: tua sunt omnia quae de manu, etc..
Et insinuat tria circa hoc. Primum est quod aliquis posset dicere: si nos damus modo quod habemus, deficient
nobis necessaria ad quotidianum victum. Et hoc removet, quia non solum semen ministrat seminanti, sed panem,
id est necessaria vitae, praestabit ad manducandum, Ps. Cxxxv, 25: qui dat escam omni carni.
Secundum est, quia posses dicere quod si multum daremus, deficient nobis quae habemus ad dandum iterum. Et
hoc apostolus removet dicens, quod non deficiet, sed multiplicabit semen vestrum, unde scilicet plures
eleemosynas facitis.
Tertium est, quia posset aliquis dicere, quod si modo damus, deficiet nobis voluntas ad dandum, et poenitebit nos
dedisse, et sic totum amittemus. Et hoc removet, dicens et augebit incrementa frugum iustitiae vestrae, id est
intantum augebit facultatem et voluntatem dandi eleemosynas, ex quibus procedit iustitia vestra, quod semper
parati et prompti eritis ad dandum eleemosynas, et quod fruges maximae erunt in comparatione ad parvum
semen. Prov. III, 9: de primitiis frugum tuarum da pauperibus. Lev. XXV, 21: dabo benedictionem, etc.. I Tim.
IV, 8: pietas ad omnia valet.
Deinde cum dicit ut in omnibus locupletati, etc., assignat rationem, quare prompte, abundanter et hilariter dare
debeant, ex parte ipsorum dantium; hic assignat rationem ex parte ipsius Dei pro quo dare debent.
Et primo assignat rationem; secundo manifestat eam, ibi quoniam ministerium huius officii, etc..
In ratione autem assignanda tria considerantur, quorum primum est ipsorum locupletatio, quod respondet
praemissis. Dixerat enim supra: multiplicabit semen vestrum et augebit incrementa frugum iustitiae vestrae et
hoc primo resumit, dicens et ut in omnibus locupletati, id est tam in corporalibus, quam in spiritualibus bonis. I
Cor. I, 5: divites facti estis, etc..
Sed ne aliquis crederet, quod finis ponendus sit in abundantia divitiarum temporalium, aut quod divitias
spirituales aliquis otiose absque usu possidere deberet, refert hoc primum ad aliud secundum, dicens abundetis in
omnem, id est perfectam, simplicitatem, id est largitatem simplici animo factam, ut largitio procedat ex divitiis
temporalibus, simplicitas autem ex spiritualibus. Prov. XI, 3: simplicitas iustorum, etc..
Sed et hoc ipsum ad alium finem referendum est, scilicet ad Deum. Et ideo tertio subdit quae, scilicet largitio
simplex, operatur per nos, id est mediantibus nobis, gratiarum actionem Deo, I Thess. V, 18: in omnibus gratias
agite, etc..
Deinde cum dicit quoniam ministerium, etc., manifestat rationem supra positam, scilicet quomodo eorum largitio
operetur gratiarum actionem Deo. Et primo hoc ostendit; secundo ponit gratiarum actionis materiam, ibi
glorificantes Deum, etc.; tertio ipse prorumpit in gratiarum actionem, ibi gratias Deo, etc..
Dicit ergo: dico quod largitio vestra operatur gratiarum actiones Deo, quia ministerium huius officii vestri, quo
subvenitis sanctis, multa bona habet, quia non solum supplet ea quae desunt sanctis, quantum ad temporalia.
Supra VIII, 14: vestra abundantia illorum inopiam suppleat, etc..
Non solum ergo hoc bonum sequitur inde, sed etiam quod ipsi orant pro vobis, et agunt gratias Deo, probantes et
approbantes ministrationem vestram. Et hoc est quod dicit sed etiam abundat, id est excrescit, in actione
gratiarum, quae fit per multos, non solum perfectos, sed per alios fideles pauperes, qui inde agunt gratias Deo in
Domino, qui eos ad hoc movet, videntes et probantes ministerium vestrum. Supra I, 11: ut ex multarum personis
facierum, etc..
Huius quidem gratiarum actionis materia est propter tria.
Primo propter eorum fidem quam acceperunt, et ideo dicit: dico quod abundat in gratiarum actione, glorificantes,
scilicet fideles, Deum in obedientia confessionis vestrae, id est de confessione fidei vestrae, quam confitemini et
creditis in Christum. Matth. V, 16: sic luceat lux vestra, etc.. Prov. XXI, 28: vir obediens loquetur victorias.
Secundo propter eorum largitionem. Et ideo dicit glorificantes et in simplicitate communicationis vestrae, id est
pro largitione vestra, in illos, scilicet sanctos pauperes, et in omnes, scilicet fideles qui indigent, simplici et puro
animo facta. Gal. VI, 6: communicet is qui catechizatur verbo ei qui se catechizat, etc., et iterum operemur
bonum ad omnes, etc..
Tertio propter hoc quod ipsi viri sancti habent a Deo, ut pro eis agant gratias Deo.

52

