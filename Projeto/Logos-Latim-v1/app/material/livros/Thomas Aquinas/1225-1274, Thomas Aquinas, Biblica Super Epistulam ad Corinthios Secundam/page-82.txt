amator. Io. XIV, 27: pacem meam do vobis, etc.. I Cor. XIV, 33: non est Deus dissensionis, sed pacis. Rom. V,
5: charitas Dei diffusa est in cordibus nostris, etc.. Ipse etiam est auctor pacis. Io. XVI, 33: in me pacem
habebitis, etc.. Ipse in pace habitat.
Ps. Lxxv, 3: in pace factus est locus eius, etc..
Item non solum est Deus pacis, sed etiam dilectionis. Et ideo dicit Deus pacis et dilectionis erit vobiscum. Et hoc
ideo est, quia qui est in vera pace cordis et corporis, est in charitate, et qui manet in charitate, in Deo manet et
Deus in eo, ut dicitur I Io. IV, 16, et quia homo non meretur nisi per pacem et dilectionem. Io. XIV, 23: si quis
diligit me, etc..
Consequenter cum dicit salutate invicem in osculo, etc., ponit salutationem, et circa hoc primo indicit eis
mutuam salutationem; secundo salutat eos ex parte aliorum, ibi salutant vos, etc.; tertio salutat eos ex parte sua,
ibi gratia Dei, etc..
Mutuam salutationem indicit faciendam per osculum. Unde dicit salutate invicem, vos ipsos, in osculo sancto.
Ubi notandum est, quod osculum est signum pacis. Nam per os in quo datur osculum, homo respirat. Et ideo
quando homines dant sibi mutua oscula signum est quod uniunt spiritum suum ad pacem.
Est autem pax simulata, et haec est eorum qui loquuntur pacem cum proximo suo, mala autem in cordibus
eorum, etc., ut dicitur in Ps. XXVII, 3. Quae quidem fit per osculi fraudulentiam. Prov. XXVII, 6: meliora sunt
verbera diligentis, etc..
Est et pax mala et turpis, quando scilicet conveniunt ad malum faciendum. Sap. XIV, 22: in magno viventes
inscientiae bello, etc.. Et haec fit per osculum libidinosum.
Prov. VII, 13 dicitur de mala muliere, quod apprehensum deosculatur iuvenem, etc..
Est et pax sancta quam facit Deus. Phil. Cap. Ult.: et pax Dei, quae exsuperat, etc.. Et haec fit per osculum
sanctum, quia unit spiritum ad sanctitatem. Et de hoc osculo dicitur hic in osculo sancto. Et ex hoc inolevit
consuetudo, quod fideles et sancti viri, in signum charitatis et unionis, se invicem osculantur, et datur pax in
ecclesiis in osculo sancto.
Ex parte autem aliorum salutat eos, dicens salutant vos sancti omnes, quia omnes sancti et fideles sperant et
desiderant, ac orationibus procurant salutem nostram; unde omnes fideles Christi ad invicem sperant et
desiderant sibi salutem. Ps. Cxviii, participem me fac, Deus, etc..
Ex parte autem sua salutat eos apostolus, dicens gratia Domini nostri, etc..
Ubi sciendum quod duplex est modus appropriandi aliquid divinis personis. Unus est essentialiter, alius
causaliter; essentialiter autem appropriatur divinis personis, sicut patri potentia, quia ipse est potentia
essentialiter, inquantum est principium; filio sapientia, inquantum est verbum; spiritui sancto amor, inquantum
est bonitas.
Hic vero apostolus non appropriat ista hoc modo, scilicet per essentiam, quia sic omnia appropriarentur spiritui
sancto, sed appropriat per causam. Et ideo cum gratia sit donum, quo dimittuntur nobis peccata rom. III, 24:
iustificati gratis, etc., et remissio peccatorum sit nobis facta per filium, qui, carnem nostram accipiens, pro
peccatis nostris satisfecit, Io. I, 17: gratia et veritas per Iesum Christum facta est, etc.; propter hoc apostolus
attribuit gratiam Christo. Unde dicit gratia Domini nostri, etc..
Charitas autem est nobis necessaria, quia oportet nos uniri Deo. I Io. IV, 16: qui manet in charitate, in Deo
manet, etc.. Et quia hoc est a Deo patre, in quantum ipse sic dilexit mundum, ut filium suum unigenitum daret, ut
dicitur Io. III, 16, Rom. V, 8: commendat autem Deus suam charitatem, ideo sibi, ut principio istius charitatis,
attribuit charitatem cum dicit et charitas Dei, scilicet patris.
Communicatio vero divinorum fit per spiritum sanctum, quia est distributor donorum spiritualium. I Cor. XII,
11: haec omnia operatur unus atque idem spiritus. Et ideo spiritui sancto attribuit communicationem, cum dicit et
communicatio sancti spiritus.
Vel attribuit sibi hoc, quia ipse est communis aliis duabus personis.
Sic ergo apostolus in salutatione sua optat omnia necessaria, cum dicit gratia Domini nostri Iesu Christi, et
charitas Dei, et communicatio spiritus sancti, sit semper cum omnibus vobis. Amen. Gratia Christi, qua
iustificamur et salvamur; charitas Dei patris, qua sibi unimur; et communicatio spiritus sancti, divina nobis dona
distribuentis.
Amen.

82

