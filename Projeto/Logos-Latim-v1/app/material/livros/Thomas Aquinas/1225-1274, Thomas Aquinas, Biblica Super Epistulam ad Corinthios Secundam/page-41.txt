Supra III, 2: epistola nostra vos estis scripta in cordibus nostris. Phil. I, 7: eo quod habeam vos, etc..
Estis, inquam, in cordibus nostris, scilicet ad commoriendum et ad convivendum.
Quod potest intelligi de morte culpae, et de morte naturali. De morte culpae, ut non intelligatur quod nos simus
parati ad commoriendum vobiscum, id est quando vos peccatis, nos volumus peccare, sed quod mortem culpae
vestram eo dolore accipimus quo nostram.
II Cor. XI, 29: quis infirmatur, et ego non infirmor? I Cor. XV, 31: quotidie morior, etc.. Et ad convivendum,
quia ita gaudeo de bona vita vestra in gratia, sicut et de nostra. De morte vero naturali, ut intelligatur ad
commoriendum, id est paratus sum mori pro vobis, infra XII, 15: libentius impendar, et superimpendar, etc., et
ad convivendum, id est ut desiderem vos esse socios in vita aeterna, II Tim. II, 11: si commortui sumus, et
convivemus.
|#2 Lectio 2
Apostolus posuit supra admonitionem ex praemissis conclusam, hic subdit suam commendationem. Et circa hoc
duo facit.
Primo ponit eorum commendationem; secundo ipsam exponit, ibi nam et cum venissem, etc..
Commendationem autem ipsorum ponit ostendendo affectum suum, qui consurgit ex bonis operibus quae
Corinthii faciebant.
Consuevit enim quadruplex affectus in cordibus diligentium consurgere ex bonis quae dilecti operantur, et hos
quatuor se apostolus concepisse de eis ostendit. Et primo affectum fiduciae. Unde dicit multa mihi fiducia est
apud vos, inquantum scilicet confido, quod qui bene coepistis, semper proficietis in melius. Unde ex bonis
auditis de vobis, spero maiora in futurum. Phil. I, 6: confido de vobis, quod qui coepit in vobis opus bonum, etc..
Hebr. VI, 9: confidimus de vobis, charissimi, etc.. Et haec fiducia bona est et salubris. Hebr. X, 35: nolite
amittere fiduciam, etc..
Secundo ex hoc concipit affectum gloriationis. Ex quo enim quis bona amici sicut sua diligit, consequens est ut
de bonis amici, sicut de propriis, glorietur. Et hoc specialiter, quoniam ipse est causa illorum bonorum, sicut
Magister est causa doctrinae discipuli. Et ideo dicit multa mihi gloriatio pro vobis est, etc.. Prov. X, 1: gloria
patris filius sapiens.
Tertio ex praedictis concipit affectum consolationis, quando is qui laetatur et gloriatur de bonis suis vel amici,
habet remedium contra tristitias.
Consolatio enim est remedium contra tristitias.
Naturale autem est quod semper delectatio et gaudium, tristitiae opponitur. Et, secundum Philosophum, omnis
delectatio debilitat, vel totaliter tollit tristitiam. Si delectatio sit contraria tristitiae, totaliter absorbet tristitiam; si
autem non sit contraria, debilitat et diminuit eam. Et inde est quod quando quis est in tristitia, quandocumque
nuntiantur sibi aliqua laeta, diminuitur tristitia.
Et ideo, quia audit laeta de Corinthiis, dicit repletus sum consolatione, audita scilicet correctione vestra. Supra I,
5 s.: sicut abundant Christi passiones, etc.. Phil. II, 2: si qua consolatio, etc.. Implete gaudium meum, etc..
Quarto, consurgit ex praedictis affectus exsuperantis gaudii.
Licet enim ex aliquibus delectationibus diminuatur tristitia, non tamen totaliter tollitur, nisi gaudium sit
magnum. Quamvis autem apostolus multas tribulationes sustineret, quia tamen multum gaudebat de bonis
Corinthiorum, ideo non solum non absorbebatur tristitia totaliter, sed etiam superabundabat gaudio. Et ideo dicit
superabundo gaudio in omni tribulatione nostra, id est gaudium meum superat omnem tribulationem, quae erat in
animo meo. I Thess. II, 19: quae est enim spes nostra, aut gaudium, etc.. Rom. XII, 12: in tribulatione patientes.
Consequenter cum dicit nam cum venissem, etc., exponit suam commendationem.
Duo autem dixerat, scilicet se accepisse gaudium, et habuisse tribulationem.
Primo ergo manifestat suam tribulationem; secundo vero suam consolationem, ibi sed qui consolatur, etc..
Tribulationem autem aggravat ex duobus, scilicet ex subtractione remedii, et ex tribulationis multiplicitate.
Ex subtractione remedii, cum dicit nam et cum venissem, etc.. Quasi dicat: vere tribulationem habeo, quia in
nullo consolor, nam cum venissem Macedoniam, nullam requiem habuit caro nostra. Hic facit mentionem de
persecutione quam passus est in Macedonia, quando liberavit ancillam pythonissam, ut legitur Act. XVI, 18-24.
Dicit autem nullam requiem habuit caro nostra, et non dicit spiritus noster, quia sancti semper habent pacem
spiritus, cum etiam in adversis, anima quae in corpore patitur, spe futuri praemii quiescat, quamquam multa
sustineat affectui carnis contraria.
Ex multiplicitate vero tribulationum aggravat, cum dicit omnem tribulationem passi sumus, id est omne genus
tribulationis secundum corpus, et secundum animam.
Supra IV, 8: in omnibus tribulationem patimur, etc.. Io. XVI, 33: in mundo pressuram, etc.. Et quod omnem
tribulationem passus fuerit exponit consequenter, cum dicit foris pugnae, intus timores. Foris, id est extra
meipsum, pugnae persecutionum, sed tamen intus, id est in corde, est timor de malo, timens persecutionem in
futuro. Deut. XXXII, 25: foris vastabit eos gladius, etc..
Sed contra Prov. XXVIII, 1: iustus quasi leo confidens absque terrore erit. Respondeo.
Est sine timore quantum ad spiritum, non tamen quantum ad carnem.
41

