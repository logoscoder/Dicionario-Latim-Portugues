convertimus praedicationem nostram, sed ad Christum totum referimus et laudem eius. I Cor. I, 23: nos autem
praedicamus Christum, etc.. Ps. Lxxii, 28: ut annuntiem omnes praedicationes tuas, non meas, in portis, etc..
Sed Iesum Dominum nostrum, nos autem servos vestros per Iesum. Quasi dicat: Iesum praedicamus ut
Dominum, nos autem servos.
Et huius ratio est quia principaliter quaerimus laudem Christi et non nostram. Nam servus est, qui est propter
utilitatem Domini.
Et inde est, quod minister ecclesiae, qui non quaerit honorem Dei et utilitatem subditorum, non dicitur verus
rector, sed tyrannus.
Nam quicumque bene regit, debet esse sicut servus, quaerens honorem et utilitatem subditorum.
Gen. XXV, 23: maior serviet minori.
I Cor. IX, 19: cum essem liber, omnium vestrum me servum feci.
Consequenter cum dicit quoniam Deus qui dixit, etc., ostendit unde evangelium suum habet virtutem
illuminativam.
Ubi nota ordinem procedendi servatum ab apostolo, qui talis est: nos aliquando, scilicet antequam conversi
essemus ad Christum, eramus tenebrosi sicut et vos et alii in quibus non fulget claritas gloriae Christi. Nunc
vero, postquam Christus vocavit nos per gratiam suam ad se, tenebrae istae remotae sunt a nobis, et iam fulget in
nobis virtus gloriae claritatis Christi; et intantum refulget in nobis, quod non solum illuminamur ad hoc quod
videre possimus, sed etiam quod alios illuminemus. Ex spirituali ergo gratia et abundanti refulgentia claritatis
gloriae Christi in nos, habet evangelium nostrum virtutem illuminativam.
Et hoc est quod dicit: dico quod ideo illuminat evangelium nostrum, quoniam Deus, qui dixit, id est praecepto
solo fecit, lucem splendescere, quod fuit in separatione elementorum, quando chaos tenebrosum illuminavit per
lucem quam fecit. Gen. I, 3: dixit, fiat lux. Eccli. XXIV, 6: ego feci, ut in caelis oriretur lux, etc.. Iste, inquam,
Deus, illuxit in cordibus, id est in mentibus, nostris, prius tenebrosis per absentiam luminis gratiae et
obscuritatem peccati. Lc. I, 79: illuminare his qui in tenebris, etc..
Illuxit, inquam, non solum ut nos illuminaremur, sed ad illuminationem, id est ut et alios illuminemus. Eph. III,
8: mihi omnium sanctorum minimo data est, etc.. Matth. V, 14: vos estis lux, etc.. Ad illuminationem dico,
scientiae, id est ut faciamus alios scire.
Dico, claritatis Dei, id est clarae divinae visionis, in facie Iesu Christi. Glossa: id est per Iesum Christum, qui est
facies patris, quia sine ipso non cognoscitur pater. Sed melius dicitur sic: ad illuminationem sanctae claritatis
Dei, quae quidem claritas fulget in facie Christi Iesu, id est ut per ipsam gloriam et claritatem, cognoscatur
Christus Iesus.
Quasi dicat: in summa, ad hoc Deus illuxit nobis ad illuminationem, ut ex hoc Iesus Christus cognoscatur et
praedicetur in gentibus.
|#3 Lectio 3
Supra tractavit de usu ministerii novi testamenti quantum ad bona agenda, hic consequenter tractat de usu eius
quantum ad tolerantiam malorum.
Et circa hoc duo facit.
Primo enim ostendit tolerantiam malorum, quae patiebantur; secundo vero hoc manifestat, ibi semper enim nos,
qui vivimus, etc..
Circa primum tria facit.
Primo ponit causam quare tribulationibus exponantur a Deo; secundo ostendit, quod in istis tribulationibus
patienter se habeant, ibi in omnibus tribulationem patimur, etc.; tertio vero rationem huius patientiae assignat, ibi
semper mortificationem Iesu, etc..
Dicit ergo, Deus illuxit mentibus nostris ad illuminationem aliorum, quae quidem lux est maximus thesaurus.
Sap. VII, 14: infinitus enim thesaurus, etc.. Is. XXXIII, 6: divitiae salutis sapientia, etc.. Istum autem maximum
thesaurum non habemus in pretioso loco, sed in re vili et fictili: et ratio huius est, ut scilicet Deo efficacia eius
tribuatur.
Et hoc est quod dicit habemus thesaurum istum, id est lucem illam qua alios illuminamus, in vasis fictilibus, id
est in corpore fragili et vili. Ps. Cii, 14: ipse cognovit figmentum nostrum. Ier. XVIII, 6: sicut lutum in manu
figuli, sic et vos in manu, etc..
Is. Lxiv, 8: et nunc, Domine, pater noster es tu, nos vero lutum.
Ideo habemus in vasis fictilibus, ut sublimitas, istius lucis, sit virtutis Dei, id est Deo attribuatur, et non ex nobis
credatur esse. Nam si essemus divites, si potentes, si nobiles secundum carnem, quidquid magnum faceremus,
non Deo, sed nobis ipsis attribueretur.
Nunc vero, quia pauperes et contemptibiles sumus, huiusmodi sublimitas Deo, et non nobis, attribuitur. Et ideo
vult nos Deus contemptui haberi, et tribulationibus exponi.
Deut. XXXII, 27: ne dicerent: manus nostra excelsa, etc.. Et I Cor. I, 29: ut non glorietur omnis caro, etc.. Sap.
XII, 8: misisti antecessores tuos ne dicerent, etc..

21

