Et huius ratio est, quia voluntas acceptatur in perfectione operationis; opus autem non perficitur, nisi ex eo quod
habetur. Et ideo dicit secundum quod habet, accepta est.
Tob. IV, 9: si multum tibi fuerit, abundanter tribue, etc..
Consequenter cum dicit non enim ut aliis, etc., removet suspicionem quamdam.
Possent enim dicere isti: si damus eleemosynas pauperibus sanctis, qui sunt in ierusalem, ipsi otiosi vivent, et
nos damna patiemur, et sic efficiemur miseri. Ideo apostolus primo hanc suspicionem excludit; secundo suam
intentionem manifestat; tertio vero confirmat per auctoritatem.
Et removet suspicionem, cum dicit non enim ut aliis, etc.; quasi dicat: non enim ita moneo vos eleemosynas dare,
ut aliis sit refrigerium, dum otiose viverent de eleemosynis vestris, vobis autem sit tribulatio, id est paupertas,
quia vos affligeremini.
Sed numquid peccant illi qui dant omnia aliis, et ipsi postea paupertate affliguntur? et videtur quod sic per haec
verba apostoli.
Respondeo. Dicendum est, secundum Glossam, quod melius esset totum dare pauperibus, et affligi pro Christo.
Illud autem quod dicit hic, condescendendo fecit, quia infirmi erant, et forte deficerent, si egestate premerentur.
Intentionem suam manifestat, cum dicit sed ex aequalitate, etc., quasi dicat: non intendo tribulationem vestram,
sed quamdam aequalitatem, ut scilicet vestra abundantia, etc.. Quod potest exponi tripliciter.
Primo de aequalitate quantitatis; secundo de aequalitate proportionis; tertio de aequalitate voluntatis.
De aequalitate quantitatis, quia isti, scilicet Corinthii, abundabant in temporalibus et deficiebant in spiritualibus;
sancti vero, qui erant in ierusalem, abundabant in spiritualibus et deficiebant in temporalibus.
Vult ergo ut fiat inter eos aequalitas quantitatis, ut scilicet illi qui abundant in temporalibus, dent medietatem
omnium illis, qui deficiunt in eis, et isti dent medietatem spiritualium eis, ut sic sint aequaliter divites. Et ideo
hoc potius dicit, ut scilicet ex aequalitate quantitatis, id est dimidia parte bonorum vestrorum, in praesenti
tempore, quod breve est, vestra abundantia, terrenorum, suppleat illorum inopiam, qui deseruerunt omnia mundi,
et ut illorum abundantia, scilicet in spiritualibus, sit supplementum vestrae inopiae in spiritualibus, id est ut sitis
participes vitae aeternae. Lc. XVI, 9: facite vobis amicos, etc.. Eccli. XIV, 15 s.: in divisione sortis da et accipe;
da temporalia et accipe spiritualia.
De aequalitate autem proportionis exponitur sic, et melius. Vos, Corinthii, habetis abundantiam temporalium,
sancti qui sunt in ierusalem abundantiam spiritualium.
Volo ergo ex quadam aequalitate, non quae sit secundum quantitatem, sed secundum proportionem, ut scilicet
sicut illi sustentantur eleemosynis vestris, ita vos ditemini precibus illorum apud Deum. Sicut enim illi non ita
ditantur de bonis vestris temporalibus, sicut vos estis divites, ita nec vos bonis illorum spiritualibus ditemini sicut
illi. Et ideo dicit sed ex aequalitate, etc., praedicta vestra abundantia terrenorum, illorum, scilicet sanctorum,
inopiam, in temporalibus, suppleat, ut et illorum abundantia in spiritualibus, etc..
I Cor. IX, 11: si nos vobis spiritualia seminavimus, etc..
De aequalitate autem voluntatis exponitur sic: sed ex aequalitate, etc., id est volo quod sit in vobis aequalitas
voluntatis, ut scilicet sicut illi habent voluntatem communicandi vobis ea in quibus abundant, ita vos habeatis
voluntatem communicandi illis ea in quibus abundatis.
Consequenter confirmat hoc per auctoritatem. Unde dicit sicut scriptum est, scilicet Ex. XVI: qui multum,
scilicet collegerat de manna, id est qui amplius habuit quam gomor, non abundavit, id est non habuit ultra
sufficientiam suam; et qui modicum, non minoravit, id est non defecit ei, quia omnes aequaliter abundabant, ut
dicitur Ex. XVI. Et sic nec qui plus collegerat, plus habuit, nec qui minus paraverat, reperit minus.
|#3 Lectio 3
Postquam tractavit de collectis dandis, hic consequenter tractat de ministris per quos collectae fiant. Et circa hoc
duo facit.
Primo nominat eos; secundo recommendat eos Corinthiis, ibi ostensionem ergo quae est, etc..
Circa primum tria facit.
Primo enim nominat titum; secundo barnabam, ibi misimus etiam cum illo fratrem, etc.; tertio Apollo, ibi
misimus autem cum illis, etc..
Circa titum duo commendat, scilicet eius sollicitudinem et sollicitudinis signum, ibi quoniam exhortationem,
etc..
Dicit ergo primo: dixi, supra, quod rogavi titum ut perficeret gratiam istam de eleemosynis colligendis, quod
imminet sollicitudini meae ex ordinatione apostolorum, de quo inveni etiam ipsum sollicitum; et ideo ago gratias
Deo, qui dedit eamdem sollicitudinem, quam ego habeo, pro vobis, exhortandis et promovendis ad opera
misericordiae, in corde titi; quia ipse etiam sollicitus est, sicut et ego, ut perficiat in vobis hanc gratiam. Hebr.
VI, 11: cupimus unumquemque vestrum eamdem ostentare sollicitudinem, etc.. Rom. XII, 8: qui praeest in
sollicitudine.
Signum autem huius sollicitudinis est, quia quando rogavi eum, ipse consensit exhortationi meae. Et ideo dicit
quoniam exhortationem quidem suscepit. Et quia prosecutus est quod petii, unde dicit sed cum sollicitior esset

48

