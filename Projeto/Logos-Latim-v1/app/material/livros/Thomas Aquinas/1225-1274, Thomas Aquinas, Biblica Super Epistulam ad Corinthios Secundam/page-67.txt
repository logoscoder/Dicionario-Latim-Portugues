Eccli. XLIII, 15: aperti sunt thesauri, scilicet virtutum, per gloriationem inanem, et evanuerunt nebulae sicut
aves. Et hoc significatur in ezechia, Is. XXXIX, 2, quando ostendit thesauros domus Domini nuntiis regis
Babylonis.
Et licet simpliciter non expediat gloriari, tamen aliquando propter aliquam specialem causam potest homo
gloriari, sicut ex praemissis manifestum est. Et ideo dicit: quia gloriari oportet, ideo dimissis commendationibus
de infirmitatibus, veniam, commendando me, ad visiones et revelationes Domini.
Ubi notandum est, quod differentia est inter visionem et revelationem. Nam revelatio includit visionem, et non e
converso.
Nam aliquando videntur aliqua, quorum intellectus et significatio est occulta videnti et tunc est visio solum.
Sicut fuit visio Pharaonis et Nabuchodonosor Daniel II, 1 et Gen. XLI, 1. Sed quando cum visione habetur
significatio intellectus eorum quae videntur, tunc est revelatio. Unde quantum ad Pharaonem et Nabuchodonosor
visio de spicis et de statua, fuit solum visio; sed quantum ad ioseph et Danielem, qui significationem visorum
habuerunt, fuit revelatio et prophetia.
Utrumque tamen, scilicet visio et revelatio, quandoque quidem fit a Deo. Dan. II, 28: est Deus in caelo revelans
mysteria. Os. XII, 10: ego visiones multiplicavi eis. Ps. Cxviii, 18: revela oculos meos, etc.. Quandoque vero a
malo spiritu. Ier. XXIII, 13: prophetae prophetabant in baal. Apostolo autem facta est et visio, et revelatio, quia
secreta, quae vidit, plene intellexit a Domino, non a malo spiritu. Unde dicit veniam autem ad visiones et
revelationes Domini.
Est autem revelatio amotio velamenti. Potest autem esse duplex velamen. Unum ex parte videntis, et hoc est
infidelitas, vel peccatum, vel duritia cordis; et de hoc supra III, 14: usque in hodiernum diem velamen, etc..
Aliud ex parte rei visae, quando scilicet res spiritualis proponitur alicui sub figuris rerum sensibilium, et de hoc
dicitur Num. IV, 15, quod sacerdotes tradebant Levitis vasa sanctuarii velata, quia scilicet debiliores non possunt
spiritualia capere, secundum quod in seipsis sunt. Et ideo Dominus loquebatur turbis in parabolis, Matth. XIII,
13.
Consequenter visiones et revelationes huiusmodi, manifestat apostolus in speciali, loquens de se tamquam de
alio. Unde dicit scio hominem in Christo, etc.. Et ponit duas visiones. Prima incipit hic, secunda vero incipit ibi
et scio huiusmodi hominem in Christo, etc..
Circa primam autem visionem utitur apostolus quadam distinctione. Dicit enim se, circa huiusmodi
revelationem, scire quaedam et quaedam nescire. Dicit autem se scire tria, scilicet videntis conditionem unde
scio hominem in Christo; visionis tempus quia ante annos quatuordecim; et visionis fastigium quia raptus usque
ad tertium caelum. Dicit autem se nescire videntis dispositionem, quia sive in corpore, sive extra corpus, nescio.
Videamus ergo ea quae scivit, ut, per nota ad ignota, facilius pervenire possimus.
Et primo videntis conditionem, quae est laudabilis, quia in Christo, id est conformem Christo.
Sed contra: in Christo nullus est, nisi qui habet charitatem, quia I Io. IV, 16 dicitur: qui manet in charitate, in
Deo manet. Ergo scivit se habere charitatem, quod est contra illud: nescit homo utrum odio, vel amore dignus sit,
etc..
Respondeo, quod esse in Christo potest intelligi dupliciter. Uno modo per fidem et fidei sacramentum, secundum
illud apostoli, Gal. III, 27: quotquot baptizati estis, Christum induistis, scilicet per fidem et fidei sacramentum.
Et hoc modo scivit se apostolus in Christo esse.
Alio modo dicitur aliquis esse in Christo per charitatem, et hoc modo nullus scit se esse in Christo
certitudinaliter, nisi per quaedam experimenta et signa, inquantum sentit se dispositum et coniunctum in Christo,
ita quod nullo modo, etiam propter mortem, permitteret se separari ab eo. Et hoc de se expertus erat apostolus,
cum dicebat rom. VIII, 38: certus enim sum, quod neque mors, neque vita, etc., separabit nos a charitate.
Unde potuit habere huiusmodi signa, quod esset in charitate Christi.
Secundo visionis tempus, quod fuit conveniens, quia ante annos quatuordecim, quia quatuordecim anni transacti
erant ab eo tempore quo viderat visionem usque ad tempus quo scripsit hanc epistolam. Quando enim hanc
epistolam scripsit, nondum apostolus erat positus in carcerem. Et sic videtur, quod fuit circa principium imperii
Neronis, a quo post multum tempus occisus fuit.
Unde si computemus annos descendentes a principio imperii Neronis usque ad quatuordecim annos, manifeste
apparet, quod apostolus habuit has visiones in principio suae conversionis.
Ipse enim conversus fuit ad Christum anno quo Christus passus est. Christus autem passus est circa finem tiberii
caesaris, quo mortuo successit ei gaius imperator, qui vixit quatuor annis, post quem Nero factus est imperator.
Et sic inter tiberium et Neronem fluxerunt quatuor anni. Et sic, additis duobus annis de tempore tiberii, quia
nondum mortuus erat quando Paulus fuit conversus, et octo de tempore Neronis, quod fluxerat usque ad tempus
quando scripsit hanc epistolam, relinquitur quod a tempore suae conversionis, usque ad tempus quo hanc
epistolam scripsit, fuerunt anni quatuordecim.
Et ideo quidam dicunt satis probabiliter, quod apostolus has visiones habuit in illo triduo, quo post prostrationem
suam a Domino stetit neque videns, neque manducans, neque bibens, Act. IX, 9.
Commemorat autem tempus suae conversionis apostolus ut ostendat, quod si a tempore suae conversionis tantum
erat gratus Christo, ut talia sibi ostenderet, quanto magis post quatuordecim annos, cum profecerit et in
67

