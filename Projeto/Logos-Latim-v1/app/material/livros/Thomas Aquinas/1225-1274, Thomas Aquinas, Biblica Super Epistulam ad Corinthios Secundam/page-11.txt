est, ministerio, et sicut membra Christi. Et ideo dicit in persona Christi, scilicet non mea auctoritate. Et tamen
quodcumque remittitur, Christus remittit. Io. XX, 23: quorum remiseritis peccata, etc..
Quartum est necessitas; unde dicit ut non circumveniamur a Satana. Diabolus enim multos decepit, quosdam
scilicet trahendo ad peccatorum perpetrationem, quosdam vero ad nimiam rigiditatem contra peccantes, ut si non
potest eos habere per perpetrationem facinorum, saltem perdat quos iam habet per praelatorum austeritatem, qui
eos non misericorditer corrigentes in desperationem inducunt, et sic hos perdit, et illos diaboli laqueus includit.
Eccle. VII, 17: noli esse nimis iustus, etc.. I Petr. V, 8: adversarius vester diabolus, etc.. Et hoc continget nobis,
si non remittamus peccantibus. Et ideo, ut non circumveniamur a Satana, ego donavi, si quid donavi. Non enim
ignoramus cogitationes eius, scilicet Satanae. Verum est in generali, sed in speciali nullus potest scire eius
cogitationes, nisi solus Deus. Iob XLI, 4: quis revelavit faciem indumenti eius? etc..
|#3 Lectio 3
Posita prima causa suae dilationis, ne scilicet cum tristitia iret ad eos, hic ponit causam secundam quae est ex
fructu quem alicubi faciebat.
Et circa hoc duo facit.
Primo ponit sui itineris processum; secundo ipsius processus effectum, ibi Deo autem gratias, etc..
Circa primum duo facit.
Primo ostendit impedimentum fructificandi, quod habuit in troade; secundo subiungit processum suum in
Macedoniam, ibi sed valefaciens, etc..
Dicit ergo cum venissem troadem propter evangelium, id est ad praedicandum Christum, Io. XV, 16: posui vos
ut eatis, etc., et Ostium mihi apertum esset, id est mentes hominum paratae et dispositae essent ad recipiendum
praedicationis verba et Christum.
I Cor. XVI, 9: Ostium mihi apertum est, etc..
Apoc. III, 20: ecce sto ad Ostium, etc.. Sed non in quocumque, imo in Domino, quia ipsa praeparatio mentis
humanae est ex virtute divina. Nam licet facilitas qua mentes praeparantur, sit causa conversionis, tamen ipsius
facilitatis et praeparationis causa est Deus. Thren. Cap. Ult.: converte nos, Domine, ad te, et convertemur.
Cum, inquam, ita esset apertum mihi Ostium in Domino, non habui requiem spiritui meo, id est non potui facere
quod spiritus meus volebat, id est dictabat. Tunc enim dicitur habere spiritus requiem, quando efficit quod vult,
sicut tunc dicitur caro requiescere, quando habet quod concupiscit. Lc. XII, 19: anima mea, habes multa bona,
etc.. Apostolus non dicit: non habui requiem carni meae vel corpori sed spiritui meo, id est voluntati meae
spirituali, quae est ut Christum firmem in cordibus hominum. Et impediebar, quia videbam corda parata et
disposita, et non poteram praedicare.
Sed quare non habuit requiem spiritui suo, subdit eo quod non inveni titum fratrem meum, id est propter
absentiam titi, et hoc duplici de causa.
Una causa est, quod licet apostolus sciret omnes linguas, ita ut diceret: gratias ago Deo meo, quod omnium
vestrum lingua loquor, tamen magis expeditus et edoctus erat in lingua Hebraea, quam in Graeca; titus autem
magis in Graeca. Et ideo volebat eum habere praesentem, ut praedicaret in troade. Et quia erat absens, nam
Corinthii detinuerant eum, dicit non habui requiem spiritui meo.
Sed quia dona Dei non sunt imperfecta, et donum linguarum fuit specialiter apostolis collatum ad praedicandum
per totum mundum, Ps. XVIII, 5: in omnem terram exivit sonus eorum, etc., et ideo alia causa est melior, quae
est, quia apostolo imminebant in troade multa facienda. Nam ex una parte imminebat ei praedicare his qui parati
erant recipere Christum per fidem; ex alia parte imminebat ei resistere adversariis qui impediebant; et ideo quia
ipse non poterat solus ista facere, angustiabatur de absentia titi, qui institisset praedicationi et conversioni
bonorum, et apostolus restitisset adversariis.
Et specialiter etiam hoc scribit eis, ut innuat, quod non solum prima causa dilationis suae fuit ex eis, sed etiam
secunda. Nam ipsi propter duritiam et dissensionem eorum detinuerant tanto tempore titum, et ideo dicit eo quod
non inveni titum fratrem, vel in Christo, vel coadiutorem. Prov. XVIII, 19: frater qui iuvatur a fratre, etc..
Et quia non inveni titum in troade, non remansi ibi, sed valefaciens eis, qui erant conversi, et in quibus Ostium
apertum erat, profectus sum in Macedoniam, ubi credebam eum invenire.
Causa autem essendi in Macedonia legitur Act. XVI, 9, ubi dicitur quod vir Macedo, etc..
Consequenter cum dicit gratias autem Deo, etc., ponit profectum sui processus, et circa hoc duo facit.
Primo enim describit ordinem sui processus; secundo excludit ab isto processu pseudoapostolos, ibi ad hoc quis
tam idoneus, etc..
Circa primum duo facit.
Primo insinuat profectum quem faciebat; secundo exponit quoddam quod dixerat, ibi Christi bonus odor, etc..
Circa primum sciendum quod apostolus profectum et fructum quem faciebat, non attribuit sibi, neque propriae
virtuti, sed Deo. I Cor. XV, 10: abundantius omnibus laboravi non ego, sed gratia, etc.. Et ideo dicit gratias
autem Deo, scilicet ago. I thess. V, 18: in omnibus gratias agite. Eph. V, 20: gratias agentes, etc.. Qui semper
triumphat nos in Christo Iesu, id est triumphare nos facit in praedicatione Christi contra adversarios.

11

