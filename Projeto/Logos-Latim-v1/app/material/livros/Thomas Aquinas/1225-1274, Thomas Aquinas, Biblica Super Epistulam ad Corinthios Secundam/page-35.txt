Alio modo, ut referatur ad subditos, quasi dicat hortamur vos ne in vacuum, etc.; vos, dico, nemini dantes ullam,
etc.; id est, non facientes aliquid unde alii scandalizentur.
I Cor. X, 32: sine offensione estote, etc..
Rom. XIV, 13: non ponatis offendiculum, etc..
Et ratio huius est ut non vituperetur, etc..
Id est ita irreprehensibiliter vos habeatis, ut ministerium nostrum, id est apostolatus noster, non vituperetur.
Quando enim subditi male se habent, vituperium est praelatis.
I Petr. II, 12: conversationem vestram inter gentes, etc.. Vel ut non vituperetur commune ministerium, quo ad
vos et nos, qui sumus ministri Dei. Nos, dico, sumus ministri Dei ad exequendum voluntatem eius in nobis, et in
aliis. Sed vos ad exequendum voluntatem eius in vobis tantum. Is. Lxi, 6: vos sacerdotes Domini vocabimini,
etc..
Consequenter cum dicit sed in omnibus exhibeamus, etc., docet eos modum utendi percepta gratia quantum ad
bona operanda.
Dicit ergo: nemini demus ullam offensionem, sed exhibeamus nos, et vos, opere et sermone, in omnibus quae ad
virtutes pertinent, tales, quales debent esse ministri Dei, ut scilicet conformemur nos Deo faciendo eius
voluntatem. Eccli. X, 2: secundum iudicem populi, sic et ministri eius. I Cor. IV, 1: sic nos existimet homo, ut
ministros, etc..
Consequenter cum dicit in multa patientia, etc., ostendit in speciali quomodo nos debemus exhibere sicut Dei
ministros in usu gratiae collatae. Et hoc quantum ad tria.
Primo, quantum ad exteriorem operationem; secundo quantum ad maiorem devotionem, ibi os nostrum patet,
etc.; tertio quantum ad infidelium vitationem, ibi nolite iugum ducere, etc..
Circa primum tria facit, secundum tria in quibus consistit operatio exterior.
Primo enim consistit in sufferentia malorum; et quantum ad hoc dicit in multa patientia, etc..
Secundo in operatione bonorum, et quantum ad hoc dicit in castitate, etc..
Tertio in mutua cooperatione bonorum ad mala, et quantum ad hoc dicit per arma iustitiae, etc..
Est ergo necessaria in malis sustinendis virtus patientiae. Unde dicit in multa patientia, etc.. Ubi tria facit.
Primo inducit ad patientiam. Et hoc quia in Ps. Xci, 15 s. Legitur: bene patientes erunt, ut annuntient. Et
quantum ad hoc dicit in multa patientia. Prov. XIX, 11: doctrina viri per patientiam noscitur. Lc. XXI, 19: in
patientia vestra possidebitis animas vestras.
Dicit in multa, id est propter multas tribulationes quae occurrunt.
Secundo ostendit materiam patientiae in generali, et hoc dupliciter, scilicet in superventione malorum; unde dicit
in tribulationibus, Rom. XII, 12: in tribulatione patientes; Act. XIV, 12: per multas tribulationes, etc.. Et in
defectu necessariorum; unde dicit in necessitatibus, scilicet eorum quae sunt necessaria ad vitam. Ps. XXIV, 17:
de necessitatibus, etc..
Tertio ostendit materiam patientiae in speciali. Et primo in his, quae pertinent ad tribulationes, quae sunt
voluntariae, et hoc quantum ad tribulationes, quae pertinent ad animam, et sic dicit in angustiis, scilicet cordis,
quando scilicet sic arctatur adversis, ut non pateat via evadendi. Hebr. XI, 37: angustiati, afflicti, etc.. Item
inquantum ad tribulationes, quae sunt in corpore, et sic dicit in plagis, scilicet illatis ab aliis, et carceribus, Act.
XVI, 23: cum multas plagas ei intulissent, etc.. Infra XI, 23: in carceribus abundantius, in plagis supra modum,
etc.. In seditionibus, scilicet totius populi commoti. Act. XIX, 40: periclitamur argui seditionis hodiernae, etc..
Secundo in his, quae pertinent ad necessitates.
Necessitas autem aliquando est voluntaria.
Et sic dicit in laboribus, propria manu operando apud Corinthios, quia avari erant, ne eos gravaret sumptibus; et
apud thessalonicenses, quia erant otiosi, ut daret exemplum exercitii. Act. XI: ad ea quae mihi opus erant, etc.. In
vigiliis, propter praedicationes. Infra XI, 27: in vigiliis.
In ieiuniis, aliquando voluntariis aliquando involuntariis propter penuriam. I Cor. IX, 27: castigo corpus meum,
etc..
Sed contra est quod dicitur matth. XI, 30: iugum meum suave est. Hic vero dicitur in tribulationibus multis, etc..
Non ergo suave, sed gravissimum.
Respondeo. Haec sunt in seipsis aspera, sed propter amorem et interiorem fervorem spiritus dulcorantur. Unde
Augustinus: omnia grandia et immania, facilia et prope nulla facit amor.
|#2 Lectio 2
Positis his quae pertinent ad tolerantiam malorum, ponit consequenter ea quae pertinent ad observantiam
bonorum.
Bonitas autem operis consistit in tribus: in perfectione virtutum, et hoc pertinet ad cor; in veritate locutionis, et
hoc pertinet ad os; in virtute operis, et hoc pertinet ad opus.
Primo ergo ostendit apostolus qualiter se habeant in his quae pertinent ad perfectionem virtutum, quae consistunt
in corde; secundo in his, quae ad virtutem oris, ibi in verbo veritatis; tertio in his, quae pertinent ad perfectionem
operis, ibi in virtute Dei.
35

