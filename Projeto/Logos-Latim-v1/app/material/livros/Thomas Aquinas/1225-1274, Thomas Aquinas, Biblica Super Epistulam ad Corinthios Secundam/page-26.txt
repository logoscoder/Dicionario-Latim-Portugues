etc.. Quae quidem est ex Deo non manufacta, quia gloria aeterna est ipse Deus. Ps. XXX, 3: esto mihi in Deum
protectorem et in domum, etc.. Et aeternam, ad litteram, quia ipse Deus est aeternus.
In caelis, id est, in excelsis, quia statim corrupto corpore, anima sancta consequitur hanc gloriam non in spe, sed
in re. Nam et antequam corpus dissolvatur, habemus hanc domum in spe.
Sic ergo praemium sanctorum est admirabile et desiderabile, quia gloria caelestis est.
Ideo consequenter subiungit desiderium sanctorum ad ipsum praemium, dicens nam in hoc ingemiscimus, etc..
Ubi tria facit.
Primo exprimit desiderium gratiae ad praemium ipsum; secundo ostendit quod desiderium gratiae retardatur ex
desiderio naturae, ibi nam et qui sumus in hoc tabernaculo, etc.; tertio ostendit quomodo desiderium gratiae
vincit desiderium naturae, ibi audentes igitur, etc..
Sed desiderium gratiae est cum fervore. Nam in hoc ingemiscimus, etc., quasi dicat: haec est vera probatio, quod
habemus domum non manufactam, quia si desiderium naturae non est frustra, multo minus desiderium gratiae
frustra est.
Cum igitur nos habeamus ferventissimum desiderium gratiae de gloria caelesti, impossibile est, quod sit frustra.
Et hoc est, quod dicit ingemiscimus, id est, ingemendo desideramus, in hoc, scilicet animae desiderio retardati.
Ps. Cxix, 5: heu mihi, quia incolatus meus, etc.. In hoc enim quod cupientes sumus, id est cupimus, superindui
habitationem nostram, id est fruitionem gloriae, quae de caelo est, id est caelestis; quae dicitur habitatio, quia in
ipsa gloria sancti habitant sicut in suo consolatorio. Matth. XXV, 21-23: intra in gaudium Domini tui.
Per hoc autem quod dicit superindui, dat intelligere quod illa domus caelestis, de qua supra dixerat, non est
aliquid ab homine separatum, sed aliquid homini inhaerens. Non enim dicitur homo induere domum sed
vestimentum, domum autem dicitur aliquis inhabitare.
Haec ergo duo coniungit, dicens superindui habitationem, per quod ostendit, quod illud desiderium est aliquid
inhaerens, quia induitur, et aliquid continens et excedens, quia inhabitatur.
Sed quia non simpliciter dixit: indui, sed superindui, rationem sui dicti subdit, dicens si tamen vestiti, et non nudi
inveniamur.
Quasi dicat: si anima indueretur habitatione caelesti, quod non exueretur habitatione terrena, id est non
corrumperetur corpus nostrum per mortem, sed caelestis adeptio illius habitationis esset superinduitio.
Sed quia oportet quod evacuetur habitatione terrena, ad hoc quod induatur caelesti, non potest dici superinduitio,
sed induitio simplex.
Et ideo dicit si tamen vestiti et non nudi inveniamur, quasi dicat: superindueremur quidem, si inveniremur induti,
et non nudi. Nudus enim non dicitur superindui, sed indui tantum.
Glossa vero aliter exponit de vestimento spirituali, dicens: cupimus superindui, quod utique fiet, tamen hac
conditione, si nos inveniamur vestiti, scilicet virtutibus, et non nudi, scilicet virtutibus.
De istis vestibus dicitur Col. III, 12: induite vos sicut electi Dei, etc.. Quasi dicat: nullus ad illam gloriam
perveniet, nisi habeat virtutes.
Quae quidem expositio non videtur concordare intentioni apostoli.
Sic ergo desiderium gratiae fervet ad praemium, sed tamen retardatur a desiderio naturae, quod ostendit cum
dicit nam dum sumus in tabernaculo isto, etc.. Ubi primo ponit conditionem desiderii naturalis; secundo ostendit,
quod etiam hic status desiderii naturalis est a Deo, ibi qui autem efficit nos, etc..
Conditio autem desiderii est naturalis retardans desiderium gratiae, quia vellemus inveniri vestiti et non nudi, id
est ita vellemus quod anima perveniret ad gloriam, quod corpus non corrumperetur per mortem.
Cuius ratio est quia naturale desiderium inest animae esse unitam corpori, alias mors non esset poenalis. Et hoc
est quod dicit nam, nos, qui sumus in hoc tabernaculo, id est, qui habitamus in isto mortali corpore, II petr. I, 14.
Scio quod velox sit depositio tabernaculi mei, ingemiscimus, id est intus in corde, non solum extra in voce,
gemimus, Is. LIX, 11: ut columbae meditantes gememus, quia durum est cogitare mortem. Et tamen gravati,
quasi aliquo existente contra desiderium nostrum, eo quod non possumus pervenire ad gloriam, nisi deponamus
corpus, quod est ita contra naturale desiderium, ut dicit Augustinus, quod nec ipsa senectus a Petro timorem
mortis auferre potuit. Et ideo dicit eo quod nolumus spoliari, scilicet tabernaculo terreno, sed supervestiri, gloria
supercaelesti, vel, secundum Glossam, corpore glorioso.
Sed quia posset videri indecens, quod corpus ex una parte esset corruptibile ex sui natura, si non fuisset ante
dissolutum, et ex parte gloriae esset gloriosum, subdit modum quomodo fieri vellet, dicens ut absorbeatur quod
mortale est, etc., quasi dicat: non sic supervestiri volumus, quod corpus remaneat mortale, sed ita quod gloria
auferat ex toto corruptionem corporis, absque corporali dissolutione.
Et ideo dicit absorbeatur quod mortale est, id est ipsa corruptio corporis, a vita, scilicet gloriae. I Cor. XV, 54:
absorpta est mors in victoria, etc..
|#2 Lectio 2
Hic ostendit auctorem supernaturalis desiderii de habitatione caelesti.
Causa enim naturalis desiderii quod nolumus expoliari est quia scilicet anima naturaliter unitur corpori, et e
converso.
26

