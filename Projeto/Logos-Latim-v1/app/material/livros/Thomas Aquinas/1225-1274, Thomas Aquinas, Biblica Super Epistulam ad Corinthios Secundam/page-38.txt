Causa autem huius dilatationis procedit ex dilatatione et latitudine cordis. Et ideo dicit cor nostrum dilatatum est,
etc..
Prov. XXI, 4: exaltatio oculorum dilatatio est cordis.
Cor autem aliquando est strictum, tunc scilicet quando comprimitur et concluditur in modico, sicut cum quis non
curat nisi de terrenis, et contemnit caelestia, non valens ea intellectu capere. Aliquando autem est latum, tunc
scilicet quando quis magna appetit et desiderat, et talis erat apostolus, qui non reputans ea quae videntur,
desiderabat caelestia.
Et ideo dicit cor nostrum dilatatum est, id est ampliatum ad magna appetenda.
Consequenter ostendit quod non habent ab apostolo contrarium exemplum, dicens non angustiamini, etc., quasi
dicat: ex quo ostendimus vobis latitudinem cordis nostri, non habetis a nobis exemplum, nec causam unde
angustiamini. Sed si hoc facitis, tunc quidem angustiamini, sed non in nobis, imo ex visceribus vestris, id est ex
vobis.
Ubi sciendum est quod angustiari idem est quod includi in aliquo, unde non patet alius aditus evadendi. Isti
autem erant seducti adeo a pseudo, quod non credebant posse salutem consequi, nisi in observantiis legalibus. Et
ideo efficiebantur servi, cum essent liberi secundum fidem Christi. Unde angustiatio huius servitutis non
proveniebat eis ab apostolo, sed ex visceribus eorum, id est ex duritia cordium ipsorum. Lc. XXIII, 28: nolite
flere, etc..
Consequenter hortatur eos ad latitudinem cordis, dicens eamdem autem habentes, etc., quasi dicat: si aliquando
decepti a pseudo angustiati estis, non omnino remaneatis in angustiatione, imo studeatis habere latum cor, sicut
nos habemus, quia eamdem habebitis remunerationem quam nos habemus.
Et ideo dicit eamdem remunerationem habentes, scilicet sicut et nos. Supra I, 7: sicut estis socii passionum, etc..
Tamquam filiis, non inimicis, dico vobis, vel tamquam filiis Dei; quasi dicat: eamdem remunerationem habentes,
quam filii Dei, scilicet haeredes vitae aeternae. Rom. VIII, 17: si filii, et haeredes. Eamdem, inquam, habentes
remunerationem, dilatamini et vos, id est habeatis cor magnum et liberum libertate spiritus, quae est in fide
Christi, et non coangustiamini in servitute observantiae legalis.
Consequenter cum dicit nolite iugum ducere, etc., docet eos usum collatae gratiae quantum ad infidelium
vitationem. Et circa hoc duo facit.
Primo ponitur apostoli exhortatio; secundo exhortationis ratio, ibi quae enim participatio, etc.; tertio rationem
huius auctoritate confirmat, ibi vos enim estis templum Dei, etc..
Dicit ergo nolite iugum ducere, etc.. Ubi est sciendum quod iugum dicitur omne illud quod ligat plures ad aliquid
faciendum.
Unde quia aliquando aliqui conveniunt ad faciendum aliquid boni quod est ex Deo, et aliqui ad faciendum
aliquid mali quod est ex diabolo, ideo dicitur iugum Dei et iugum diaboli. Iugum quidem Dei est ipsa charitas,
quae ligat hominem ad serviendum Deo. Matth. X: tollite iugum meum, etc.. Iugum vero diaboli est ipsa
iniquitas, quae ligat ad malum et ad male faciendum.
Is. IX, 4: iugum oneris eius.
Hoc ergo dicit nolite iugum ducere, id est nolite communicare in operibus infidelitatis, cum infidelibus. Et hoc
propter duo. Primo quia aliqui erant inter eos, qui reputabantur sapientiores, non abstinentes ab idolothitis, et ex
hoc scandalizabant inferiores. Alii autem erant qui communicabant cum Iudaeis in traditionibus seniorum. Unde
apostolus hortatur eos, cum dicit nolite, etc., ut non communicent cum Iudaeis in traditionibus legis, neque cum
gentibus in cultu idolorum. Utrique enim infideles sunt.
Rationem autem huius assignat, dicens quae enim participatio, etc.. Quae sumitur ex distinctione duplici. Una
distinctio est quantum ad causam, sed alia est quantum ad statum. Distinctio quantum ad causam duplex est,
scilicet quantum ad causam habitualem, et quantum ad causam efficientem.
Causa autem habitualis est duplex: una quantum ad effectum, et hoc est quod dicit quae enim participatio
iustitiae, etc.; quasi dicat: non debetis iugum ducere cum infidelibus, quia alius habitus est in vobis, alius in illis.
In vobis quidem est habitus iustitiae, in illis vero est habitus iniquitatis. Maxima autem iustitia est reddere Deo
quod suum est, et hoc est colere ipsum. Unde cum vos colatis Deum, est in vobis habitus iustitiae; summa autem
iniquitas est auferre Deo quod suum est, et dare diabolo. Is. I, 13: iniqui sunt coetus vestri. Ier. XXIII, 28: quid
paleis ad triticum? alia causa habitualis est quantum ad intellectum, et haec distinctio est, quia fideles sunt
illuminati lumine fidei sed infideles sunt in tenebris errorum. Et quantum ad hoc dicit aut quae societas lucis ad
tenebras? quasi dicat: non est conveniens quod eis communicetis, quia non est aliqua societas conveniens, quia
vos estis lux per scientiam fidei.
Eph. V, 8: eratis aliquando tenebrae, nunc autem lux in Domino, etc.. Illi vero tenebrae sunt per ignorantiam.
Prov. IV, 19: via impiorum tenebrosa, etc.. Unde Dominus a principio divisit lucem a tenebris, ut dicitur gen. I,
18.
Quantum vero ad causam efficientem dicit quae autem conventio Christi ad belial? quasi dicat: vos estis servi
Christi, et membra eius, I Cor. XII, 27: vos estis corpus Christi, illi autem sunt membra diaboli.
Et dicitur diabolus belial, absque iugo, quia noluit subiici iugo Dei. Ier. II, 20: a saeculo fregisti, etc..

38

