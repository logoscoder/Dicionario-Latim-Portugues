Licet autem non simus sufficientes cogitare aliquid a nobis, tamquam ex nobis, tamen habemus aliquam
sufficientiam, qua scilicet bonum possumus velle et credere incipiamus, et hoc a Deo est. I Cor. IV, 7: quid
habes, quod non accepisti?
|#2 Lectio 2
Commendato ministerio novi testamenti, hic consequenter commendat ministros eius. Et primo ponit duo quae
respondent verbis praemissis. Praemiserat enim donum a Deo acceptum, cum dixit: sufficientia nostra, etc.; et
fiduciam ex dono conceptam, cum dixit: fiduciam talem, etc.. Primo ergo determinat ea quae pertinent ad donum
perceptum; secundo ea quae ad fiduciam conceptam, ibi habentes igitur talem, etc..
Circa primum tria facit.
Primo ostendit donum a Deo susceptum, scilicet ministerium novi testamenti; secundo describit novum
testamentum, ibi non littera, sed spiritu; tertio ex dignitate novi testamenti ostendit dignitatem ministrorum eius,
ibi si ministratio, etc..
Dicit ergo: dico quod sufficientia nostra ex Deo est, qui et fecit nos idoneos ministros novi testamenti, Is. Lxi, 6:
ministri Dei nostri, dicetur vobis. Et in hoc tenemus locum Angelorum. Ps. Ciii, 4: qui facit Angelos, etc..
Sed non solum fecit nos ministros, sed idoneos. Deus enim cuilibet rei dat ea per quae possit consequi
perfectionem suae naturae.
Unde, quia Deus constituit ministros novi testamenti, dedit et eis idoneitatem ad hoc officium exercendum, nisi
sit impedimentum ex parte recipientium. Supra II, 16: et ad haec quis tam idoneus, scilicet sicut apostoli a Deo
instituti? hoc autem novum testamentum quid sit, describit, subdens non littera, etc..
Et describit ipsum quantum ad duo, scilicet quantum ad illud in quo consistit, et quantum ad causam propter
quam datum est, ibi littera enim occidit, etc..
Circa primum sciendum est quod apostolus loquitur profunde. Dicitur enim ier. XXXI, 31 ss.: feriam domui
Israel et domui Iuda foedus novum, non secundum pactum quod pepigi cum patribus vestris. Et post: dabo legem
meam in visceribus eorum, et in corde eorum superscribam eam, etc.. Vetus ergo testamentum scribitur in libro,
postmodum sanguine aspergendo, ut dicitur Hebr. IX, 19: accepit sanguinem et aspersit librum, etc., dicens: hic
est sanguis, etc..
Et sic patet, quod vetus lex est testamentum litterae. Sed novum testamentum est testamentum spiritus sancti,
quo charitas Dei diffunditur in cordibus nostris, ut dicitur Rom. V, 5. Et sic dum spiritus sanctus facit in nobis
charitatem, quae est plenitudo legis, est testamentum novum, non littera, id est per litteram scribendum, sed
spiritu, id est per spiritum qui vivificat. Rom. VIII, 2: lex spiritus vitae, id est vivificantis.
Causa autem quare datum sit novum testamentum per spiritum, subditur quia littera occidit occasionaliter. Nam
littera legis dat solam cognitionem peccati.
Rom. III, 20: per legem autem cognitio peccati.
Ex hoc autem, quod cognosco peccatum, solum duo sequuntur. Nam lex dum per eam cognoscitur, non reprimit
concupiscentiam: sed magis occasionaliter auget, inquantum concupiscentia ferventius fertur in rem prohibitam.
Unde huiusmodi cognitio, nondum destructa causa concupiscentiae, occidit; hinc vero addit praevaricationem.
Nam gravius est peccare contra legem scriptam et naturalem simul, quam contra legem naturalem solum. Rom.
VII, 8: occasione accepta non data, peccatum, etc..
Licet autem occasionaliter occidat, inquantum scilicet auget concupiscentiam, et addit praevaricationem, non
tamen est mala lex vetus, quia ad minus prohibet mala. Est tamen imperfecta, inquantum non removet causam.
Est ergo lex sine spiritu interius imprimens legem in corde, occasio mortis. Et ideo necessarium fuit dare legem
spiritus, qui charitatem in corde faciens, vivificet. Io. VI, 64: spiritus est, qui vivificat.
Consequenter ex his ostendit dignitatem sui ministerii.
Et circa hoc duo facit.
Primo ostendit, quod ministerium novi testamenti praefertur ministerio veteris testamenti; secundo quod non
solum praefertur, sed quod ministerium veteris testamenti quasi nihil habet de gloria in comparatione ad novum,
ibi nam nec glorificatum, etc..
Circa primum duo facit.
Primo ostendit quod ministerium novi testamenti praefertur veteri; secundo rationem huius assignat, ibi nam si
ministratio, etc..
Circa primum sciendum est, quod apostolus argumentatur ex hoc quod habetur exodi XXIV, ubi littera nostra
habet, quod Moyses habebat faciem cornutam, ita quod non possent, etc.. Alia littera habet faciem splendidam,
quod melius dicitur. Non enim intelligendum est eum habuisse cornua ad litteram, sicut quidam eum pingunt;
sed dicitur cornuta propter radios, qui videbantur esse quasi quaedam cornua.
Arguitur autem ex hoc sic. Et primo per unum simile, et est locus a minori. Constat enim quod si aliquid quod
minus est, habet aliquid de gloria, quod multo magis illud quod est maius. Sed vetus testamentum est minus
quam novum; cum ergo illud fuerit in gloria, ita ut non possent, etc., videtur quod multo magis novum est in
gloria.
Quod autem vetus testamentum minus sit novo, probat tripliciter.
15

