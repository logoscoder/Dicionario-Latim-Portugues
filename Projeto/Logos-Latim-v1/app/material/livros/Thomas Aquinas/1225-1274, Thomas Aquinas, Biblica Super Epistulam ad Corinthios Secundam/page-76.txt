Et hoc Dominus monet Matth. VI, 20: thesaurizate vobis thesauros in caelis, etc..
Praelatis autem dantur tamquam pauperum dispensatoribus.
Consequenter positam similitudinem adaptat.
In similitudine autem duo proposuit. Unum est, quod filii non debent thesaurizare parentibus, et hoc iam patet; et
aliud est, quod parentes debent thesaurizare filiis, et dare.
Et quantum ad hoc dicit: quia ergo ego sum pater vester, ideo paratus sum dare vobis. Et hoc est quod dicit ego
libentissime impendam vobis bona, non solum bona spiritualia, praedicando et exempla monstrando, sed etiam
temporalia, quod et faciebat, inquantum praedicabat et serviebat eis cum sumptibus aliarum ecclesiarum.
Haec tria ministrare debet quilibet praelatus suis subditis. Unde Dominus dixit ter Petro Io. XXI, 17: pasce oves
meas, id est pasce verbo, pasce exemplo, pasce temporali subsidio.
Et non solum ista impendam vobis, sed paratus sum mori pro salute animarum vestrarum.
Unde dicit et superimpendar pro animabus vestris. Io. XV, 13: maiorem charitatem nemo habet, etc.. I Io. III, 16:
si Christus animam suam pro nobis posuit, et vos debetis, etc.. Io. X, 11: bonus pastor animam suam, etc..
Ingratitudinem istorum increpat consequenter, dicens licet plus vos diligens, etc., quasi dicat: libenter impendar
pro vobis, licet sitis ingrati, quia licet plus vos diligens, etc..
Et haec comparatio potest exponi dupliciter.
Uno modo sic: licet plus diligam vos quam pseudo, tamen minus diligor, scilicet a vobis, quam diligantur
pseudo, quos plus diligitis quam me. Et sic patet, quod ego plus vos diligo, quam illi; quia ego quaero salutem
vestram tantum, illi vero bona vestra solum.
Alio modo sic: licet plus diligam, scilicet vos, quam alias ecclesias, tamen minus diligor a vobis, quam ab aliis
ecclesiis. Phil. I, 8: testis est mihi Deus quomodo cupiam, etc.. Et quod plus dilexerit Corinthienses, quam alias
ecclesias, patet, quia plus pro eis laboravit. Illud autem in quo plus laboramus, magis consuevimus diligere.
Consequenter cum dicit esto, ego vos, etc., removet suspicionem. Et primo ponit suspicionem ipsam; secundo
excludit eam, ibi numquid per aliquem, etc.; tertio rationem exclusionis assignat, ibi olim putatis quod
excusemus, etc..
Posset autem esse istorum suspicio talis, quod ideo ipse ab eis per se ipsum non acceperit, ut per alios dolose ab
eis plus accipiat. Et ideo dicit, hoc ponens, esto, id est dato et concesso, quod ego, in persona mea et eorum qui
mecum sunt, aliquid accipiendo non gravavi vos, sed, sicut credidistis, cum essem astutus, dolo, etc., id est per
alios detraxi vobis bona vestra plurima: sed hoc est falsum, quia nihil ex dolo feci.
I Thess. II, 3: exhortatio nostra non de errore, neque de immunditia, neque in dolo.
Nam ipse erat verus Israelita, in quo dolus non fuit, Io. I, 47.
Hanc ergo suspicionem excludit consequenter, cum dicit numquid per aliquem, etc.. Et primo in generali,
secundo in speciali.
In generali sic: si per alios voluissem surripere vestra, misissem aliquos, qui hoc procurarent apud vos. Sed
numquid per aliquem eorum quem misi ad vos, circumveni vos, extorquendo per eos vestra? quasi dicat: non.
Supra VII, 2: neminem circumvenimus, etc.. I Thess. IV, 6: ne quis circumveniat in negotio fratrem suum.
In speciali vero excludit suspicionem praedictam, cum dicit rogavi titum, etc., quasi dicat: nullus eorum in
speciali, quem misi ad vos, circumvenit vos. Titum enim cum precibus misi ad vos. Et hoc est, quod dicit rogavi
titum, etc.. De isto habetur supra VIII, 18. Misi etiam cum illo fratrem, scilicet barnabam, vel Lucam. Supra
VIII, 18: misimus cum illo, scilicet tito, fratrem (scilicet alterum dictorum) cuius laus est in evangelio.
Sed numquid titus circumvenit vos, etc., quasi dicat: non. Supra VIII, 16: gratias ago Deo meo, qui dedit
eamdem sollicitudinem pro vobis in corde titi, etc..
Et quod titus non circumvenerit eos, probat per conformitatem titi ad seipsum apostolum, et ponit duplicem
conformitatem, scilicet cordis. Et ideo dicit nonne eodem spiritu ambulavimus, id est eamdem voluntatem
habemus? vel eodem spiritu instigamur ad bene et recte agendum? supra IV, 13: habentes autem eumdem
spiritum, etc.. Item conformitatem operis. Et ideo dicit nonne eisdem vestigiis, id est operibus intendimus,
scilicet vestigiis Christi? nam ego sequor vestigia Christi. Iob XXIII, 11: vestigia eius, scilicet Christi, secutus
est pes meus, etc..
I Petr. II, 21: Christus passus est, etc., ut sequamini vestigia eius. Et titus sequitur vestigia mea. I Cor. XI, 1:
imitatores mei estote, etc..
Et sic patet, quod si conformis est mihi in voluntate et opere, et ego non circumveni vos, nec intendo
circumvenire; quod autem nec ipse circumvenerit vos, patet per illud Matth. VII, 16: a fructibus eorum
cognoscetis, etc..
Rationem autem exclusionis subdit, dicens olim, seu rursus, putatis, etc.. Et primo ponit eorum opinionem,
secundo excludit eam.
Opinio autem istorum erat, quod apostolus quasi reus et culpabilis omnia verba ista epistolae diceret ad
excusationem suam, et quod non essent vera sed ad excusandum tantum inventa; et ideo ponens hanc opinionem
ipsorum, dicit vos putatis olim, id est a principio huius epistolae, quod excusemus nos apud vos, id est quod haec
verba non sint vera, sed sint ad excusandum conficta.

76

