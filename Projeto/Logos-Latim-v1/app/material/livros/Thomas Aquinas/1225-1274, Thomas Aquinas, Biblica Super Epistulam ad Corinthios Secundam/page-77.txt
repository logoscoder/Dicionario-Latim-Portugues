Hanc autem excludit sic: qui enim sic excusat se, duo habet; unum est, quod non utitur verbis veris, sed confictis;
aliud est, quia non vult pati detrimentum famae suae et gloriae. Unde specialiter propter dispendium famae aliqui
excusant se. Sed neutrum istorum est in nobis; non ergo vera est opinio vestra.
Quod autem neutrum istorum sit in nobis, patet. Non enim dicimus verba falsa; quod probo, primo per
testimonium Dei, quia coram Deo loquimur. Quasi dicat: teste Deo, hoc in veritate dico. Iob XVI, 20: ecce in
caelo testis meus, etc..
Secundo per testimonium Christi, quia in Christo loquimur, id est per Christum, in quo nulla est falsitas. Supra
II, 17: ex sinceritate sicut ex Deo in Christo loquimur.
Item non quaerimus gloriam nostram, nec timemus infamiam, quia omnia, quae dixi et de revelationibus et de
tribulationibus, facio, seu dico, propter vestram aedificationem, ut scilicet permaneatis in virtute, et expellatis
pseudo. Io. XIV: quae aedificationis sunt invicem, etc.. I Cor. XIV, 26: omnia ad aedificationem fiant. Io. XII,
30: non propter me haec vox venit, sed propter vos, etc..
|#6 Lectio 6
Posita una causa commendationis, quae provenit ex omissione Corinthiorum, quantum ad ea bona quae facere
debuissent, in qua detestatur eorum ingratitudinem, hic consequenter ponit aliam causam, quae provenit ex
eorum commissione quantum ad mala quae debuissent vitare, in qua exaggerat eorum malitiam. Et circa hoc duo
facit.
Primo ponit eorum culpam in generali; secundo explanat eam in speciali, ibi ne forte, etc..
Dicit ergo: non solum laudavi me propter hoc, quod vos omisistis me laudare, sed etiam propter periculum
vestrum, quod est in hoc quod vos adhaeretis pseudo, quia, dum fovent vos in peccatis, exponunt vos in magno
periculo. Et ideo dicit timeo, scilicet ne forte cum venero, ad vos personaliter, non inveniam vos quales vos volo,
scilicet iustos sed peccatores et incorrectos, et displiceatis mihi et ego vobis, quia iusto non placent peccatores,
inquantum peccatores. Et inveniar talis a vobis, scilicet contristatus et puniens, qualem me non vultis habere.
Mali enim odiunt correctionem, et veritatem. Ergo inimicus factus sum vobis, verum dicens vobis? etc., Gal. IV,
16.
Sic patet eorum malitia in generali, scilicet quod timebat ne nondum plene poenituerint.
In speciali etiam manifestat eorum malitiam, cum dicit ne forte contentiones, etc.. Et circa hoc duo facit.
Primo enim enumerat eorum mala praesentia; secundo commemorat praeterita mala, de quibus nondum
poenituerunt, ibi ne iterum cum venero, etc..
Sciendum est autem, circa primum, quod Corinthienses post conversionem inciderunt in peccatum carnale, ut
patet de illo qui uxorem patris habuit, et de hoc in hac parte correcti sunt per primam epistolam, non tamen plene
sed adhuc aliquid in eis remansit, et supra hoc remanserunt in eis multa peccata spiritualia, quae proprie
opponuntur charitati.
Charitas vero duo facit. Primo enim facit corda hominum ad invicem consentientia; secundo inducit homines ad
mutuum profectum.
Et ideo, peccata spiritualia, e contrario, primo, faciunt homines ad invicem dissentientes; secundo faciunt eos
invicem offendentes.
Et ideo primo enumerat peccata spiritualia quae pertinent ad dissensionem; secundo ea quae faciunt ad
offensionem, ibi detractiones, etc..
In dissensionibus autem procedit ordine retrogrado. Nam, secundum rectum ordinem, homines primo dissentiunt,
inquantum unus vult unum, alius vult contrarium; secundo, ex hoc procedunt ad inferendum nocumenta,
inquantum quilibet vellet obtinere in proposito suo; tertio, quando non potest obtinere in proposito suo, sed
succumbit, accenditur zelo invidiae; quarto, ex hoc prorumpit ad contentiones verborum.
Et ab isto ultimo incipit apostolus, dicens ne forte contentiones, etc., quasi dicat: non solum timeo mala vestra in
generali, sed in speciali, ne forte sint in vobis contentiones de meritis praelatorum, et de baptistis, etc.. Prov. XX,
3: honor est homini qui separat se a contentionibus, etc..
Ambrosius: contentio est impugnatio veritatis, cum confidentia clamoris.
Et haec contentio venit ab aemulatione; et ideo dicit et aemulationes, id est invidiae, in his qui minores sunt, et
minus habent. Iac. III, 16: ubi zelus et contentio, ibi inconstantia, etc.. Iob V, 2: parvulum occidit invidia, etc..
Sap. II, 24: invidia diaboli, etc..
Et aemulatio venit ab animositate, unde dicit animositates, in ultione et illatione nocumenti.
Eccli. VIII, 18: cum audace ne eas, etc.. Et animositas venit ex dissensionibus, et ideo dicit dissensiones, id est
odia et contrarietas animorum. Rom. Cap. Ult.: observetis eos qui dissensiones et offendicula, etc..
I Cor. I, 10: idipsum dicatis omnes, et non sint in vobis schismata.
Consequenter enumerat eorum mala praesentia quantum ad offensionem. Et quia ista specialiter sunt mala in
nocumentis verborum, et non factorum, ideo dimissis nocumentis factorum, enumerat nocumenta verborum, in
quibus etiam procedit ordine retrogrado, incipiens a posteriore, et hoc est, cum quis expresse malum dicit de
aliquo, et, siquidem in manifesto, sic est detractor, et ideo dicit detractiones, Rom. I, 30: detractores, Deo
odibiles, etc.; si vero in occulto, tunc est susurro, et ideo dicit susurrationes.
77

