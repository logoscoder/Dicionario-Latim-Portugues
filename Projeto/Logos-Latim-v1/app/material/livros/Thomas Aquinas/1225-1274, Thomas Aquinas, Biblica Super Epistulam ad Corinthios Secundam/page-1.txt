OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*II_AD_CORINTHIOS
SUPER II AD COR.
|+P Prologus
Prooemium
Ministri Dei nostri, dicetur vobis, Is. Lxi, 6.
In his verbis congrue tangitur materia huius secundae epistolae ad Corinthios.
Nam in prima epistola agit apostolus de ipsis sacramentis, sed in hac secunda agit de ministris ipsorum
sacramentorum, tam bonis, quam malis.
Ratio autem hanc epistolam scribendi fuit, quod Corinthii, post praedicationem eius, admiserant pseudoapostolos, quos apostolo praeferebant. Propter hoc scribit eis hanc epistolam, in qua commendat apostolos et
ostendit verorum apostolorum dignitatem; ostendit etiam et vituperat falsorum apostolorum falsitatem.
Commendat autem verorum apostolorum dignitatem, ex hoc quod sunt ministri Dei. Ministri, inquit, Dei, dicetur
vobis, scilicet apostolis, qui quidem dicuntur ministri quantum ad tria.
Primo quantum ad dispensationem sacramentorum.
I Cor. IV, 1: sic nos existimet homo, ut ministros, etc.. Christus enim institutor est sacramentorum, sed apostoli
et eorum successores ea dispensant, et ideo subditur in praedicta auctoritate et dispensatores mysteriorum Dei.
Secundo quantum ad gubernationem, scilicet inquantum gubernant populum Dei. Sap. VI, 5: cum essetis
ministri, non recte iudicastis, etc.. Deus enim gubernat omnia per prudentiam. Unde quicumque aliquid gubernat,
dicitur minister Dei.
Tertio quantum ad humanae salutis operationem, inquantum scilicet eorum ministerio et praedicatione, homines
ad salutem conversi sunt: cuius salutis solus Deus est auctor, quia ipse est qui venit salvum facere quod perierat,
apostoli vero ministri. I Cor. III, 4 s.: quid ergo est Apollo? quid Paulus? ministri eius, cui credidistis, etc..
|+1 Capitulus 1
|#1 Lectio 1
De istis ergo ministris tractat hic apostolus, ostendens in hac epistola eorum dignitatem etiam scribens
Corinthiis. In qua quaedam praemittit.
Primo salutationem; secundo prosequitur epistolam, ibi benedictus Deus, etc..
In salutatione autem tria ponit: primo enim describit personas salutantes; secundo personas salutatas, ibi
ecclesiae quae est, etc.; tertio bona optata, ibi gratia vobis, etc..
Circa primum primo describitur persona salutans principalis, quia Paulus; secundo persona adiuncta, quia
timotheus.
Persona salutans describitur ab humilitate, quia Paulus, qui Latine dicitur modicus.
Iste est ille modicus, de quo Is. LX, 22: minimus erit in mille, etc..
Vel a doctrina, quia Paulus dicitur os tubae.
Ista est illa tuba de qua Zach. IX, 14: Dominus in tuba canet, etc.. Et competit quod dicitur Is. LVIII, 1: quasi
tuba exalta vocem tuam, etc..
A dignitatis auctoritate, quia apostolus, etc.. Ubi tria ponuntur. Primo quod sit legatus, unde dicitur apostolus, id
est principaliter missus. Soli enim duodecim apostoli electi missi sunt a Christo. Lc. VI, 13: elegit duodecim,
quos et apostolos, etc.. Alii autem discipuli non missi sunt principaliter, sed secundario. Et inde est quod
apostolis succedunt episcopi, qui habent specialem curam gregis Domini. Alii autem sacerdotes succedunt
septuaginta duobus discipulis, qui gerunt vices commissas sibi ab episcopis.
1

