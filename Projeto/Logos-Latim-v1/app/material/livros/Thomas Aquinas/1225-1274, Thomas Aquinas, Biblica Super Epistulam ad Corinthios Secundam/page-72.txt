Inter omnia vero peccata gravius peccatum est superbia. Nam sicut charitas est radix et initium virtutum, sic
superbia est radix et initium omnium vitiorum. Eccli. X, 15: initium omnis peccati superbia. Quod sic patet:
charitas enim ideo dicitur radix omnium virtutum, quia coniungit Deo, qui est ultimus finis.
Unde sicut finis est principium omnium operabilium, ita charitas est principium omnium virtutum. Superbia
autem avertit a Deo.
Superbia enim est appetitus inordinatus propriae excellentiae. Si enim aliquis appetit aliquam excellentiam sub
Deo, si moderate quidem appetit, et propter bonum, sustineri potest; si vero non debito ordine, potest quidem alia
vitia incurrere, scilicet ambitionis, avaritiae, seu inanis gloriae, et huiusmodi, tamen non est proprie superbia, nisi
quando quis appetit excellentiam, non ordinando illam ad Deum. Et ideo superbia proprie dicta separat a Deo, et
est radix omnium vitiorum, et pessimum omnium; propter quod Deus resistit superbis, ut dicitur Iac. IV, 6.
Quia ergo in bonis est maxime materia huius vitii, scilicet superbiae, quia eius materia est bonum, permittit
aliquando electos suos impediri, ex aliqua sui parte, ut per infirmitatem, vel per aliquem defectum, et aliquando
etiam per peccatum mortale, ab huiusmodi bono, ut sic ex hac parte humilientur, quod ex illa non superbiant, et
homo sic humiliatus recognoscat se suis viribus stare non posse. Unde dicitur Rom. VIII, 28: diligentibus Deum
omnia, etc., non quidem ex eorum peccato, sed ex ordinatione Dei.
Quia igitur apostolus magnam habebat superbiendi materiam, et quantum ad specialem electionem, qua a
Domino electus est, Act. IX, 15: vas electionis est, etc., et quantum ad secretorum Dei cognitionem, quia hic
dicit se raptum in tertium caelum et in Paradisum, ubi audivit arcana verba quae non licet homini loqui, et
quantum ad malorum perpessionem, quia supra XI, 23: in carceribus plurimis, in infirmitatibus, ter virgis caesus
sum, etc., et quantum ad virginalem integritatem, quia volo omnes esse sicut et ego, I Cor. VII, 7, et quantum ad
bonorum operationem, quia, supra, plus omnibus laboravi, et specialiter quantum ad maximam scientiam qua
emicuit, quae specialiter inflat: ideo Dominus adhibuit ei remedium, ne in superbiam extolleretur.
Et hoc est quod dicit et ne magnitudo revelationis mihi factae extollat me, in superbiam.
Eccli. VI, 2: non te extollas in cogitatione animae tuae velut taurus, etc.. Ps. Lxxxvii, 16: exaltatus autem
humiliatus, etc..
Et dicit, ut ostendat sibi factas fuisse revelationes praedictas, datus est mihi, id est ad meam utilitatem et
humiliationem. Iob XXX, 22: elevasti me, et quasi super ventum ponens, etc.. Datus est, inquam, mihi stimulus,
crucians corpus meum per infirmitatem corporis, ut anima sanetur; quia, ad litteram, dicitur quod fuit
vehementer afflictus dolore iliaco. Vel stimulus carnis meae, id est concupiscentiae surgentis ex carne mea, a qua
multum infestabatur. Rom. VII, 15: non enim, quod volo, etc.: igitur ego ipse mente servio legi Dei, etc.. Unde
Augustinus dicit quod inerant ei motus concupiscentiae, quos tamen divina gratia refraenabat.
Iste, inquam, stimulus est Angelus Satanae, id est Angelus malignus.
Est autem Angelus a Deo missus seu permissus, sed Satanae, quia Satanae intentio est ut subvertat, Dei vero ut
humiliet et probatum reddat. Timeat peccator, si apostolus et vas electionis securus non erat.
De remotione autem huius stimuli removendi sollicitus erat apostolus. Unde propter hoc orabat. Et hoc est quod
subdit propter quod ter, etc..
Ubi sciendum est, quod infirmus nesciens processum medici apponentis mordax emplastrum, rogat medicum, ut
removeat; quod tamen sciens medicus causam quare faciat, scilicet propter sanitatem, non exaudit eum quantum
ad voluntatem petentis, magis curans de eius utilitate. Sic apostolus sentiens stimulum sibi gravem esse, ad
singularis medici confugit auxilium, ut eum removeat.
Ter enim expresse et devote rogavit, ut Deus tolleret ab eo, scilicet stimulum. II par. XX, 12: cum ignoremus
quod agere debeamus, etc.. Forte pluries hoc petiit, sed expresse et instanter ter eum petiit, vel ter, id est
multoties. Ternarius enim est numerus perfectus. Et vere ipse rogandus est, quia ipse vulnerat, et medetur, iob V,
18. Lc. XXII, 40: orate ne intretis in tentationem, etc..
Sequitur responsio Domini et dixit mihi Dominus, etc.. Ubi duo facit.
Primo ponit Domini responsionem; secundo responsionis rationem assignat, ibi nam virtus, etc..
Dicit ergo: ego rogavi, sed Dominus dixit mihi sufficit tibi, etc., quasi dicat: non est tibi necessarium, quod
infirmitas corporis recedat a te, quia non est periculosa, quia non duceris ad impatientiam, cum gratia mea
confortet te; nec infirmitas concupiscentiae, quia non protrahet te ad peccatum, quia gratia mea proteget te. Rom.
III, 24: iustificati gratis, etc.. Et vere sufficit gratia Dei ad mala vitanda, ad bona facienda, et ad vitam
consequendam aeternam.
I Cor. XV, 10: gratia Dei sum id quod sum, etc.. Rom. VI, 23: gratia Dei vita aeterna.
Sed contra Io. XV, 16: quidquid petieritis patrem in nomine meo, dabit vobis, etc.. Aut ergo Paulus discrete
petivit, et tunc debuit exaudiri; aut indiscrete, et tunc peccavit.
Respondeo. Dicendum est quod de una et eadem re potest homo dupliciter loqui. Uno modo secundum se et
naturam illius rei; alio modo secundum ordinem ad aliud. Et sic contingit, quod illud quod est malum secundum
se, est vitandum: secundum ordinem ad aliud est appetendum. Sicut potio inquantum secundum se est amara, est
vitanda, tamen qui considerat eam secundum ordinem ad sanitatem, appetit eam. Ergo et stimulus carnis
secundum se est vitandus ut affligens, inquantum vero est via ad virtutem et exercitium virtutis, est appetendus.

72

