iustorum. Ex reverentia autem cum dicit quomodo cum timore, scilicet filiali, non servili, cum timore animi et
tremore corporis excepistis eum. Gal. IV, 15: testimonium enim vobis, etc..
Et quia ita habuistis vos ad eum, gavisus sum, quia verax inventus sum, et ipse diligit vos. Unde gaudeo quod in
omnibus confido in vobis, non solum in bona voluntate sed etiam in bonis operibus in futuro, quod bene vos
habeatis. Hebr. VI, 9: confidimus de vobis meliora et viciniora saluti.
|+8 Capitulus 8
|#1 Lectio 1
Posita iam exhortatione ad bonum in generali, hic consequenter exhortatur eos ad quoddam bonum particulare,
scilicet ad largitionem collectarum pro sanctis qui erant in ierusalem. Nam, sicut act. XV, 2 dicitur, et apostolus
tangit ad gal. II, 9, apostoli imposuerunt Paulo et barnabae, ut proponerent verbum salutis gentibus, exhortando
eos ad subveniendum sanctis, qui erant in ierusalem, qui venditis omnibus, et positis ad pedes apostolorum, in
maxima erant paupertate; et ad hoc inducit eos ad praesens. Ubi duo facit.
Primo inducit eos ad dandum; secundo monet ad modum dandi, ut scilicet cito et abundanter dent, et hoc cap. IX,
ibi nam de ministerio, etc..
Circa primum duo facit.
Primo tractat de collectis dandis; secundo de ministris per quos huiusmodi collectae fiant, ibi gratias autem Deo
qui dedit, etc..
Circa primum duo facit.
Primo inducit eos ad dandum; secundo excludit excusationem, ibi si enim voluntas prompta est, etc..
Inducit autem eos ad dandum tripliciter.
Primo exemplo aliorum qui dederunt; secundo exemplo Christi, ibi scitis enim gratiam Domini nostri, etc.; tertio
ex ipsorum propria utilitate, ibi hoc enim vobis utile, etc..
Circa primum tria facit.
Primo ponit exemplum; secundo ostendit se permotum ab hoc exemplo, ibi ita ut rogaremus titum, etc.; tertio
monet ut ipsi hoc exemplum sequantur, ibi sed sicut in omnibus abundatis, etc..
Circa primum sciendum est quod apostolus ad hoc, ut Corinthii liberaliter tribuant, proponit eis Macedones in
exemplum. Et commendat eos quantum ad duo, scilicet primo quantum ad patientiam in adversis; secundo
quantum ad liberalitatem in donis, ibi et altissima paupertas, etc..
Circa primum sciendum est quod apostolus inducit eos ad eleemosynas ut merita ipsorum crescant, et ideo in illo
tempore hoc fecit, quando possunt mereri, scilicet tempore gratiae; tunc enim eleemosynae meritoriae sunt. Et
hoc est quod dicit notam vobis facimus gratiam, id est gratuitum donum Dei, scilicet eleemosynarum
largitionem.
Et dicit hoc esse gratiam, quia quidquid boni facimus, est ex gratia Dei. Quae, quidem gratia, non est data istis,
sed mihi, inquantum scilicet ex mea procuratione et sollicitudine et monitione, Macedones ad hoc moti sunt.
Eph. III, 8: mihi autem omnium sanctorum minimo, etc.. Data est, inquam, mihi in ecclesiis Macedoniae, id est
apud fideles Macedoniae.
Quae quidem gratia est quantum ad duo, scilicet quantum ad patientiam, quia in multo experimento, etc.. Ubi
ponit conditiones patientiae perfectae.
Una est quod homo sit constans, ita quod nec timore tribulationis deiiciatur, sed nec etiam in ipso tribulationis
experimento. Et ideo dicit quod in multo experimento tribulationis, constantes fuerunt.
Alia est quod in ipsis tribulationibus gaudeat, sicut legitur de beato Laurentio; et quantum ad hoc dicit
abundantia gaudii ipsorum, scilicet Macedonum, fuit. Iac. I, 2: omne gaudium existimate, etc.. Rom. XII, 12: in
tribulatione gaudentes, etc.. Vel in multo experimento tribulationis, non quam ipsi passi fuerunt, sed quam
viderunt pati in Macedonia, abundantia gaudii ipsorum fuit.
Item secundo, gratia est quantum ad liberalitatem in eleemosynis. Et quantum ad hoc dicit et altissima, etc.. Ubi
duo facit.
Primo ponit eorum liberalitatem; secundo exponit quod dixerat, ibi quia secundum virtutem, etc..
Dicit ergo primo: non solum fuerunt patientes in tribulationibus, scilicet Macedones, sed etiam fuerunt liberales,
quia altissima, id est maxima, paupertas eorum, vel nobilissima. Secundum Glossam facit paupertatem altam
elevatio spiritus supra res temporales et contemptus earum. Et sic istorum paupertas altissima erat, quia non
habebant divitias, et contemnebant eas. Iac. II, 5: nonne Deus elegit pauperes in mundo, etc..
Haec, inquam, paupertas abundavit, id est excrevit, in divitiis copiose dando.
Sed haec expositio Glossae non videtur esse secundum intentionem apostoli, et ideo aliter dicendum est altissima
paupertas, etc..
Ubi sciendum est, quod homo ex duabus causis habet promptum animum ad dandum satis, scilicet ex abundantia
divitiarum, sicut divites, vel ex contemptu divitiarum; et sic idem facit in paupere contemptus, quod facit in
divite abundantia. Et ideo dicit altissima paupertas, sic supra, abundavit, id est effectum abundantiae fecit, in
divitias simplicitatis eorum, quia cor eorum erat solum ad Deum, et ex hoc provenit contemptus divitiarum.
45

