dicere apostolo quod non liceret ei accipere ab eis. Si enim accipitur ab aliis ad servitium eorum, multo magis
liceret ei accipere ab ipsis.
Ex hoc etiam apparet quod legatus Papae visitans unam partem legationis, potest accipere stipendia. Et quod
Dominus Papa, pro necessitate unius patriae, potest accipere subsidium ab aliis partibus mundi. Ratio est, quia
ecclesia est sicut unum corpus. Videmus autem in corpore naturali quod natura, quando deficit virtus in uno
membro, subministrat humores et virtutem accipiens ab aliis membris.
|#3 Lectio 3
Ostenso quod quando primo eis praedicavit in ipso adventu, evangelizavit eis gratis, hic ostendit quod nec etiam
contrahendo moram apud eos, accepit ab eis sumptus. Et primo hoc ostendit, secundo vero respondet cuidam
tacitae quaestioni, ibi nam quod mihi, etc..
Dicit ergo: non solum quando primo veni ad vos non accepi a vobis sumptus; sed etiam cum essem apud vos diu
et etiam egerem, ut ostendat quod non dimisit eis sumptus propter divitias, nulli onerosus fui, aliquid ab aliquo
accipiendo. In quo apparet causa quare dimisit: quia Corinthii, propter avaritiam eis innatam, reputabant sibi
onus ministrare sumptus. I Cor. IX, 12: non sumus usi hac potestate, sed omnia sustinemus, etc..
Sed possent isti dicere: unde ergo habuisti necessaria? et ideo respondet dicens quod ab aliis ecclesiis. Ideo
scilicet nihil accepi, quia illud quod mihi deerat, scilicet a pretio quod lucrabatur nocte laborando manibus suis,
apud aquilam et priscam.
Erat enim scenofactoriae artis, per quam lucrabatur sibi necessaria. Act. XX, 34: ad ea quae mihi opus erant, etc..
Illud ergo quod deerat non dedistis vos, sed suppleverunt fratres qui venerunt a Macedonia, scilicet philippenses,
qui erant valde liberales.
Unde de hoc in epistola ad philippenses commendat eos: Phil. IV, 15: nulla ecclesia communicavit mihi in
ratione dati et accepti, nisi vos. Sed Corinthii erant avari.
Consequenter cum dicit et in omnibus sine onere, etc., ostendit quomodo se habebit in hoc ad eos in futurum,
dicens, quod etiam sine onere vult se habere ad eos. Et circa hoc duo facit.
Primo ponit suam rationem communem; secundo confirmat eam, ibi est veritas Christi, etc..
Dicit ergo: non solum feci hoc, scilicet quod gratis vobis evangelizavi et nulli onerosus fui, sed etiam in omnibus
servabo me vobis sine onere, sicut usque modo servavi, non dure reprehendendo, non severe corrigendo, nec
vestra accipiendo. Act. III: argentum et aurum et vestem nullius concupivi. Num. XVI, 15: tu scis quod nec
asellum quidem acceperim ab eis, dicit Moyses ad Dominum. Samuel dicit, I reg. XII, 3: loquimini de me, si
oppressi, etc..
Et quod ita facturus sit, confirmat ex duobus.
Primo ex eo qui loquitur in ipso, scilicet Christo, qui est veritas, a qua non potest esse falsum. Et ideo dicit est
veritas Christi in me, etc., quasi dicat: hoc quod dixi verum est, quia veritas Christi loquitur in me, etc.. Hoc infra
ultimo: an experimentum quaeritis eius qui in me, etc..
Vel hoc potest accipi per modum iurantis.
Quasi dicat: Deus, qui est veritas et est in me scrutans corda, sit mihi testis, quod ita servabo me. Rom. I, 9: testis
est mihi Deus, etc..
Secundo, ex eo quod non intendit minuere gloriam suam, sed augere.
Apostolus enim attribuebat sibi apud Christum ad magnam gloriam quod ipse solus, inter apostolos, sine sumptu
praedicabat Corinthiis.
Et ideo dicit: ideo servabo me sine onere, quoniam non infringetur, id est non minuetur, in me haec gloria, quod
scilicet gratis praedico vobis, et quod a licitis abstineo, propter salutem vestram: quae quidem est gloria Christi,
quia ipse glorificatur per hoc in me; vel quia ego hanc gloriam habeo specialiter apud Christum. Quae quidem
refringeretur in regionibus achaiae, ubi Corinthus erat metropolis, si recepisset ab eis, quia avari erant.
Habitabant enim in maritimis, et erant intenti mercationibus, et tales consueverunt esse avari. I Cor. IX, 15:
bonum est mihi magis mori, quam ut gloriam meam quis evacuet.
Consequenter cum dicit quare? quia non, etc., ponit causam quare non accepit sumptus ab eis. Et circa hoc duo
facit.
Primo excludit falsam causam; secundo astruit veram, ibi quod autem facio, etc..
Circa primum sciendum est, quod pseudo imponebant apostolo, quod ideo non recipiebat a Corinthiis sumptus,
quia non diligebat eos, et quia non intendebat eis benefacere et servire. Dicit ergo quare, scilicet hoc facio, quia
non diligo vos, id est pro odio quod habeo ad vos, sicut dicunt pseudo? Deus scit quod diligo vos, et quod non
pro odio hoc facio. Io. Cap. Ult.: Domine, tu scis, quia amo te.
Sic ergo, exclusa causa falsa, sequitur vera, ibi quod autem facio, etc.. Et circa hoc duo facit.
Primo ponit veram causam; secundo rationem huius assignat, ibi nam eiusmodi pseudo, etc..
Circa primum sciendum est, quod pseudo, ut dictum est, quaerebant lucra et gloriam propriam. Et ideo, ut in
reverentia haberentur, nitebantur exterius sequi vestigia apostoli, vel etiam, si potuissent, excellere ipsum.
Dicit ergo apostolus: si ergo volunt me imitari, in hoc imitentur, ut nihil accipiant.

60

