vos, ego ex tristitia vestra tristarer, et sic nullus esset qui laetificaret me inter vos, qui contristamini ex me, quia
contristatus non de facili alium consolatur. Prov. X, 1: filius sapiens, etc.. Prov. XXIX, 3: vir qui amat
sapientiam, etc..
Vel aliter: est duplex tristitia. Una secundum mundum; alia secundum Deum, quae poenitentiam in salutem
operatur. Apostolus non loquitur de prima, sed de secunda. Et dicit: ex hoc ipso ego consolabor, si contristo vos,
id est, si increpando reduco ad poenitentiam; sed si venirem, et viderem vos non poenitere de peccatis, tunc
nullam consolationem haberem, quia nullus contristatur et poenitet ex me, id est, mea correctione et increpatione.
Causa autem quare hoc scribo vobis est ut ita disponatis vos quod, quando venero, non habeam tristitiam de eo
quod viderim vos incorrectos, super tristitiam quam habui, quando audivi vos peccasse.
Et circa hoc duo facit. Primo ponit admonitionem; secundo spem de impletione admonitionis ostendit, ibi
confidens in omnibus vobis, etc..
Admonitio est ista: ideo scripsi vobis hoc, scilicet quod tristor de peccato vestro commisso, II Petr. II, 8: iniquis
operibus animam iusti cruciabant, etc., ut paretis et disponatis vos corrigendo, ut cum venero ad vos, non habeam
tristitiam de peccatis, de quibus, scilicet vobis, oportuerat me gaudere, id est, debebam laetari et congratulari,
scilicet de praesentia vestra. Lc. XV, 10: gaudium est Angelis Dei, etc..
Qualem autem spem habeat de impletione suae admonitionis, subdit, dicens: confidens de omnibus vobis, etc.;
quasi dicat: hanc fiduciam habeo de vobis taliter disponi vos, ut cum venero, omnes detis mihi materiam gaudii.
Et hoc debetis libenter facere, quia gaudium meum, etc., id est cedit ad gaudium vestrum, vel est propter
gaudium vestrum, quod habetis de recuperatione gratiae.
I Tim. II: quod est gaudium meum.
Etc.. Rom. XII, 15: gaudere cum gaudentibus, etc..
Sed quia posset aliquis dubitare de hoc, quod dicit ne, cum venero, tristitiam super tristitiam habeam, et quaerere
quam tristitiam habuit de eis, ideo consequenter hoc exponit, dicens nam ex multa tribulatione, etc..
Et circa hoc duo facit.
Primo manifestat tristitiam iamdudum habitam; secundo respondet cuidam tacitae quaestioni, ibi non ut
contristemini, etc..
Dicit ergo primo: quia haberem tristitiam, si non invenirem vos correctos, super tristitiam quam habui quando
peccastis, et oportuit me contristare vos redarguendo dure. Nam ex multa tribulatione et angustia cordis scripsi
primam epistolam, per multas lacrymas, quas fudi pro vobis iam mortuis per peccatum. Ier. IX, 1: quis dabit
capiti meo aquas, etc.. Eccli. XXII, 3: confusio est patri de filio indisciplinato.
Is. LVII, 1: iustus perit, et non est qui recogitet, etc..
Sciendum est autem quod duo ponit ad exaggerationem tristitiae, tribulationem scilicet et angustiam, quia unum
additum alteri aggravat tristitiam. Nam aliquando quis tribulatur, sed sine angustia, tunc scilicet quando aliqua
adversitate quasi acutissimo tribulo pungitur, et tamen videt sibi patere vias evadendi, quia si non pateat,
tribulationi angustia iungitur. Dicit ergo ex multa tribulatione, qua pungebar de facto et malo vestri, et angustia
cordis, quia non videbam unde de facili posset poni remedium, scripsi, etc..
Ps. Cxviii, 143: tribulatio et angustia invenerunt me.
Sed quia possent dicere: o apostole, etiam haec Scribis nobis ut tristemur, et ideo hoc removet, dicens non ut
contristemini, scilicet scribo vobis illa, sed ut sciatis quam charitatem habeam in vobis. Duo enim sunt signa
dilectionis, scilicet quod gaudeat quis de bono alterius, et tristetur de malo eius, et haec ego habeo ad vos. Infra
V, 14: charitas Christi urget nos. Abundantius, quam credatis, vel abundantius quam ad alios.
|#2 Lectio 2
Postquam apostolus insinuavit causam dilationis, ne scilicet tristitiam inferret, et de eius contristatione tractavit,
hic consequenter tractat de contristante.
Et circa hoc tria facit.
Primo enim exaggerat culpam contristantis; secundo poenam eius pro culpa inflictam, ibi sufficit illi, etc.; tertio
hortatur eos habere misericordiam ad contristantem, ibi ita ut e contrario, etc..
Dicit ergo primo: scripsi vobis per multas lacrymas, quas fudi propter tristitiam conceptam et propter poenam
infligendam peccanti, sed si quis contristavit me, ille scilicet fornicarius enormis, de quo dicitur I Cor. V, 1:
omnino auditur inter vos fornicatio, etc.. Iste, inquam, et si contristavit, non contristavit me, sed ex parte, id est,
non contristavit me, scilicet solum, sed vos et nos. Non omnes, sed ex parte.
Et hoc dico, non ut onerem vos omnes, id est, ut vobis hoc onus omnibus non imponam derisorie loquendo, quasi
dicat: non ita estis boni et diligitis me, quod pro tristitia mea, et pro peccato fratris omnes doleatis.
Vel ut non onerem omnes vos, non tantum illos qui non doluerunt de peccato.
Vel aliter dicendum, et melius, non me contristavit, sed ex parte, etc..
Sciendum est enim quod aliquis aliquando tristatur totaliter, et aliquando non totaliter.
Totaliter quidem tristatur quis, quando prae tristitia absorbetur a dolore; et haec tristitia est quae mortem
operatur, ut dicitur infra, VII, 10, quae quidem, secundum Philosophum, non cadit in sapientem. Non totaliter

9

