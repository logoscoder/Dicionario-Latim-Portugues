sciemus nos habere charitatem qua informatur fides, quod est contra illud Eccle. IX, 1: nemo scit utrum odio,
etc..
Respondeo. Dicendum est, quod habitare Christum in nobis, potest accipi dupliciter: vel quantum ad intellectum,
vel quantum ad affectum. Si quantum ad intellectum, sic ipse habitat in nobis per fidem informem.
Et hoc modo nihil prohibet nos per certitudinem scire, quod Christus habitet in nobis, scilicet cum scimus nos
tenere fidem, quam ecclesia catholica docet et tenet. Si vero quantum ad affectum, sic habitat Christus in nobis
per fidem formatam, et hoc modo nullus potest scire, quod Christus habitet in nobis, vel quod habeamus
charitatem, nisi per revelationem et specialem gratiam alicui concedatur certitudo. Per quamdam tamen
coniecturam nihil prohibet nos scire posse quod in charitate sumus, quando scilicet quis invenit se taliter paratum
et dispositum, ut nullo modo propter aliquod temporale vellet aliquid facere contra Christum. I Io. III, 21: si cor
nostrum non reprehenderit nos, etc..
Patet ergo quod apostolus loquitur quantum ad primum modum. Vel etiam loquitur de cognitione, quae est per
coniecturam quamdam, ut dictum est.
Argumentum autem procedit quantum ad secundum modum, et de cognitione quae est per certitudinem.
Quid autem in apostolo possint invenire subdit, dicens spero autem, etc..
Nam quia isti Corinthii possent dicere: nos non sumus reprobi, sed ideo non tenemus documenta tua, quia non
sunt recta, sed reprobanda.
Et ideo dicit: quidquid sit de vobis, tamen spero, quod ex vita et doctrina nostra, quam ostendi vobis,
cognoscetis, quia non sumus reprobi, et non docuimus mala, nec exclusi sumus a potestate quam dicimus nos
habere. Eccli. XIX, 26: ex visu cognoscitur vir. Matth. VII, 16: a fructibus eorum, etc..
Consequenter cum dicit oramus, etc., excludit suspicionem.
Comminatus enim fuerat eis iudicium severum, cum ostenderat potestatem suam in iudicando, et indixerat
examinationem, credens Christum in eis esse, nisi ipsi essent reprobi. Sed tamen hoc dimittit sub dubio, utrum sit
Christus in eis. Et quia ipsi possent credere et suspicari, quod apostolus gauderet de hoc quod essent reprobi, ut
ipse in comparatione ad eos maior appareat et ut in eis posset exercere severius iudicium: ideo apostolus hanc
suspicionem removet hic, primo, per orationem, quam pro eis ad Deum dirigit; secundo per gaudium, quod de
eis concepit, ibi gaudemus enim, etc..
Orat autem, ut ipsi inveniantur innocentes, ut non examinentur ex severitate iudicii. Et ideo dicit oramus autem,
scilicet Deum, ut vos nihil mali faciatis; quasi dicat: non credatis, quod velimus, quod sitis reprobi, sed oramus,
ut nihil, etc..
Item orat, quod ipse appareat infirmus, per quod excluditur appetitus excellentiae apostoli in comparatione ad
eos. Et ideo dicit non, scilicet oramus, ut probati appareamus, id est non ut nos commendemur probati in
comparatione ad vos, sed magis, ut vos quod bonum est, faciatis, Gal. VI, 9: bonum autem facientes, etc.. Ps.
XXVI: viriliter agite et confortetur cor vestrum; nos autem, ut reprobi simus, amittendo potestatem puniendi et
iudicandi, quia ubi non est culpa, omnes sumus pares, et unus non habet potestatem iudicandi super alios.
Magis ergo vult apostolus, ut sint boni, quam ut subiaceant potestati iudicii sui.
Et quod careat potestate iudicandi si boni sint, ostendit cum dicit non enim possumus, etc., quasi dicat: nos non
laboramus nisi pro veritate et pro ipsa stamus.
Constat autem, quod si puniremus innocentes, faceremus contra veritatem, et contra iustitiam.
Unde cum apostolus non possit facere contra veritatem sed pro veritate, id est pro iustitia, manifestum est, quod
non puniet innocentes.
Notandum est, secundum Augustinum in Glossa, quod ad vitandum peccata, necessaria sunt duo, scilicet liberum
arbitrium, et gratia Dei. Si enim liberum arbitrium non esset necessarium, numquam darentur homini praecepta,
nec prohibitiones, nec exhortationes. Frustra etiam darentur poenae. Gratia etiam est necessaria, quia nisi Deus
omnes regeret per gratiam suam, non posset homo stare. Frustra etiam oraremus, quod non inducat nos in
tentationem.
Et ideo apostolus ostendens utrumque esse necessarium, et orat Deum pro gratia obtinenda, et monet ut per
liberum arbitrium recedant a malo et faciant bonum. Unde dicit oramus quantum ad primum, ut nihil mali
faciatis quantum ad secundum.
Consequenter cum dicit gaudemus, etc., removet falsam suspicionem propter gaudium de bono ipsorum
conceptum.
Et primo ponit gaudium, quod de ipsorum innocentia concepit; secundo orationem quam pro ipsorum perfectione
emittit, ibi hoc autem oramus, vestram, etc..
Dicit ergo: oramus quod vos probati appareatis, sed nos infirmi, et hoc apparet ex affectu nostro, quia gaudemus,
quod scilicet aliqui sint inter vos boni et innocentes, ex quo subtrahatur nobis potestas iudicandi et videamur
infirmi. Et hoc est quod dicit gaudemus, quoniam nos infirmi sumus, id est non exercentes potestatem nostram,
vos autem potentes, id est sic bene agentes et vitia vincentes, quod subtrahitis vos a potestate nostra iudicandi.
Cum enim aliquis male agit, subdit se potestati iudicis, sed bene faciendo repellit illam a se. Rom. XIII, 3: vis
non timere potestatem? benefac, etc.. I Cor. IV, 10: nos infirmi, vos fortes.
De isto gaudio dicitur Phil. II, 17: gaudeo et congratulor vobis, etc..
80

