Primo hortatur in generali, quod gratia Dei non utantur in vanum; secundo ostendit gratiam Dei eis esse collatam,
ibi ait enim: tempore accepto, etc.; tertio docet eos in speciali modum utendi dicta gratia, ibi nemini dantes ullam
offensionem, etc..
Dicit ergo primo: ex quo facultas adest nobis ad bene operandum, et haec est gratia Dei, nos autem ad hoc pro
Christo legatione fungimur; ideo, adiuvantes, nos, scilicet praedicationibus, exemplis et exhortationibus.
Prov. XVIII, 19: frater qui adiuvatur a fratre, etc.. Vel, adiuvantes, scilicet Deum. I Cor. III, 9: adiutores Dei
sumus.
Sed contra Is. XL, 13: quis adiuvit spiritum Domini, etc.. Non ergo bene dicitur, adiuvantes Deum.
Responsio: quod iuvare Deum potest intelligi, vel ei vires ministrare ad aliquid agendum, et sic nullus iuvat
Deum, nec iuvare potest; vel eius mandatum exequi, et sic sancti homines Deum iuvare dicuntur, exequendo eius
mandata.
Nos, inquam, sic iuvantes, hortamur vos, Rom. XII, 8: qui exhortatur, etc.. Hoc scilicet exhortamur, ne in
vacuum gratiam Dei recipiatis, quasi dicat: ne receptio gratiae sit vobis inutilis et vacua, quod tunc contingit,
quando ex perceptione gratiae quis non sentit fructum. Qui quidem duplex est, scilicet remissio peccatorum. Is.
XXVII, 9: hic est omnis fructus, etc.. Et ut homo iuste vivendo perveniat ad gloriam caelestem. Rom. VI, 21:
habetis fructum vestrum. Quicumque ergo gratia percepta non utitur ad vitandum peccata, et consequendum
vitam aeternam, hic gratiam Dei in vanum recipit.
Phil. II, 16: non in vacuum cucurri, etc..
Et ne aliquis dubitaret de perceptione huius gratiae a Deo, ideo consequenter apostolus probat eos iam recepisse
gratiam hanc, vel paratam habere ad recipiendum, dicens ait enim: tempore, etc.. Et circa hoc duo facit.
Primo inducit auctoritatem prophetae; secundo inductam adaptat ad propositum, ibi ecce nunc tempus, etc..
Dicit ergo primo: dico quod paretis vos ad fructuose percipiendum gratiam, quae vobis est collata, vel parata. Ait
enim, Dominus per Isaiam XLIX, 8: tempore accepto, etc..
Circa quod sciendum est quod Dominus dicitur facere nobis gratiam, vel exaudiendo nos in petitionibus nostris,
vel iuvando in operationibus nostris; sed exaudit, ut percipiamus quod petimus. Iac. I, 5: si quis indiget sapientia,
postulet, etc.. Adiuvat, ut perficiamus quod operamur. Ps. Xciii, 17: nisi quia Dominus adiuvit me, etc.. Et haec
duplex est gratia, praeveniens scilicet et cooperans, vel subsequens, quae quidem necessaria est nobis ad
obtinendum.
Et primo gratiam praevenientem quam optare debemus, ut simus accepti a Deo. Ps. XXXI, 6: pro hac orabit ad te
omnis sanctus.
Et quantum ad hoc dicit in tempore accepto, id est acceptionis et gratificationis; hoc enim tempore accepto fit,
quod gratis fit.
Rom. IV, 6: beatitudinem hominis cui Deus accepto fert iustitiam, etc.. Exaudivi te, id est acceptavi te. Vel
tempore accepto, id est in tempore gratiae. Et hoc modo gratia praeveniens dicitur illa, per quam liberamur a
peccatis. Gratia vero subsequens dicitur per quam virtutes nobis ex perseverantia in bono conferuntur.
Secundo necessaria est nobis gratia cooperans; et hanc petebat Ps. XXII, 6: et misericordia eius subsequatur me,
etc.. Et quantum ad hoc dicit in die salutis adiuvi te.
Tempus enim ante Christum non fuit dies, sed nox. Rom. XIII, 12: nox praecessit, etc..
Sed tempus Christi dicitur dies, et non solum dies, sed dies salutis. Ante enim non erat salus, quia nullus ad
finem salutis perveniebat, scilicet ad visionem Dei, sed modo, quando iam nata est salus in mundo, homines
salutem sequuntur. Matth. I, 21: vocabis nomen eius Iesum. Ipse enim salvum faciet populum, etc.. I Petr. IV:
operamini vestram salutem. Et hoc fit auxilio gratiae cooperantis, qua per nostra opera pervenimus ad vitam
aeternam. Phil. II, 13: Deus est qui operatur, etc..
Consequenter auctoritatem inductam adaptat ad propositum, dicens ecce nunc, etc., quasi dicat: haec quae dixit
Dominus de tempore gratiae per prophetam, implentur modo, quia ecce nunc tempus acceptabile, id est
gratificationis, per quam exaudimur a Deo, quia iam venit plenitudo temporis, scilicet incarnationis Christi, gal.
IV, 4. Et hoc quantum ad primam partem auctoritatis Ps. Lxviii, 14: tempus beneplaciti Deus. Ecce nunc dies
salutis, in quo scilicet, adiuti gratia cooperante, possumus operari ad consequendum salutem aeternam.
Io. IX, 4: me oportet operari, etc.. Gal. VI, 10: dum tempus habemus, etc..
Consequenter cum dicit nemini dantes, etc., docet modum utendi gratia eis collata. Et primo in generali, qualiter
scilicet in vacuum non recipiatur; secundo in speciali, ibi in multa patientia, etc..
Dicit ergo: sic utendum est gratia, ut dantes nemini ullam offensionem.
Nam gratia ad duo datur, scilicet ad vitandum mala, et ad operandum bona.
Et ideo duo docet, ut scilicet vitemus mala, et quantum ad hoc dicit nemini dantes, etc..
Quod potest dupliciter exponi. Uno modo, ut referatur ad apostolos, quasi dicat: nos adiuvantes vos exhortamur;
nos, dico, nemini ullam dantes offensionem, quia si per malam vitam aliquos offenderemus, vituperaretur
ministerium nostrum, et contemneretur praedicatio nostra. Rom. II, 24: nomen Dei per vos blasphematur.
Gregorius: cuius vita despicitur, restat ut eius praedicatio contemnatur.
Unde publicus et famosus peccator cavere debet sibi ne praedicet, alias peccat.
Ps. XLIX, 16: peccatori autem dixit Deus, etc..
34

