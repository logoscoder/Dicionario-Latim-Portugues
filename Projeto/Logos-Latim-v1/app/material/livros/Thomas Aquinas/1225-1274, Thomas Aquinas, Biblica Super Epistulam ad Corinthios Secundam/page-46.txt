Prov. XI, 3: simplicitas iustorum, etc..
Consequenter cum dicit quia secundum virtutem, etc., exponit quod dixit commendando ipsorum liberalitatem
quantum ad tria, scilicet quantum ad quantitatem dati, quantum ad voluntatem dandi, et quantum ad ordinem
dationis.
Quantum ad quantitatem dati, quia dederunt supra virtutem. Et ideo dicit: vere abundavit in divitias, quia ego
reddo illis testimonium quod fuerunt voluntarii ad dandum secundum virtutem rerum suarum et supra virtutem,
quia intantum dederunt quod post eguerunt.
Vel dicendum est, et melius, quod est virtus interior animi, et virtus exterior, scilicet facultas rerum temporalium.
Virtus interior est promptitudo animi ad dandum. Et ideo dicit testimonium illis reddo, quod fuerunt voluntarii ad
dandum, secundum virtutem animi interiorem, et supra virtutem exteriorem, scilicet divitiarum. Tob. IV, 9: si
multum tibi fuerit, etc..
Contra: quicumque dat supra virtutem, dat immoderate; non ergo ex hoc est dignus laude.
Respondeo. Dicendum est quod virtus in dando potest considerari dupliciter, scilicet simpliciter seu absolute, et
secundum proportionem aliorum. Quando ergo dat plus quam alii suae proportionis, non peccat; sed si
simpliciter dat supra virtutem, tunc immoderate dat. Sic ergo commendat eorum liberalitatem quantum ad
quantitatem dati.
Commendat autem eam quantum ad voluntatem dandi, cum dicit quia voluntarii fuerunt, Ex. XXV, 2: ab omni
qui ultroneus offert. In hoc autem fuerunt voluntarii, quia rogaverunt nos cum multa exhortatione, obsecrantes, id
est rogantes. Quasi dicat: non solum rogaverunt, sed etiam per rationes nos induxerunt, ut habeant gratiam et
communicationem ministerii, etc., id est ut liceret eis dare sua pauperibus sanctis, qui sunt in ierusalem, non
reputantes se facere gratiam nobis, sed quod eis gratia fiat. Hebr.
Ult.: beneficentiae autem et communionis, etc..
Commendat etiam eorum liberalitatem quantum ad ordinem dandi, quia non solum sua dederunt, sed primo
seipsos, quia talis debet esse ordo in dando, ut primo homo sit acceptus Deo, quia nisi homo sit Deo gratus, non
sunt accepta munera eius. Gen. IV, 4: respexit Dominus ad Abel, scilicet primo, et ad munera eius consequenter.
Eccli. XXX, 24: miserere animae tuae, etc..
Et ideo dicit non sicut speravimus, quasi dicat: vere voluntarii fuerunt, quia non sicut speravimus, id est non ea
intentione qua putabamus, ut scilicet darent pro culpis redimendis, sed semetipsos dederunt primum Domino,
emendando vitam suam, et deinde nobis, obediendo per omnia, per voluntatem Dei, quae est ut subdantur
homines vicariis suis. Hebr. Cap. Ult.: obedite praepositis vestris, etc..
Glossa dicit quod non aliter erat ab eis recipiendum, nisi scilicet prius seipsos dedissent Deo; ergo videtur quod
non sint recipiendae eleemosynae a peccatoribus.
Sed dicendum est quod non est ab eis recipiendum, quando dant ea intentione ut foveantur in peccatis.
Sic ergo, posito exemplo Macedonum, ostendit se consequenter permotum esse hoc exemplo, cum dicit ita ut
rogaremus titum, quasi diceret: intantum nos permoti fuimus hoc exemplo de liberalitate Macedonum, ut scilicet
rogaremus titum, ut etiam vos sitis participes ipsius gratiae, ut, scilicet titus, quemadmodum coepit vos monere
ad benefaciendum, postquam vidit vos correctos, et inducere vos ad communionem, ita perficiat in vobis, et
spiritualiter gratiam istam de largitione eleemosynarum, ut non desit vobis. Phil. I, 6: qui coepit in vobis, etc..
Consequenter admonet eos, ut hoc exemplo ipsi inducantur, cum dicit sed sicut in omnibus, etc.. Ubi duo dicit.
Primo monet ut ipsi, exemplo Macedonum, sint prompti ad eleemosynas faciendum; secundo quamdam
suspicionem aufert, ibi non quasi imperans dico, etc..
Dicit ergo sed sicut in omnibus, etc., quasi dicat: sicut vos superatis Macedones in omnibus aliis gratiis, ita
debetis eos superare etiam in ista, scilicet eleemosynis faciendis. Et hoc est quod dicit sicut in omnibus aliis
abundatis; et, primo in his quae pertinent ad intellectum, et quantum ad hoc dicit in fide, qua creditur, et
sermone, quo confitemur, Rom. X, 10: corde creditur ad iustitiam, quantum ad fidem, ore autem confessio fit ad
salutem, quantum ad sermonem; et in scientia Scripturarum. I Cor. I, 5: in omnibus divites facti estis, etc..
Secundo in his quae pertinent ad opus, et quantum ad hoc dicit et in omni sollicitudine, scilicet bene operandi.
Rom. XII, 11: sollicitudine non pigri.
Tertio in his quae pertinent ad affectum, et quantum ad hoc dicit in charitate vestra spirituali habita in nos
superabundantius.
Col. III, 14: super omnia charitatem habentes, etc.. Sicut, inquam, in omnibus istis abundatis, ita scilicet rogavi
titum, ut in hac gratia, scilicet eleemosynarum, abundetis.
Et quia posset haberi suspicio quod quasi ex imperio mandaret, ut darent eleemosynas, contra quod est quod
dicitur Ez. XXXIV, 4: vos autem cum austeritate, etc., et ideo contra removet, dicens non quasi imperans dico.
Hoc est quod rogavi titum, vel quod ego ipse hoc dico vobis, id est non feci quasi imperans. I Petr. Cap. Ult.: non
ut dominantes in cleris. Sed dico hoc comprobans, id est volens comprobare per aliorum sollicitudinem, scilicet
Macedonum, vestrae charitatis ingenium.
Ubi sciendum est, quod ingenium bonum sumitur non solum pro aptitudine ad sciendum faciliter, sed etiam ad
bene operandum.

46

