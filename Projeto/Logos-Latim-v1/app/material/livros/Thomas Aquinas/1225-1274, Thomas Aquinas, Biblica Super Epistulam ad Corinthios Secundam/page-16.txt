Primo quantum ad effectum, quia illud est testamentum mortis, istud vitae, ut dictum est. Et quantum ad hoc
dicit, quod si ministratio mortis, id est vetus, quae est occasio mortis. Et hoc respondet ei quo dicitur littera
occidit, etc..
Secundo quantum ad modum tradendi, quia vetus fuit tradita litteris in tabulis lapideis, nova vero fuit impressa
spiritu in cordibus carnalibus. Et hoc innuit, cum dicit litteris deformata, id est perfecte formata, in lapidibus, id
est in tabulis lapideis. Et hoc ei respondet, quo dicitur: non littera, sed spiritu, etc..
Tertio quantum ad perfectionem, quia gloria veteris testamenti sine fiducia est, quia neminem ad perfectum
adduxit lex. In novo vero est gloria cum spe melioris gloriae, scilicet sempiternae. Is. LI, 6: salus mea in
sempiternum erit. Et hoc innuit, cum dicit quae evacuatur, Gal. V, 2: quod si circumcidamini, Christus nihil, etc..
Conclusio ponitur, cum dicit quomodo non magis, quod planum est.
Horum autem rationem assignat consequenter, cum dicit nam si ministratio, etc..
Et est ratio sua talis: gloria magis debetur iustitiae, quam damnationi, sed ministerium novi testamenti est
ministerium iustitiae, quia iustificat interius vivificando. Ministerium autem veteris testamenti est ministerium
damnationis occasionaliter. Supra eodem: littera occidit, spiritus autem vivificat. Cum ergo ministratio
damnationis, id est, ministratio veteris testamenti, quae occasionaliter est causa damnationis, ut dictum est, est in
gloria, quae apparuit in facie Moysi, constat quod multo magis abundat in gloria, id est, dat abundantem gloriam
ministris eius, ministerium iustitiae, id est, novi testamenti, per quod datur spiritus, per quem est iustitia et
consummatio virtutum.
Prov. III, 35: sapientes gloriam possidebunt.
Consueverunt hoc in loco fieri quaestiones de comparatione Moysi et Pauli, sed, si recte considerentur verba
apostoli, non sunt necessariae, quia hic non fit comparatio personae ad personam, sed ministerii ad ministerium.
Sed quia possent pseudo-apostoli dicere quod licet maius ministerium sit novi testamenti quam ministerium
veteris testamenti non tamen est multo maius, et ideo bonum est quod illi ministerio, et isti intendamus, quod et
faciebant, quia simul servabant legalia cum evangelio. Ideo hic consequenter apostolus hoc improbat, cum dicit
nam nec glorificatum, etc..
Et circa hoc duo facit.
Primo enim ostendit, quod ministerium novi testamenti absque aliqua comparatione excedit ministerium veteris;
secundo causam huius assignat, ibi si enim quod evacuatur, etc..
Dicit ergo: dixi quod ministerium iustitiae abundat in gloria, et intantum quod gloria veteris ministerii non est
dicenda gloria, quia nec glorificatum, etc.: quod dupliciter exponitur.
Primo modo sic quia nec, etc., id est illa gloria nihil est in comparatione ad istam novi testamenti, quia illa gloria
non est omnibus ministris collata, sed solum Moysi, et non claruit in toto Moyse, sed in parte, id est in facie
solum particulariter. Et ideo nec glorificatum est, id est nec glorificari debet, propter excellentem gloriam, id est
comparatione excellentis gloriae novi testamenti, quae abundat gratia, ut per eam purificati homines possent
videre non gloriam hominis, sed Dei.
Secundo modo ut punctetur sic: nec glorificatum est quod claruit; quasi dicat: nam in hac parte, id est in respectu
huius naturae particularis, qui sumus servi, non est glorificatum, id est non gloriosum illud quod claruit in veteri
testamento; et hoc propter excellentem gloriam, quae est in novo, quia illa est gloria Dei patris.
Huius autem causam assignat consequenter, cum dicit si enim quod evacuatur, etc..
Et est ratio sua talis: illud quod datur ut transeat, nihil est in respectu ad illud quod datur ut semper maneat. Si
ergo testamentum vetus, quod evacuatur, tollitur, I Cor. XIII, 10: cum venerit quod perfectum est, evacuabitur
quod ex parte est, etc.. Per gloriam enim Moysi ministratum saltem per particularem gloriam.
Constat quod testamentum novum manet, quia hic inchoatur, et perficitur in patria.
Lc. XXI, 33: caelum et terra transibunt, verba autem mea non transibunt. Erit multo magis in gloria aeterna, in
qua perficietur.
Erit, inquam, nobis, qui sumus eius ministri.
|#3 Lectio 3
Positis his quae pertinent ad commendationem doni percepti a Deo, hic consequenter ponit ea quae pertinent ad
commendationem fiduciae de ipso dono conceptae.
Circa hoc autem duo facit.
Primo ponit fiduciam ex dono conceptam; secundo vero comparat fiduciam veteris et novi testamenti, ibi et non
sicut Moyses.
Dicit ergo primo: habentes igitur talem spem, ex hoc scilicet quod nobis dictum est, scilicet videndi gloriam Dei,
rom. VIII, 24: spe enim salvi facti sumus, multa fiducia utimur, id est, confidenter operamur ea quae pertinent ad
usum huius ministerii, ex quo crescit nobis spes. Prov. XXVIII, 1. Iustus quasi leo confidens absque terrore erit.
Ier. XVII, 7: benedictus vir qui confidit in Domino.
Consequenter, sicut praetulit donum dono, ita praefert fiduciam novi testamenti fiduciae veteris testamenti, cum
dicit et non sicut Moyses, etc..
Et circa hoc duo facit: primo proponit factum in veteri testamento; secundo exponit, ibi quod evacuatur, etc..
16

