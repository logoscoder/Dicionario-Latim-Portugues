Ex. IV, 12: perge, ergo, ego ero in ore tuo.
Lc. XXI, 15: ego dabo vobis os et sapientiam, etc..
Quae ergo homo facit ex instinctu spiritus sancti, dicitur quod spiritus sanctus facit; ideo apostolus quia a Christo
motus hoc loquebatur, attribuit Christo tamquam principali, dicens qui in me loquitur Christus, etc..
Sed ne dubitetur de potestate et virtute Christi, ideo consequenter apostolus ostendit virtutem Christi, cum dicit
qui in vobis, etc.. Ubi primo ostendit virtutem Christi, quantum ad ea quae in eis apparuerunt; secundo quantum
ad ea quae in Christo sunt, ibi nam etsi, etc..
Dicit ergo: habeo potestatem iudiciariam a Christo, qui in me loquitur, qui magnae virtutis est in vobis, dando
dona gratiarum, distributionem spiritus et alia multa, quae experti estis; et non solum non infirmatur, sed potens
est in vobis, quia potenter vos liberavit a peccato, potenter vos convertit ad bonum. Ps. XXIII, 8: Dominus fortis
et potens, etc.. Sap. XII, 18: subest tibi cum volueris posse. Et Paulo ante: virtutem enim ostendis tu, etc..
Et non solum potentia Christi apparuit in vobis, sed etiam in seipso, scilicet inquantum a morte crucis, quam
sustinuit ex infirmitate humana, quam assumpsit infirmatam in paupertate, surrexit, et vivit ex virtute Dei, quae
est ipse Deus. Talis enim erat illa susceptio, quae Deum hominem faceret, et hominem Deum. I Cor. I, 25: quod
infirmum est Dei, fortius est hominibus, etc.. Vel, ex virtute Dei, scilicet patris, qui est etiam virtus Christi, quia
eadem est virtus patris et filii. Apoc. I, 18: fuit mortuus, etc..
Haec etiam virtus Christi derivatur ad nos.
Nam et nos infirmi, etc., quasi dicat: ad nos etiam pertinet illa virtus, quia et nos infirmi sumus in illo, id est ad
intentionem illius, inquantum propter ipsum multa patimur, et mortificamus nosmetipsos, et humiliamus nos. I
Cor. IV, 10: nos infirmi propter Christum, etc.. Supra X, 10: praesentia corporis infirma. Supra IV, 10: semper
mortificationem, etc.. Et ideo vivemus, id est vivificabimur, ex virtute Dei in vobis, iudicandis.
Gal. I, 1: qui suscitavit Iesum Christum, etc..
Et est sensus: nos ex virtute qua Christus vivit, resuscitamur; et illa virtute habemus etiam potestatem iudicandi
in vobis, vel vivemus, simili beatitudine, cum eo, et hoc ex virtute Dei, quae quidem virtus Dei est in vobis, id
est in conscientiis vestris.
|#2 Lectio 2
Post comminationem severi Dei iudicii, subdit apostolus admonitionem ad praeparationem, ut iudicium severum
non patiantur, et primo ponit ipsam admonitionem; secundo rationem admonitionis assignat, ibi ideo haec absens
scribo, etc..
Circa primum duo facit.
Primo ponit admonitionem; secundo excludit falsam suspicionem, ibi oramus autem ad Deum, etc..
Circa primum duo facit.
Primo monet ut se examinent; secundo innuit quid per huiusmodi examinationem invenire possint, ibi an non
cognoscitis, etc..
Circa primum sciendum est, quod ille, qui secure vult comparere in iudicio, debet se primo examinare de factis
suis, et sic poterit scire utrum tute compareat. Et ideo apostolus monet ut antequam veniant ad iudicium, quod
erit in adventu suo ad eos, examinent se, dicens vosmetipsos tentate, id est examinate et considerate actus
vestros.
I Thess. V, 21: omnia probate, quod bonum est tenete, etc..
Monet autem, ut de duobus se examinent, scilicet de fide. Unde dicit si estis in fide, scilicet quam praedicavi
vobis, et a me accepistis de Domino Iesu Christo, an excideritis ab ea et sitis prolapsi in aliam. Et hoc
necessarium est, quia I Cor. XI, 31 dicitur: si nosmetipsos iudicaremus, etc.. Ier. II, 23: vide vias tuas, etc..
Item de operibus. Unde dicit ipsi vos probate, scilicet an sitis in operibus bonis, et utrum conscientia remordeat
vos aliquid mali fecisse. Et hoc utile est, quia I Cor. XI, 28 dicitur: probet autem seipsum homo, etc.; Gal. VI, 4:
opus suum probet unusquisque.
Consequenter cum dicit an non cognoscitis, etc., ostendit quid per huiusmodi examinationem invenire poterunt.
Et primo quid inveniant in seipsis; secundo quid inveniant in apostolo, ibi spero autem, etc..
In seipsis autem duo invenire poterunt per examinationem, quia aut scient se tenere fidem, et sic invenire
poterunt et cognoscere, quod Christus sit in eis, et hoc est quod dicit an non cognoscitis vosmetipsos, quia
Christus Iesus in vobis est? id est numquid si examinaretis vos, sciretis vos habere fidem, et cognosceretis, quod
Christus est in vobis? quasi dicat: sic, quia ubi est fides Christi, ibi est Christus. Eph. III, 17: habitare Christum
per fidem, etc.. I Cor. VI, 19: nescitis quia corpora vestra templum, etc..
Aut scient se non tenere fidem, et sic invenient quod sint reprobi. Et ideo dicit nisi forte reprobi estis, id est vere
invenietis vos habere Christum, nisi forte dimiseritis fidem et reprobi sitis ab eo, quod prius habuistis per fidem.
Ier. XV, 6: reliquisti me, retrorsum abiisti. Ier. VI, 29: malitiae eorum non sunt consumptae, argentum reprobum,
etc..
Sed hic quaestio est litteralis de hoc quod dicit an non cognoscitis, etc.. Nam Christus in eis solum manet, qui
habent charitatem, ut dicitur I Io. IV, 16: Deus charitas est, etc.. Si ergo cognoscimus, quod Christus per fidem
sit in nobis, oportet quod hoc sit per fidem formatam. Cognoscentes ergo hoc modo Christum esse in nobis,
79

