pusillanimis, ut propter hoc derelinquat iustitiam. Si vero sit in bona fama apud infideles, non debet tamen
superbire, sed debet inter utrumque medio modo incedere.
Consequenter exponit ista duo quae posuit.
Et primo quam infamiam habuerunt, et ostendit quod magnam, quia ut seductores, etc., quasi dicat: a quibusdam
habemur ut seductores, a quibusdam vero habemur ut veraces. Nec mirum, quia etiam de Christo alii dixerunt
quia bonus est, alii vero quod non, sed seducit turbas, ut dicitur Io. VII, 12. Secundo ostendit quomodo fuerunt
gloriosi et ignobiles, quia sicut ignoti et cogniti, id est approbati a bonis, et incogniti, id est despecti a malis. I
Cor. IV, 13: tamquam purgamenta, etc..
Consequenter prosequitur ea quae pertinent ad concupiscentiam carnis. Et ponit tria quae concupiscit caro. Primo
enim concupiscit longam vitam, et quantum ad hoc dicit quasi morientes, id est licet exponamur periculis mortis,
infra XI, 23: in mortibus frequenter, etc., tamen ecce vivimus, virtute et fide. Et ideo Hab. II, 4: iustus ex fide
vivit. Ps. Cxvii, 17: non moriar, sed vivam, etc..
Secundo concupiscit incolumitatem et quietem.
Et quantum ad hoc dicit ut castigati et non mortificati, quasi dicat: licet diversis flagellis castigemur a Domino,
non tamen tradit nos morti. Ps. XI: castigans castigavit me Dominus, etc.. II tim. III, 12: omnes qui pie volunt,
etc..
Tertio concupiscit gaudium et iucunditatem, et quantum ad hoc dicit quasi tristes, semper autem gaudentes; quia
licet in exterioribus, et quae ad carnem sunt, patiamur tristitiam et amaritudinem, interius tamen continuum
gaudium habemus, quod crescit in nobis ex consolationibus spiritus sancti, et spe remunerationis aeternae. Iac. I,
2: omne gaudium existimate, etc.. Io. XVI, 20: tristitia vestra vertetur in gaudium, etc..
Consequenter prosequitur de his quae pertinent ad concupiscentiam oculorum.
Et circa hoc ponit duo, quorum unum est in comparatione ad alios; et secundum hoc, prosperum in divitiis est
quod homo abundet, ita quod possit aliis ministrare de divitiis suis. Sinistrum autem in hoc est, quod homo sit ita
pauper, quod oporteat eum ab aliis mendicare. Et ideo dicit quod, in his temporalibus, sumus sicut egentes, id est
ab aliis accipientes; sed tamen quantum ad spiritualia sumus multos locupletantes. Et non dicit omnes, quia non
sunt omnes locupletari parati. Prov. XIII, 7: est quasi pauper, cum in multis divitiis sit.
Secundum est in comparatione ad seipsos, et secundum hoc prosperum in divitiis est multa possidere, sinistrum
autem, ut nihil penitus habeat. Et quantum ad hoc dicit, quod in exterioribus sunt tamquam nihil habentes,
scilicet in temporalibus, quia omnia dimiserunt propter Christum. Matth. XVI: si vis perfectus esse, vade, et
vende omnia quae habes, etc.. Sed interius et in spiritualibus, omnia possidentes, scilicet per interiorem
magnitudinem cordis. Et hoc ideo est quia ipsi vivebant non sibi, sed Christo, et ideo, omnia quae sunt Christi,
reputabant ut sua. Unde cum Christo omnia sint subiecta, omnia possidebant, et omnia tendebant in eorum
gloriam. Ios. I, 3: et omnem locum quem calcaverit pes vester, vobis tradam.
Nota autem circa praemissa, quod apostolus utitur in praemissis miro modo loquendi. Nam ipse quasi semper
ponit unum contra unum, et temporale contra spirituale; sed tamen in temporalibus semper addit quamdam
conditionem, puta: ut, sicut, quasi, tamquam, sed in opposito spirituali, nihil addit. Cuius ratio est quia
temporalia, sive sint mala, sive bona, sive transmutabilia et apparentia, habent tamen similitudinem vel boni vel
mali. Et ideo dicit: ut seductores, et quasi ignoti, quia non erant in rei veritate sic, sed in opinione hominum, et si
erant transitoria, erant bona aut mala. Bona autem spiritualia existentia sunt et vera, et ideo non addit eis
conditionem aliquam.
|#3 Lectio 3
Postquam apostolus docuerat usum gratiae collatae quantum ad bonas operationes exteriores, hic consequenter
instruit eos circa usum praedictum quantum ad interiorem devotionem, quae consistit in laetitia cordis, quae
latitudinem cordis causat.
Et circa hoc tria facit.
Primo enim exhibet se eis in exemplum latitudinis; secundo ostendit, quod ab ipso non habent contrarium
exemplum, nec possunt accipere, ibi non angustiamini in nobis, etc.; tertio exhortatur eos ad cordis latitudinem,
ibi eamdem autem habentes, etc..
Circa primum duo facit.
Primo ponit signum latitudinis cordis; secundo ponit ipsam latitudinem cordis quam habebat apostolus, ibi cor
nostrum dilatatum est, etc..
Signum autem latitudinis est os latum, quia os immediate adhaeret cordi. Unde quae per os exprimimus, sunt
expressa signa conceptionum cordis. Matth. XII, 34: ex abundantia cordis os loquitur. Et hoc est quod dicit os
nostrum patet ad vos. Os enim clausum est aliquando, tunc scilicet quando ea quae sunt in corde non patent
exterius; sed apertum et patens est, quando ea quae in corde sunt, manifestantur. Iob III, 1: post haec aperuit,
etc.. Matth. V, 2: aperiens os suum, etc..
Et ne hoc videatur pertinere ad vitium vanitatis, quia manifestat se, subdit rationem, dicens ad vos, id est propter
utilitatem vestram manifestamus vobis secreta cordis nostri.
I Cor. X, 33: non quaerens quod mihi utile sit, etc..
37

