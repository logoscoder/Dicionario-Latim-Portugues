Unionem autem quae est per gloriam, non habemus in re, sed in spe certa, inquantum habemus firmam spem
vitae aeternae.
Et habemus duplicem certitudinem spei huius unionis consequendae. Una est per signum, alia per pignus.
Per signum evidens, quia fidei. Unde dicit signavit nos signo fidei Christi. Item signum crucis. Ez. IX, 4: signa
thau, id est signum crucis. Apoc. VII, 3: quoadusque signemus servos Dei nostri, etc.. Et hoc per spiritum
sanctum. Rom. VIII, 9: si quis spiritum Christi non habet, etc.. Et ideo speciale et certum signum est vitae
aeternae consequendae configurari Christo. Cant. VIII, 6: pone me ut signaculum, etc.. Vel signavit signo vitae.
Per pignus vero maximum, quia spiritus sancti, et ideo dicit dedit pignus spiritus in cordibus nostris. De quo
certum est quod nullus potest eum accipere a nobis.
Sed nota, in pignore duo sunt consideranda, scilicet quod faciat spem habendae rei, et quod valeat tantum,
quantum valet res, vel plus; et haec duo sunt in spiritu sancto. Quia si consideremus substantiam spiritus sancti,
sic valet tantum spiritus sanctus quantum vita aeterna, quae est ipse Deus, quia scilicet valet quantum omnes tres
personae. Si vero consideretur modus habendi, sic facit spem, et non possessionem vitae aeternae, quia nondum
perfecte habemus ipsum in vita ista. Et ideo non perfecte beati sumus, nisi quando perfecte habebimus in patria.
Eph. I, 13: signati estis spiritu.
Consequenter cum dicit ego autem testem, etc., excusat se de eo quod non venit: et hoc per iuramentum quod
maius est. Et circa hoc tria facit. Primo ponit suam excusationem; secundo respondet tacitae quaestioni, ibi non
quia dominamur; tertio exponit quod dicit, ibi nam fide statis.
Excusat se autem per iuramentum duplex.
Unum attestationis, cum dicit ego autem testem Deum invoco, aliud execrationis, cum dicit in animam meam, id
est, contra animam meam. Rom. I, 9: testis est mihi Deus, etc.. Testem, inquam, invoco Deum, quia non veni
ultra, id est, post primam vicem, vel postquam discessi a vobis; et hoc feci, parcens vobis, scilicet quia ipse
sciebat eos incorrigibiles. Unde si ivisset tunc, aut punivisset, et sic forte recessissent totaliter a fide; aut non
punivisset, et sic dedisset occasionem magis peccandi.
Sed quia aliquis posset dicere: quare dicis parcens vobis? numquid Dominus noster es? ideo consequenter hoc
removet, dicens non, dico, quia dominamur fidei vestrae, sed adiutores, etc., quasi dicat: non dico hoc ut
Dominus, sed ut coadiutor. I Petr. V, 3: non enim dominantes in cleris, etc..
Adiutor, inquam, gaudii vestri, vel emendationis vestrae.
Quare autem dicat, fidei vestrae, exponit consequenter, dicens nam fide statis, id est, statis in gratia ista Christi
per fidem.
|+2 Capitulus 2
|#1 Lectio 1
Apostolus supra posuit excusationem in generali de mora eundi ad Corinthios, hic vero insinuat causam tantae
morae, et quomodo eis pepercit.
Circa hoc autem duo facit.
Primo enim insinuat unam causam dilationis fuisse ne in adventu suo tristitiam inferret eis; secundo ostendit
aliam causam fuisse ne fructus quem apud alios sperabat, et inceperat facere, impediretur, ibi cum venissem
autem, etc..
Circa primum duo facit.
Primo ostendit causam dilationis esse in communi, ne tristitiam inferret; secundo loquitur in speciali de quodam,
qui eum contristaverat, ibi si quis autem contristavit me.
Circa primum tria facit.
Primo assignat rationem quare venire distulit; secundo causam dicti assignat si enim ego contristatus, etc.; tertio
manifestat quae dixit, ibi nam ex multa tribulatione.
Dicit ergo: dixi quod non veni ad vos parcens vobis, in hoc scilicet quia nolui vos contristari, ideo statui, id est
firmiter disposui, hoc ipsum apud me, quod proposui, cum aliam epistolam misi, Eccli. XXXVII, 20: ante omnia
verbum verum, etc.. Ne iterum, id est alia vice, in tristitia venirem ad vos, id est vos contristem.
Et ratio quare noluit eos contristare est illa qua Dominus noluit ieiunare discipulos suos, scilicet ad hoc, ut amore
et non timore afficerentur ad Christum, et iungerentur sibi. Voluit enim eos Dominus firmare et nutrire in fide, in
omni dulcedine et desiderio cordis, et sic, firmati ex amore, non de facili avellerentur propter tribulationes, quia
aquae multae non potuerunt extinguere charitatem, Cant. VIII, 7. Similiter apostolus non vult eos propter hoc
contristare.
Rationem huius dicti, scilicet quod non vult eos contristare, assignat cum dicit si enim ego contristo, etc..
Et circa hoc duo facit.
Primo assignat causam quare noluit eos contristare; secundo manifestat quare hoc significet eis, ibi et hoc ipsum
scripsi.
Dicit ergo: ratio quare nolui in tristitia venire est quia tristitia vestra redundat in tristitiam meam, et de
consolatione vestra gaudeo, et solum vos consolamini me, cum sum apud vos; unde, si venirem et contristarem
8

