Vel passiones Christi, id est quas sustinemus propter Christum: Act. V, 41: ibant apostoli gaudentes, etc.. Et Ps.
XLIII, 22: propter te mortificamur, etc.. Sicut, inquam, huiusmodi passiones abundant, sic abundat per Christum
consolatio nostra. Ps. Xciii, 19: secundum multitudinem dolorum, etc..
|#3 Lectio 3
Postquam apostolus ostendit quod Deus consolatur servos suos in tribulationibus, scilicet ministros fidei et
praedicatores, hic consequenter manifestat, quod eorum consolatio cedit ad bonum aliorum.
Et circa hoc duo facit.
Primo manifestat qualiter eorum consolatio sit ad aliorum utilitatem et salutem; secundo ordinem huius
consolationis et salutis insinuat, ibi quae operatur tolerantiam, etc..
Circa primum advertendum est, quod tria dicit apostolus se recepisse: tribulationem, cum dicit: in omni
tribulatione nostra, consolationem, cum dicit: qui consolatur nos, exhortationem, cum subdit: ut possimus et ipsi,
etc.. Accipiendo ergo haec tria passive, dicimus, quod apostoli consolantur, tribulantur et exhortantur. Unde et
tria ostendit apostolus cedere ad consolationem aliorum, et hoc in quodam ordine. Et primo eorum tribulationem,
cum dicit sive, inquit, tribulamur, etc.. Quasi dicat: vere quidquid recipimus est in bonum vestrum, quia sive
tribulamur, pro vestra exhortatione et salute, quia scilicet nostro exemplo monet vos Deus ad passionum
tolerantiam, unde provenit vobis salus aeterna. Unde I machab. VI, 34 legitur, quod ostenderunt elephantis
sanguinem uvae, et mororum, ut acuerent eos ad bellum. Quod fit, quando tepidis et pigris adhibentur passiones
sanctorum in exemplum.
Secundo ostendit, quod eorum consolatio in aliorum utilitatem cedit, cum dicit sive consolamur. Quasi dicat:
ipsa nostra consolatio, qua nos spe praemii consolamur, est ad consolationem vestram, inquantum exemplo
nostro vos etiam eamdem spem praemii habentes, gaudetis.
Tertio ostendit quod eorum exhortatio passiva est ad bonum aliorum, dicens sive exhortamur, per internam
inspirationem vel per flagella, hoc est pro vestra exhortatione, scilicet ut vos ad maiora animemini, et salutem
speretis. Unde dicitur II Mach. Cap. Ult., quod exhortati sermonibus Iudae, etc.. Adiuvantibus autem vobis, etc..
Huius autem consolationis et salutis ordinem insinuat, cum subdit quae operatur tolerantiam, etc..
Et circa hoc duo facit.
Primo ostendit patientiam habitam in adversis; secundo manifestat fructum, qui ex patientia provenit, ibi ut spes
firma, etc..
Dicit ergo: dico quod haec ad vestram salutem cedunt, quae salus est vobis in hoc, inquantum exemplo nostri
estis fortes ad tolerantiam passionum, et ut patienter sustineatis passiones quas et nos patimur.
Lc. XXI, 19: in patientia vestra possidebitis animas vestras. Iac. V, 10: exemplum accipite, fratres mei, etc..
Ex qua quidem patientia provenit vobis fructus, quia ex hoc spes nostra firma est pro vobis, quod vos efficiamini
haeredes vitae aeternae. Rom. V, 3 s.: tribulatio patientiam operatur, patientia vero spem. Gregorius: tanto spes
in Deum solidior surgit, quanto quis graviora pro nomine eius pertulerit.
Nam ex passionibus quas sustinent sancti Dei pro Christo, consurgit eis spes vitae aeternae.
Et causa spei huius est, quia sumus scientes, quia sicut estis socii nostri in passionibus, eritis socii et
consolationis, id est vitae aeternae. II Tim. II, 11: fidelis sermo, nam si commortui sumus, et convivemus, etc.
I Petr. IV, 13: communicantes Christi passionibus gaudete, etc..
Consequenter cum dicit non enim volumus vos, captat eorum benevolentiam, recitando quaedam in speciali.
Et circa hoc tria facit.
Primo enim describit persecutionem quam passus est in Asia; secundo specialem ei consolationem collatam, ibi
qui de tantis, etc.; tertio subdit consolationis causam, ibi nam gloria, etc..
Dicit ergo primum: non solum ea quae dicta sunt de tribulationibus in generali, bonum est vos scire, sed non
volumus vos ignorare, quia scire est utile vobis, inquantum exemplo nostri patientiores estis.
Nolumus, inquam, vos ignorare de tribulatione nostra, etc.. Thren. III, 19: recordare paupertatis meae, etc..
Haec est illa persecutio, de qua legitur Act. XIX, 23 ss., quae facta est apostolo ab Asiano quodam argentario
concitante plebem contra eum, quam quidem apostolus exaggerat a tribus. Ex loco, quia in Asia, et hoc est quod
dicit quae, scilicet tribulatio, facta est in Asia, id est, apud ephesum, quae est in Asia, ubi debuisset magis
honorari et consolari.
Ex acerbitate, quia supra consuetudinem humanarum passionum, et ideo dicit quoniam supra modum sumus,
etc.. Item supra posse, et ideo dicit supra virtutem.
Sed contra I Cor. X, 13: fidelis Deus, qui non patietur vos tentari supra, etc..
Respondeo. Dicendum quod pati supra virtutem potest intelligi dupliciter. Vel supra virtutem naturalem, et de
hac loquitur hic, supra quam Deus aliquando permittit sanctos tentari; vel supra virtutem gratiae, et de hac
intelligitur illud I Cor. X, 13: fidelis Deus, etc., supra quam non permittit aliquem Deus tentari. Et quod
apostolus loquatur hic de virtute naturali, ostendit consequenter cum dicit ita ut taederet nos vivere.
Constat enim quod inter alia vivere magis desideratur. Quando ergo est tanta persecutio, ut et ipsa vita reddatur
taediosa, manifestum est quod est supra virtutem naturae.

4

