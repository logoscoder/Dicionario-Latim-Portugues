Secunda sumitur ex auctoritate praesidentis cui astat. Ideo dicit coram Deo, coram quo ex sinceritate loqui
debemus. III reg. XVII, 1: vivit Dominus, in cuius conspectu sto, etc..
Tertia sumitur ex dignitate materiae de qua loquitur. Nam praedicatio apostolorum est de Christo, et ideo debet
esse sincera, sicut et ipse Deus et Christus. Et ideo dicit in Christo solum, non de legalibus, ut pseudo-apostoli
faciunt. I Cor. II, 2: neque existimavi me scire aliquid inter vos, nisi Christum, et hunc crucifixum.
|+3 Capitulus 3
|#1 Lectio 1
Postquam apostolus suam excusationem posuit, in qua benevolentiam captavit auditorum, hic consequenter
prosequitur suam intentionem, scilicet tractans de ministris novi testamenti.
Et circa hoc duo facit.
Primo enim commendat dignitatem bonorum ministrorum; secundo vero exaggerat malitiam malorum
ministrorum, et hoc a X cap.
Et deincePs. Circa primum duo facit.
Primo enim commendat ministerium novi testamenti; secundo commendat usum huius ministerii in aliis,
exhortando eos ad hoc, ibi VI cap.
Adiuvantes autem, etc..
Circa primum commendat huiusmodi ministerium novi testamenti ex tribus.
Primo ex dignitate in isto capite; secundo ex usu, cap. IV, ibi ideo habentes, etc.; tertio ex praemio, cap. V, ibi
scimus autem quoniam si, etc..
Circa primum duo facit.
Primo removet quamdam obiectionem; secundo commendat ministros novi testamenti, ibi qui et idoneos nos
fecit, etc..
Circa primum sciendum est quod apostolus intendit commendare ministros novi testamenti, quorum ipse erat
unus. Et ideo ne Corinthii obiicerent sibi quod in hoc vellet commendare seipsum, statim excludit, dicens
incipimus iterum nosmetipsos, etc.. Ubi duo facit.
Primo movet quaestionem; secundo respondet, ibi scilicet aut numquid egemus, etc..
Quaestio sua talis est: dico quod non sumus adulterantes verbum Dei, sicut pseudo, sed ex sinceritate, sicut ex
Deo. Sed numquid hoc dicendo, incipimus iterum nos commendare, id est, dicimus ista ut velimus nostram
gloriam quaerere et non Dei? et dicit iterum, quia in epistola prima commendaverat se satis, cum dixit: ut sapiens
architectus, etc.. Non ergo hoc dicimus, ut quaeramus gloriam nostram, sed Dei. Prov. XXVII, 2: laudet te
alienus, etc..
Huic autem quaestioni respondet, cum dicit aut numquid egemus, etc.. Et ostendit, quod non libenter commendat
se.
Et circa hoc duo facit.
Primo ostendit quod non indiget commendatione hominum; secundo quod neque etiam hoc requirit ipse ab eis,
ibi fiduciam autem talem, etc..
Circa primum duo facit.
Primo ostendit, quod non indiget commendatione eorum ad gloriam propriam; secundo huius causam assignat,
ibi epistola nostra vos estis, etc..
Dicit ergo: dico quod non incipimus commendare nosmetipsos, quia non indigemus commendatione. Et hoc est,
quod dicit aut numquid egemus nos, veri ministri, sicut quidam, scilicet pseudo, commendatitiis epistolis, id est
laudibus Missis, ad vos, ab aliis, aut ex vobis, aliis Missis? sed contra Col. IV, 10 dicitur: marcus consobrinus
barnabae, de quo accepistis mandatum, etc.. Etiam legati Papae semper portant litteras commendatitias. Non est
ergo malum.
Respondeo. Dicendum, quod accipere litteras huiusmodi a personis famosis, ut solum per illas commendentur et
honorentur, quousque ipsi ex bonis operibus suis veniant in notitiam, hoc non est malum, hoc faciunt legati
Papae. Apostolus vero ita iam erat notus et commendatus apud istos per opera sua, quod non indigebat litteris
commendatitiis.
Et ideo statim causam huius assignans, subdit epistola nostra vos estis. Quasi dicat: ego habeo bonas litteras, non
indigeo aliis. Et ideo circa hoc duo facit. Primo enim ostendit quae sit ista littera quam habet; secundo exponit
hoc idem, ibi manifestati, etc.. Circa primum duo facit.
Primo ostendit quae sit illa littera; secundo ostendit eam esse sufficientem ad commendationem propriam, ibi
scripta, etc..
Dicit ergo sic epistola nostra vos estis, id est epistola per quam manifestatur dignitas nostra, qua nos
commendamur, ita ut epistolis aliis non indigeamus. Supra II: gloria nostra vos estis. Gal. IV, 19: filioli mei quos
iterum parturio, etc..
Sed haec epistola estne sufficiens? ita, quia scripta, etc.. Ubi duo tangit, sufficientiam litterarum huiusmodi
causantia. Unum est, quod intelligatur et sciatur ab eo pro quo mittitur, alias adhuc quaereret, nisi sciret se eam
13

