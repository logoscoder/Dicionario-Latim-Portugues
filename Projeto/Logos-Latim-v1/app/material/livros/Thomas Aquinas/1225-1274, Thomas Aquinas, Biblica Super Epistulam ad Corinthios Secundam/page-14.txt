habere. Et quantum ad hoc dicit scripta in cordibus nostris, quia semper vos habemus in memoria, habentes de
vobis specialem curam. Phil. I, 7: eo quod habeam vos, etc..
Secundum est, quod ille cui mittitur, legat et sciat eam, alias non curaret de commendatione eius. Et quantum ad
hoc dicit quae scitur et legitur ab omnibus hominibus. Scitur, inquam, quia per nos instituti estis et conversi.
Legitur autem, quia exemplo nostri etiam alii imitantur vos. Hab. II, 2: scribe visum, et explana eum super
tabulas, ut percurrat qui legerit eum.
Quomodo autem scitur haec epistola, exponit dicens manifestati, etc.. Et circa hoc tria facit. Primo exponit cuius
sit haec littera; secundo quomodo sit scripta, et tertio in quo.
Cuius autem sit, sic ostendit, quia Christi.
Et ideo dicit manifestati quoniam estis Christi, id est a Christo informati et inducti, scilicet principaliter et
auctoritative.
Matth. XXIII, 8: unus est Magister vester.
Sed a nobis secundario et instrumentaliter.
Et ideo dicit ministrata a nobis. I Cor. IV, 1: sic nos existimet homo, etc. I Cor. III, 4: quid igitur cephas, etc..
Quomodo autem sit scripta, ostendit, quia non atramento, id est non admixta erroribus, sicut pseudo-apostoli;
non mutabilis et imperfecta, sicut vetus lex, quae neminem ad perfectum adduxit, Hebr. VII, 19. Nam
atramentum nigrum est per quod intelligitur error, et delebile per quod intelligitur mutabilitas.
Non, inquam, atramento est scripta, sed spiritu Dei vivi, id est spiritu sancto, quo vivitis, et quo docente instructi
estis.
Eph. I, 13: in quo signati estis.
Ubi autem sit scripta insinuat, subdens non in tabulis lapideis, sicut lex vetus, ut excludat duritiem, quasi dicat:
non in lapideis cordibus habentibus duritiem, sicut Iudaei.
Act. VII, 51: dura cervice, etc.. Sed in tabulis cordis carnalibus, id est, in cordibus latis ex charitate, et
carnalibus, id est, mollibus ex affectu implendi et intelligendi.
Ez. XXXVI, 26: auferam a vobis cor lapideum, etc..
Fiduciam autem talem, etc.. Apostolus supra excusavit se, quod non quaerebat gloriam suam quia non indigebat
ea, hic vero probat quia ipse non quaerit gloriam propriam, imo omnia bona quae facit, non attribuit sibi, sed
Deo.
Et circa hoc duo facit.
Primo enim attribuit omnia bona, quae habet et facit, Deo; secundo causam huius assignat, ibi non quod
sufficientes, etc..
Dicit ergo primo: dico quod non egemus epistolis commendatitiis, et quod vos estis epistola nostra ministrata a
nobis. Nec etiam quaerimus gloriam nostram, sed Christi.
Et fiduciam talem, id est dicendi talia, habemus ad Deum, id est referimus in Deum. Vel fiduciam tendentem in
Deum, ex cuius viribus hoc dico, quia ipse in me operatur.
Quam quidem fiduciam habemus per Christum, per quem accessum habemus ad patrem, ut dicitur Rom. V, 2,
qui univit nos Deo. Ier. XVII, 7: benedictus vir, etc.. Et quia unitus Deo per Christum habeo hanc fiduciam.
Ps. XI, 6: fiducialiter agam, etc..
Causa autem huius fiduciae est, quia quidquid ego facio, etiam ipsum principium operis, Deo attribuo. Et ideo
dicit non quod simus sufficientes cogitare, saltem non dicere, vel implere. Nam in quolibet processu operis
primo est assensus, qui fit cogitando, deinde collatio per verbum, et postmodum impletio per opus; unde fit, ut
sic nec cogitare quis a se habeat, sed a Deo; non est enim dubium, quod non solum perfectio operis boni est a
Deo, sed etiam inchoatio.
Phil. I, 6: qui coepit in vobis opus bonum, etc.. Et hoc est contra pelagianos dicentes, quod inchoatio boni operis
est ex nobis, sed perfectio est a Deo. Is. XXVI, 12: omnia opera nostra, etc..
Sed ex hoc, ne videatur tollere libertatem arbitrii, dicit a nobis, quasi ex nobis, quasi dicat: possum quidem
aliquid facere, quod est liberi arbitrii, sed hoc, quod facio, non est ex me, sed a Deo, qui hoc ipsum posse
confert; ut sic, et libertatem hominis defendat cum dicit a nobis, id est a nostra parte, et divinam gratiam
commendet, cum dicit quasi ex nobis scilicet procedat, sed a Deo.
Hoc etiam Philosophus vult, quod numquam homo per liberum arbitrium potest quoddam bonum facere, sine
adiutorio Dei.
Et ratio sua est, quia in his, quae facimus, quaerendum est illud propter quod facimus.
Non est autem procedere in infinitum, sed est devenire ad aliquid primum, puta ad consilium.
Sic ergo bonum facio, quia consilium mihi inest ad hoc, et hoc est a Deo. Unde dicit, quod consilium boni est ab
aliquo, quod est supra hominem, movens eum ad bene operandum. Et hoc est Deus, qui et homines movet et
omnia, quae agunt ad actiones suas, sed aliter et aliter. Cum enim huiusmodi motus sit quoddam receptum in
moto, oportet quod hoc fiat secundum modum suae naturae, id est, rei motae. Et ideo omnia movet secundum
suas naturas. Ea ergo, quorum natura est ut sint liberae voluntatis, dominium suarum actionum habentia, movet
libere ad operationes suas, sicut creaturas rationales et intellectuales. Alia autem non libere, sed secundum
modum suae naturae.
14

