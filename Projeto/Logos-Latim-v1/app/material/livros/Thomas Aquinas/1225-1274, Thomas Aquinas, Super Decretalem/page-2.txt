Quia igitur de summa trinitate et aliis ad fidem pertinentibus hic tradere intendit quod fides catholica tenet, ideo
additur, et fide catholica. Dicitur autem fides ecclesiae catholica, idest universalis, ut boetius dicit in libro de
trinitate, tum propter universalium praecepta regularum, tum propterea quia eius cultus per omnes pene mundi
terminos emanavit; haereticorum vero errores sub certis terrarum angulis includuntur.
Quia de fide sanctae trinitatis considerandum est, primo oportet scire, quod duplex est actus fidei, scilicet corde
credere et ore confiteri, secundum illud Rom. X, 10: corde creditur ad iustitiam, ore autem confessio fit ad
salutem. Uterque autem actus aliquid requirit ad sui perfectionem.
Nam interior actus fidei exigit firmitatem absque omni dubitatione, quae firmitas provenit ex infallibilitate
divinae veritatis, cui fides innititur; unde dicitur Iac. I, 6: postulet autem in fide nihil haesitans. Sed confessio
fidei debet esse simplex, idest absque simulatione, secundum illud I ad timoth. I, 5: finis praecepti est caritas de
corde puro et conscientia bona et fide non ficta. Debet etiam esse simplex, idest absque erroris permixtione,
secundum illud I ad thessal. II, 3: exhortatio nostra non fuit de errore.
Debet etiam esse absque variatione, II ad Cor. I, 18: sermo noster qui fuit apud vos, non fuit in illo est et non.
Quantum ergo ad primum dicit, firmiter credimus; quantum ad secundum et simpliciter confitemur.
Ulterius autem considerandum est quod fidei christianae articuli a quibusdam duodecim, a quibusdam
quatuordecim computantur. Secundum enim illos qui computant quatuordecim, septem articuli pertinent ad
divinitatem, septem vero ad humanitatem.
Illi autem qui ad divinitatem pertinent, sic distinguuntur, ut unus sit articulus de divinae essentiae unitate, qui
tangitur in symbolo cum dicitur: credo in unum Deum.
Secundus est de persona patris, qui tangitur cum dicitur: patrem omnipotentem.
Tertius est de persona filii qui tangitur cum dicitur: et in Iesum Christum filium eius. Quartus est de persona
spiritus sancti, qui tangitur cum dicitur: et in spiritum sanctum. Quintus est de effectu, quo a Deo creamur in esse
naturae, qui tangitur cum dicitur: creatorem caeli et terrae. Sextus de effectu Dei secundum quod recreamur in
esse gratiae, qui tangitur cum dicitur: sanctam ecclesiam catholicam, sanctorum communionem, remissionem
peccatorum.
Quia per gratiam Dei in unitatem ecclesiae congregamur, sacramenta communicamus et peccatorum
remissionem consequimur. Septimus articulus est de effectu Dei quo perficimur in esse gloriae et quantum ad
corpus et quantum ad animam; et hic tangitur cum dicitur: carnis resurrectionem, vitam aeternam.
Articuli vero septem ad incarnationem pertinentes sic distinguuntur, ut primus sit de Christi conceptione, qui
tangitur cum dicitur: qui conceptus est de spiritu sancto. Secundus autem est de eius nativitate, qui tangitur cum
dicitur: natus ex maria virgine. Tertius est de eius passione, qui tangitur cum dicitur: passus, mortuus et sepultus.
Quartus est de descensu ad inferos: quintus de resurrectione: sextus de ascensione: ascendit ad caelos.
Septimus de adventu ad iudicium: inde venturus est iudicare vivos et mortuos.
Alii vero ponentes duodecim articulos, ponunt unum articulum de tribus personis; et articulum de effectu gloriae
dividunt in duos, ut scilicet alius sit articulus de resurrectione carnis, et alius de vita aeterna: et sic articuli ad
divinitatem pertinentes sunt sex. Item conceptionem et nativitatem Christi sub uno articulo comprehendunt; et
sic etiam articuli de humanitate sunt sex: unde omnes sunt duodecim.
Primo igitur prosequitur articulum primum de essentiae unitate; unde primo ponit unitatem divinae essentiae:
unus est solus verus Deus, secundum illud ioan. XVII, 3: ut cognoscant te solum verum Deum. Deut. VI, 4: audi
Israel, Dominus Deus tuus Deus unus est: per quod excluditur error gentilium ponentium multos deos. Dicitur
autem verus Deus, quia est essentialiter et naturaliter Deus; dicuntur enim aliqui dii non veri, per adoptionem,
vel per participationem divinitatis; sive nuncupative, secundum illud psalm. Lxxxi, 6: ego dixi: dii estis.
Dicuntur etiam aliqui dii secundum opinionem errantium, secundum illud psalm. Xcv, 5: omnes dii gentium
Daemonia.
Deinde ostendit excellentiam divinae naturae sive essentiae. Et primo quantum ad hoc quod non comprehenditur
tempore: quod significatur cum dicitur, aeternus. Dicitur enim aeternus, quia caret principio et fine, et quia eius
esse non variatur per praeteritum et futurum. Nihil enim ei subtrahitur, nec aliquid ei de novo advenire potest.
Unde dicit ad Moysem Exod. III, 14: ego sum qui sum, quia scilicet eius esse non novit praeteritum nec futurum,
sed semper praesentialiter esse habet. Et apostolus dicit ad Rom. Ult. 26: nunc patefactum est per Scripturas
prophetarum secundum praeceptum aeterni Dei.
Secundo ostenditur quod Dei magnitudo excedit incomparabiliter omnem magnitudinem creaturae, cum dicitur,
immensus. Illud enim mensurari potest per aliquid aliud, quod si excedat in magnitudine, tamen excessus est
secundum aliquam proportionem. Sicut binarius mensurat senarium, inquantum ter duo faciunt sex. Senarius
autem excedit binarium secundum aliquam proportionem, secundum quam binarius mensurat senarium, quia est
triplum eius. Deus autem excedit magnitudine suae dignitatis omnem creaturam in infinitum; et ideo dicitur
immensus, quia nulla est commensuratio vel proportio alicuius creaturae ad ipsum; unde dicitur in psalm. Cxliv,
3: magnus Dominus et laudabilis nimis, et magnitudinis eius non est finis; et baruch IV, 25, dicitur: magnus est
et non habens finem, excelsus et immensus.
Tertio ostenditur quod excedit omnem mutabilitatem, cum dicitur, incommutabilis, quia scilicet nulla est apud
ipsum variatio, secundum illud Iacob. I, 17: apud quem non est transmutatio, nec vicissitudinis obumbratio.
2

