Alii vero, scilicet sequaces valentini, posuerunt corpus Christi non esse assumptum de virgine, sed de caelo
allatum, contra id quod dicitur ad Gal. IV, 4: factum ex muliere; et Rom. I, 3: qui factus est ei ex semine David
secundum carnem.
Et ad hoc excludendum dicit, et humana carne compositus.
Circa ipsam autem unionem contrarie erraverunt Nestorius et eutyches; quorum Nestorius posuit unionem esse
factam solum secundum inhabitationem gratiae, sicut etiam in aliis sanctis Deus dicitur esse per inhabitantem
gratiam, ut sic Dei et hominis sit alia et alia persona, contra id quod dicitur Ioan. I, 14: verbum caro factum est,
idest filius Dei factus est homo; quod non potest dici de aliis quos per gratiam inhabitat. Eutyches vero posuit,
quod facta est unio Dei et hominis in unam naturam, ita scilicet quod Christum asserebat esse quidem ex duabus
naturis, non autem in duabus quia scilicet intendebat quod ante incarnationem erant duae naturae, Dei et
hominis; sed post incarnationem facta est una natura. Unde ad utrumque excludendum dicit: una in duabus
naturis persona viam vitae manifestius demonstravit.
Fuerunt enim quidam eutychis sectatores, scilicet theodosius et Gaianus, qui ponentes unam naturam in Christo,
quasi ex divinitate et humanitate confectam, diversimode erraverunt: nam theodosius posuit illam naturam esse
corruptibilem et passibilem; Gaianus autem incorruptibilem et impassibilem. Et ad hos errores excludendos,
subdit: qui cum secundum divinitatem sit immortalis et impassibilis, secundum humanitatem factus est passibilis
et mortalis.
Deinde accedit ad articulum passionis, dicens: qui etiam pro salute humani generis in ligno crucis passus et
mortuus. Post quem ponit articulum de descensu ad inferos, dicens: descendit ad inferos. Postea vero ponit
articulum de resurrectione Christi: et resurrexit a mortuis. Ac deinde ponit articulum de ascensione, dicens,
ascendit in caelum.
Sed notandum est quod horum articulorum veritatem praedictus Arii et Apollinaris error salvare non potest. Si
enim Christus animam non habuit, sed verbum fuit carni loco animae, et in morte separatum fuit a carne,
consequens est quod illud quod carni convenit, de filio Dei dici non possit: unde non potest dici quod filius Dei
iacuit in sepulcro, vel quod a mortuis resurrexit. Similiter etiam dici non poterit quod ad inferos descendit, quia
divinitati secundum seipsam, cum sit omnino immobilis, ascendere et descendere convenire non potest. Et ideo
ad excludendum praedictum errorem, praedictorum articulorum veritatem explicat subdens: sed descendit in
anima, et resurrexit in carne, ascenditque pariter in utroque.
In morte enim Christi anima est separata a carne, sed divinitas indivisibiliter utrique, scilicet animae et carni,
mansit unita. Unde cum anima Christi descendit ad inferos, dicitur filius Dei descendisse secundum animam sibi
unitam. Similiter etiam cum caro Christi, quae in morte quodammodo ceciderat, resurrexit ad vitam, dicitur filius
Dei, qui secundum divinam naturam mori non poterat, secundum carnem resurrexisse, per hoc quod caro iterato
animam resumpsit; et sic secundum utrumque, idest secundum animam et corpus, ascendit in caelum.
Deinde ponit articulum de adventu ad iudicium, dicens: venturus in fine iudicare vivos et mortuos. Dicit autem
vivos eos qui reperientur vivi in adventu iudicis, mortuos autem eos qui ante fuerunt praemortui: quod non est
sic intelligendum, quasi aliqui sint futuri qui non moriantur, sed quia in ipso adventu iudicis morientur et statim
resurgent. Vel vivos et mortuos intellige spiritualiter, idest iustos et peccatores. Et quia aliqui fuerunt ponentes
quod in finali iudicio aliqui salvabuntur non propriis meritis, sed precibus aliquorum sanctorum donati; ideo ad
hoc excludendum subdit: et redditurus singulis secundum merita sua, tam reprobis quam electis.
Deinde ponit articulum resurrectionis generalis, quae pertinet ad effectum gloriae, dicens: qui omnes tam reprobi
quam electi cum suis propriis resurgent corporibus, quae nunc gestant: quod ponitur ad excludendum quorundam
haereticorum errorem, qui dicunt, quod resurgentes non habebunt eadem corpora quae nunc per mortem
deponunt, sed quaedam corpora de caelis allata; quod est contra illud apostoli I ad Cor. XV, 53: oportet
corruptibile hoc induere incorruptionem.
Consequenter assignat rationem resumptionis corporum, cum dicit: ut recipiant secundum opera sua, sive bona
fecerint, sive mala. Quia enim homo aut bene aut male operatus est in anima simul et corpore, iustum est ut in
utroque simul damnetur aut praemietur. Et quia Origenes posuit quod poena damnatorum non erit perpetua,
similiter nec gloria beatorum; ideo ad hoc excludendum dicit: et illi cum diabolo poenam aeternam, et isti cum
Christo gloriam sempiternam. Sicut enim invidia diaboli mors intravit in orbem terrarum, ut dicitur Sap. I, 24, ita
per gratiam Christi reparamur ad vitam, secundum illud Ioan. X, 10: ego veni ut vitam habeant, et abundantius
habeant.
Deinde accedit ad articulum qui est de effectu gratiae: et primo tangit effectum gratiae quantum ad ecclesiae
unitatem, cum dicit: una est fidelium universalis ecclesia, extra quam nullus salvatur omnino. Unitas autem
ecclesiae est praecipue propter fidei unitatem: nam ecclesia nihil est aliud quam congregatio fidelium.
Et quia sine fide impossibile est placere Deo, ideo extra ecclesiam nulli patet locus salutis.
Salus autem fidelium consummatur per ecclesiae sacramenta, in quibus virtus passionis Christi operatur, et ideo
consequenter exponit quid fides catholica sentiat circa ecclesiae sacramenta.
Et primo circa eucharistiam, cum dicit: in qua scilicet ecclesia ipse idem Christus est sacerdos et sacrificium,
quia scilicet ipse obtulit semet ipsum in ara crucis oblationem et hostiam Deo in odorem suavitatis, ut dicitur ad

6

