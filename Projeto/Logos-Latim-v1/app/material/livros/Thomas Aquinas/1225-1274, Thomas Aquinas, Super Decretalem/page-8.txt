Ioachim autem abbas florensis monasterii non bene capiens verba Magistri praedicti, utpote in subtilibus fidei
dogmatibus rudis, praedictam Magistri Petri doctrinam haereticam reputavit, imponens ei quod quaternitatem
induceret in divinis, ponens tres personas et communem essentiam, quam credebat sic poni a Magistro Petro
quasi aliquid distinctum a tribus personis, ut sic possit dici quasi quartum. Credebat enim, quod ex hoc ipso quod
dicitur: essentia divina nec generans nec genita, nec procedens, distinguatur a patre qui generat et a filio qui
generatur et a spiritu sancto qui procedit.
Et ideo ipse ioachim protestabatur quod in divinis non est aliqua res una quae sit pater et filius et spiritus sanctus,
sive illa res una dicatur substantia, sive essentia, sive natura: his enim tribus nominibus idem intelligimus.
Sed ne videretur totaliter a fide nicaenae synodi recedere, concedebat quod pater et filius et spiritus sanctus sunt
una essentia, una substantia, una natura, quasi una essentia possit praedicari de tribus personis, ut dicamus: tres
personae sunt una essentia, non autem e converso, ut dicatur: una essentia est tres personae.
Sed et in hoc ipso quod concedebat tres personas esse unam essentiam vel substantiam vel naturam, non habebat
sanum intellectum. Non enim ponebat unitatem essentiae trium personarum esse veram, realem et simplicem, sed
quasi similitudinariam et collectivam, idest quasi ex pluribus congregatam, sicut multi homines dicuntur unus
populus, et multi fideles dicuntur una ecclesia, secundum illud Act. IV, 32: multitudinis credentium erat cor
unum et anima una; et secundum illud apostoli, I ad Cor. VI, 17: qui adhaeret Deo unus spiritus est, scilicet cum
ipso; et I ad Cor. III, 8: qui plantat et qui rigat, unum sunt. I ad Cor. XII, et ad Rom. XII, 5: omnes unum corpus
sumus in Christo; et III Reg. XXII, 5, dixit iosaphat rex Iuda ad regem Israel: populus meus et populus tuus unus
sunt. In quibus omnibus significatur unitas collectiva, et non vera et simplex.
Quod autem secundum hunc modum diceretur esse una substantia vel essentia vel natura trium personarum,
probare nitebatur quibusdam auctoritatibus.
Dicitur enim Ioan. XVII, quod Dominus pro fidelibus suis patrem exorans, inter cetera dixit, vers. 22: volo pater,
ut sint, scilicet fideles mei, unum in nobis, idest in me et in te, per fidem et caritatem, sicut et nos unum sumus ut
tandem in patria sint consummati in unum. Ex quo sic arguebat. Fideles Christi non sic sunt unum ut sit aliqua
una res quae communis sit omnibus, sed sunt quodammodo unum id est collective, idest una ecclesia propter
unitatem catholicae fidei, et tandem erunt in patria unum regnum propter unionem indissolubilis caritatis: quia
caritas viae dissolvi potest per peccatum, caritas patriae indissolubilis est.
Inducebat etiam ad suae opinionis assertionem, quod dicitur I Ioan. Ult., 7: tres sunt qui testimonium dant in
caelo, pater, verbum, et spiritus sanctus. Pater quidem, cum dixit: hic est filius meus dilectus; et hoc in baptismo,
ut habetur Matth. III, 17, et in transfiguratione, ut habetur Matth. XVII.
Filius dedit testimonium fidei christianae per doctrinam et miracula; unde dixit Ioan. VIII, 18: ego testimonium
perhibeo de meipso; et testimonium perhibet de me qui misit me pater. Spiritus sanctus testimonium perhibuit in
specie columbae super Christum apparens in baptismo, et per adventum suum in discipulos Christi. Et ad
insinuandam unitatem trium personarum, subditur: et hi tres unum sunt; quod quidem dicitur propter essentiae
unitatem.
Sed hoc ioachim perverse trahere volens ad unitatem caritatis et consensus, inducebat consequentem
auctoritatem; nam subditur ibidem: et tres sunt qui testimonium dant in terra, scilicet spiritus, et aqua et sanguis.
In quibusdam libris additur: et hi tres unum sunt.
Sed hoc in veris exemplaribus non habetur, sed in quibusdam libris dicitur esse appositum ab haereticis Arianis
ad pervertendum intellectum sanum auctoritatis praemissae de unitate essentiali trium personarum.
Similiter etiam Ariani utebantur illa auctoritate, ut sint unum in nobis, sicut et nos unum sumus, ad ostendendum
quod pater et filius non sunt unum nisi secundum consensum amoris, sicut et nos, ut patet per Augustinum et
Hilarium, qui dicunt hunc fuisse perversum sensum Arianorum. Unde manifestum est quod ioachim in errorem
Arianorum incidit, licet non pertinaciter, quia ipse scripta sua apostolicae sedis iudicio subiecit, ut infra dicitur.
Et ideo consequenter ponitur determinatio Concilii pro veritate. In qua quidem determinatione sex facit.
Primo enim asserit veritatem quam Petrus docebat, scilicet quod divina essentia est quaedam summa res
incomprehensibilis cogitatu et ineffabilis verbo, de qua vere praedicantur tres personae et simul et singillatim.
Potest enim vere dici quod essentia divina est pater et filius et spiritus sanctus. Et iterum vere dicitur: essentia
divina est pater, essentia divina est filius, essentia divina est spiritus sanctus. Quod quidem in nobis non accidit:
non enim essentia Petri est Petrus; sed essentia Dei patris est ipse pater: quia Petrus est ex multis compositus,
non autem persona patris, neque persona filii, neque persona spiritus sancti.
Secundo ubi dicit: et ideo in Deo etc., solvit rationem quam pro se inducebat ioachim. Est enim considerandum,
quod nihil connumeratur aliis nisi quod ab eis distinguitur. Unde quia animal non distinguitur ab homine, equo et
bove, quorum quodlibet est animal, ideo non possumus dicere quod homo, equus et bos et animal sint quatuor,
sed sunt tria tantum, quia quodlibet illorum est animal. Ita, quia quaelibet trium personarum est illa res, scilicet
divina substantia, essentia vel natura, non potest dici, quod tres personae et illa res sint quatuor, quia illa res non
est aliquid aliud a tribus personis.
Quod quidem probat per hoc quod sola divina essentia est principium creans universa; ita quod nihil potest
inveniri praeter divinam essentiam, quod scilicet vel non sit idem cum divina essentia, vel non sit creatum ab ea.
Tres autem personae non sunt creatae a divina essentia, quia increatus pater, increatus filius, increatus spiritus
8

