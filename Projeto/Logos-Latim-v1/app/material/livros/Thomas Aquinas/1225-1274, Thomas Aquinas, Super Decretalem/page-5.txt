principium esse invisibile, et ab eo quasdam invisibiles creaturas esse productas, quas dicebant esse naturaliter
malas: et sic in ipsis Angelis erant quidam naturaliter boni ad bonam creationem boni Dei pertinentes, qui
peccare non poterant; et quidam naturaliter mali, quos Daemones vocamus, qui non poterant non peccare, contra
id quod dicitur iob IV, 18: ecce qui serviunt ei, non sunt stabiles, et in Angelis suis reperit pravitatem.
Similiter etiam circa animas hominum errabant, dicentes, quasdam esse bonae creationis, quae naturaliter bonum
faciunt, quasdam autem malae creationis, quae naturaliter faciunt malum, contra id quod dicitur Eccle. VII, 30:
Deus fecit hominem rectum, et ipse immiscuit se infinitis quaestionibus.
Et ideo ad haec excludenda, dicit: diabolus autem, scilicet principalis, et alii Daemones quidem a Deo natura
creati sunt boni, sed ipsi per se facti sunt mali, scilicet per liberum voluntatis arbitrium: homo vero diaboli
suggestione peccavit, idest, non naturaliter, sed propria voluntate.
Deinde accedit ad articulum incarnationis; et quia evangelium Christi, sicut dicit apostolus Rom. I, 2: Deus ante
promiserat per prophetas suos in Scripturis sanctis, ideo praemittit de praenuntiatione prophetarum, circa quam
etiam quidam erraverunt.
Nam Manichaei et alii quidam haeretici vetus testamentum dixerunt non a bono Deo, qui est pater Christi, sed a
malo Deo esse traditum, et per consequens doctrinam veteris testamenti semper fuisse mortiferam; quod
manifeste falsum ostenditur per hoc quod Dominus dicit Ioan. II, 16, de templo Iudaeorum loquens: nolite facere
domum patris mei domum negotiationis, ubi manifeste patrem suum dicit Deum veteris testamenti, qui in templo
Iudaeorum colebatur.
Ariani vero dixerunt, in veteri testamento diversis visionibus filium apparuisse, non autem patrem: quod
manifeste falsum ostenditur per hoc quod Abrahae in figuram trinitatis tres viri apparuerunt, ut legitur Gen.
XVIII.
Cathaphryges etiam posuerunt, prophetas veteris testamenti quasi arreptitios esse locutos, non intelligentes quae
loquebantur, contra id quod dicitur Dan. X, 1: intelligentia opus est in visione.
Ad hos igitur errores excludendos dicit, quod haec sancta trinitas, de qua scilicet dictum est, quae scilicet est
secundum communem essentiam individua, et secundum personales proprietates discreta per Moysem et sanctos
prophetas aliosque famulos suos.
Ubi videtur distinguere vetus testamentum, scilicet in legem quae per Moysem data est et in prophetas, sicut fuit
Isaias, ieremias, etc. Et in eos qui agiographa conscripserunt, sicut fuit Salomon, iob, et alii huiusmodi, quos
famulos Dei hic nominat; secundum quam distinctionem Dominus dicit Lucae ult. 44: oportet impleri omnia
quae scripta sunt in lege et prophetis et Psalmis de me. Iuxta ordinatissimam dispositionem temporum: quod
ponitur ad excludendum obiectionem gentilium, qui fidem christianam irridebant ex hoc quod post multa
tempora, quasi subito Deo in mentem venerit legem evangelii hominibus dari. Non autem fuit subitum, sed
convenienti ordinatione dispositum, ut prius humano generi per legem et prophetas fieret praenuntiatio de
Christo, tanquam hominibus tunc parvulis et minus eruditis, secundum illud Gal. III, 24: lex paedagogus noster
fuit in Christo, et hoc est quod dicit, quod iuxta ordinatissimam dispositionem temporum doctrinam humano
generi tribuit salutarem, non mortiferam, ut Manichaei dicebant.
His igitur praemissis, accedit ad ipsum incarnationis mysterium explicandum, in quo etiam diversos errores
excludit.
Ubi primo sciendum est, quod sabelliani confundentes divinas personas concedebant patrem esse incarnatum,
quia dicebant eundem in persona esse patrem et filium.
E contrario autem Ariani dividentes substantiam divinitatis, ex hoc quod filius est incarnatus, et non pater,
volebant concludere aliam esse essentiam patris et filii, et aliam operationem utriusque.
Fides autem catholica media via inter utrumque incedens, propter distinctionem personarum dicit filium solum
esse incarnatum (est enim facta incarnatio per unionem in persona, non in natura, ut infra determinant); propter
unitatem autem naturae et operationis in tribus personis, dicit totam trinitatem operatam fuisse incarnationem; et
hoc est quod dicit: et tandem unigenitus Dei filius Iesus Christus a tota trinitate communiter incarnatus.
Fuit etiam error Helvidii, qui posuit mariam quidem virginem concepisse et peperisse, sed post partum non
semper virginem permansisse, sed ex ioseph postmodum alios filios genuisse; et ad hoc excludendum dicit: ex
maria semper virgine.
Alii vero, scilicet ebionitae, gravius erraverunt, dicentes etiam Christum ex ioseph semine esse conceptum; ad
quod excludendum subditur: spiritu sancto cooperante est conceptus.
Fuerunt autem alii, scilicet Manichaei, qui dixerunt Christum non veram carnem accepisse, sed phantasticam,
contra id quod Dominus discipulis aestimantibus post resurrectionem eum phantasma esse, dixit, Luc. Ult. 39:
spiritus carnem et ossa non habet, sicut me videtis habere; ad quod excludendum dicit, verus homo factus.
Ariani vero dixerunt quod filius Dei assumpsit solam carnem sine anima, et quod verbum fuit carni loco animae.
Sed postea Apollinaristae dixerunt eum habere animam sensitivam tantum, contra id quod dicitur Matth. XXVI,
38: tristis est anima mea usque ad mortem; et Ioan. X, 18: potestatem habeo ponendi animam meam; et ideo ad
hoc excludendum dicit, ex anima rationali.

5

