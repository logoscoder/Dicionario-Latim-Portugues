Quarto ostenditur quod sua potestas transcendit omnia, cum dicitur, omnipotens, quia simpliciter omnia potest;
unde ipse dicit Gen. XVII, 1: ego Deus omnipotens.
Et si quis obiiciat id quod apostolus dicit II ad Tim. II, 13: ille fidelis permanet, negare seipsum non potest, et ita
non est omnipotens: dicendum, quod negare seipsum, est deficere a se ipso, non posse autem deficere non est ex
defectu potentiae, sed ex potentiae perfectione, sicut etiam apud homines ex magna fortitudine est quod aliquis
vinci non possit. In hoc ergo vere Deus omnipotens ostenditur quod omnia potest facere, et in nullo potest
deficere.
Quinto ostenditur quod excedit omnium rationem et intellectum, cum dicitur, incomprehensibilis. Illa enim
comprehendere dicimur quae perfecte cognoscimus, quantum cognoscibilia sunt. Nulla autem creatura tantum
potest Deum cognoscere quantum cognoscibilis est, et propter hoc nulla creatura potest eum comprehendere;
unde dicitur iob XI, 7: forsitan vestigia Dei comprehendes, et omnipotentem usque ad perfectum reperies? quasi
dicat, non. Et Ierem. XXXII, 18, dicitur: Dominus exercituum nomen tibi, magnus consilio, et
incomprehensibilis cogitatu.
Sexto ostenditur quod excedit omnem locutionem, cum dicitur, ineffabilis, quia scilicet nullus potest sufficienter
effari laudem ipsius: unde dicitur eccli. XLIII, 33: exaltate illum quantum potestis; maior est enim omni laude.
Deinde accedit ad articulum trinitatis, ponens quidem primo nomina trium personarum, cum dicit: pater et filius
et spiritus sanctus, quae quidem exprimuntur Matth. Ult., 19: docete omnes gentes, baptizantes eos in nomine
patris et filii et spiritus sancti.
Sed circa haec tria nomina diversimode aliqui erraverunt. Sabellius enim dixit, quod pater et filius et spiritus
sanctus solis nominibus distinguuntur, dicens, eundem in persona esse, qui quandoque dicitur pater, quandoque
filius, quandoque spiritus sanctus, propter rationes diversas; et ad hoc excludendum subditur: tres quidem
personae: alia est enim persona patris, alia filii, alia spiritus sancti.
Arius vero posuit, quod pater et filius et spiritus sanctus sicut sunt diversa nomina, ita sunt diversae substantiae;
et ad hoc excludendum subdit: sed una substantia.
Verum quia substantia secundum usum vocabuli aliter sumitur apud nos et aliter apud Graecos, ne circa hoc
possit esse aliqua deceptio, subdit, seu natura. Apud Graecos enim hypostasis, idest substantia, accipitur, sicut
apud nos persona, pro re aliqua subsistente, quam dicimus suppositum vel rem naturae, sicut hic homo est
suppositum, vel res humanae naturae. Apud nos vero secundum communem usum loquendi, substantia dicitur
essentia vel natura rei, secundum quod humanitas dicitur natura hominis. Sic igitur datur intelligi, quod in
divinitate tres sunt subsistentes, scilicet pater et filius et spiritus sanctus, sed una numero simpliciter natura est in
qua subsistunt: quod in rebus humanis contingere non potest.
Petrus enim et Paulus et ioannes sunt quidem tres subsistentes in natura humana: sed natura humana, etsi sit una
specie in istis tribus, non tamen est una et eadem numero; et ideo sunt tres homines, non unus homo.
Quia vero in patre et filio et spiritu sancto est una numero natura divina, dicimus quod pater et filius et spiritus
sanctus sunt unus Deus, et non tres dii.
Posset autem aliquis prave intelligere unam essentiam trium personarum, ita scilicet quod una pars illius naturae
esset in patre, alia in filio, alia in spiritu sancto; sicut si diceremus unam aquam esse in tribus rivis defluentibus
ab uno fonte, ita scilicet quod una pars aquae est in uno rivo, alia in alio, tertia in tertio.
Si autem sic esset una natura trium personarum, sequeretur quod divina natura esset composita ex pluribus
partibus: et ideo ad hoc excludendum subdit, simplex omnino, idest nullam compositionem habens.
Omne enim compositum posterius est his ex quibus componitur; sic ergo aliquid esset prius Deo, quod est
impossibile.
Sed posset aliquis quaerere: si trium personarum est una simplex natura, unde ergo tres personae distinguuntur?
et ideo ad hoc respondens subdit: pater a nullo, filius a patre solo, ac spiritus sanctus pariter ab utroque. Ubi
considerandum est, quod quidquid in divinis absolute dicitur, commune est et unum in tribus personis: sicut quod
dicitur Deus bonus, sapiens et omnia huiusmodi. Ibi vero solum invenitur distinctum, ubi aliquid invenitur
pertinens ad relationem originis, quia scilicet pater a nullo est, et secundum hoc innascibilis dicitur.
Filius vero a patre est per generationem, secundum illud Psal. II, 7: ego hodie genui te, et secundum hoc patri
attribuitur paternitas, et filio filiatio. Spiritus autem sanctus ab utroque procedit; et secundum hoc spiritui sancto
attribuitur processio, patri vero et filio communis spiratio, quia scilicet communiter spirant spiritum sanctum.
Sic igitur quinque sunt notiones secundum quas distinctiones personarum designantur in divinis: scilicet
paternitas, per quam ostenditur quod a patre est filius, filiatio per quam ostenditur quod filius est a patre;
processio per quam ostenditur quod spiritus sanctus est a patre et filio; innascibilitas, per quam dignoscitur quod
pater a nullo est; communis spiratio, per quam ostenditur quod pater et filius communiter spirant spiritum
sanctum.
Sed rursus posset alicui occurrere falsa cogitatio, ut quia in rebus humanis filius a quodam principio temporis
incepit a patre generari, et generatio eius non semper durat, sed certo termino temporis finitur, sic etiam sit circa
originem divinarum personarum: ut scilicet filius ab aliquo tempore inceperit a patre generari, et aliquo tempore
eius generatio fuerit finita, et similiter de spiritu sancto. Et ideo ad hoc excludendum subdit: absque initio semper
ac sine fine pater generans, filius nascens, spiritus sanctus ab utroque procedens.
3

