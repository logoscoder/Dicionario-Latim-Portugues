sanctus; quinimmo possumus dicere quod pater est principium universorum, et similiter filius et similiter spiritus
sanctus.
Unde manifestum est quod divina essentia non est aliquid aliud a tribus personis: unde non est quaternitas in
divinis, sed trinitas.
Sed quia ioachim credebat, quod ex dictis Magistri Petri sequeretur quod essentia esset aliud a tribus personis,
ideo tertio cum dicit: et illa res non est generans etc., ostendit quod hoc non sequitur. Verum est enim quod non
possumus dicere: essentia divina est generans vel genita vel procedens, sicut non possumus dicere quod divina
essentia est distincta in tribus personis; ex hoc enim aliquid est distinctum in divinis quod est generans, genitum
vel procedens, ut dictum est; possumus tamen dicere quod essentia divina est ille qui distinguitur, idest pater qui
distinguitur a filio: et similiter possumus dicere quod essentia divina est pater qui generat, et est filius qui
gignitur, et est spiritus sanctus qui procedit; ita scilicet quod distinctiones importatae per haec tria adiectiva,
generans, genitum et procedens, determinant ipsas personas, de quibus praedicantur praedicta adiectiva, non
autem essentiam vel naturam quae non distinguitur.
Non ergo sequitur sicut ioachim putabat: essentia non est generans; pater est generans; ergo essentia non est
pater: quia etsi essentia non generat, est tamen ille qui generat, idest pater. Et similiter essentia non nascitur, sed
est ille qui nascitur, idest filius; neque procedit, sed est ille qui procedit, idest spiritus sanctus.
Quarto cum dicit: licet igitur alius etc., concludit qualiter secundum fidem catholicam sit significanda distinctio
personarum. Circa quod considerandum est quod in divinis masculinum genus refertur ad personam, neutrum
autem genus refertur ad essentiam vel naturam; sicut etiam in rebus humanis per masculinum genus quaerimus
de persona, sicut: quis currit? Petrus; per neutrum genus quaerimus de natura, sicut: quid est homo? animal
rationale mortale. Quia igitur in divinis essentia est indistincta, personae vero distinctae, ideo nominibus
distinctivis utimur in divinis in masculino genere, non autem in neutro. Dicimus enim quod licet sit alius pater,
alius filius alius spiritus sanctus, non tamen sunt aliud et aliud, quia non est alietas in essentia, etsi sit alietas in
personis; sed id ipsum quod est pater, est filius, et spiritus sanctus, quia est eadem essentia trium.
Et propter hoc sunt omnino idem, si idem sit neutri generis, quia hoc pertinet ad identitatem essentiae; non sunt
idem masculine, quia hoc tolleret distinctionem personarum. Ideo autem oportet quod sint idem neutraliter, ut
credantur esse consubstantiales, secundum fidem orthodoxam, id est recte gloriantem, ab orthos quod est rectum,
et doxa quod est gloria, et catholicam, id est universalem, sicut supra expositum est. Hoc enim determinatum est
in nicaena synodo, quod filius sit homousion, id est consubstantialis patri.
Quinto cum dicit: pater enim ab aeterno etc., probat quod una et eadem sit essentia trium personarum. Pater enim
generando filium, dedit ei substantiam suam, cum generare nihil aliud sit quam ex substantia sua alium
producere. Et sicut ab aeterno pater genuit filium, non quidem prius non existentem, ita etiam pater ab aeterno
dedit substantiam filio, non quidem quasi prius non habenti, sed quia ab aeterno ab alio eam habuit, idest a patre.
Et de ista datione ipse filius Dei testatur, ioan. X, 29: pater quod dedit mihi, maius est omnibus; id enim quod est
maximum, est divina essentia.
Sciendum tamen, quod aliter se habet in generatione humana, et aliter in divina. Quia enim natura humana
divisibilis est, potest homo generans partem substantiae suae transfundere in filium.
Divina autem natura est simplex et indivisibilis, et ideo subiungit quod non potest dici quod pater partem
substantiae suae filio dederit.
Similiter etiam non potest dici quod pater dans substantiam suam filio, eam sibi non retinuerit, quia sic ipse pater
desiisset esse divina substantia. In corporalibus enim quod datur, non retinetur: sicut qui dat equum, non retinet
ipsum. Sed in spiritualibus simul datur aliquid et retinetur: sicut qui communicat alii scientiam, retinet ipsam.
Patet igitur quod filius sine ulla diminutione accepit nascendo substantiam patris, et pater eam retinet, unde
sequitur quod pater et filius habeant eandem substantiam: et eadem ratio est de spiritu sancto, qui ab utroque
procedit.
Pater autem est sua substantia, quia non est in eo aliqua compositio, et similiter filius et spiritus sanctus. Cum
ergo sit una essentia trium, sequitur quod una res, quae est divina essentia, est pater et filius et spiritus sanctus: et
ideo irrefragabiliter est probata secundum fidem catholicam sententia Magistri Petri Lombardi, et per consequens
dictum ioachim infirmatum.
Sexto cum dicit: cum ergo veritas pro fidelibus etc., exponit auctoritates quas male intellectas pro se ioachim
inducebat. Quod enim Dominus orans pro fidelibus dicit, volo ut ipsi unum sint in nobis, sicut et nos unum
sumus; sic inducebat ioachim ac si eodem modo accipiendum esset hoc quod dicitur unum, in nobis et in divinis
personis. Hoc autem est falsum, quia in fidelibus sic accipitur ut intelligatur unio caritatis per gratiam; in divinis
autem personis sic accipitur ut intelligatur unitas eiusdem naturae. Et hoc probat per simile, quia Dominus dicit,
Matth. V, 48: estote perfecti, sicut et pater vester caelestis perfectus est. Non tamen est idem perfectionis modus
humanae et divinae, quia non potest tanta esse similitudo inter creatorem et creaturam, quin maior inveniatur ibi
dissimilitudo, propter hoc quod creatura in infinitum distat a Deo.

9

