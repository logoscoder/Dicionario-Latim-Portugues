OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*SUPER_DECRETALEM
|+1 De summa trinitate et fide catholica.
Salvator noster discipulos ad praedicandum mittens, tria eis iniunxit.
Primo quidem ut docerent fidem; secundo ut credentes imbuerent sacramentis; tertio ut credentes sacramentis
imbutos ad observandum divina mandata inducerent. Dicitur enim Matth. Ult. 19: euntes, docete omnes gentes,
quantum ad primum; baptizantes eos in nomine patris et filii et spiritus sancti, quantum ad secundum; docentes
eos servare omnia quaecumque mandavi vobis, quantum ad tertium.
Inter quae tria decenter fidei doctrina praemittitur. Est enim fides omnium bonorum spiritualium fundamentum,
secundum illud apostoli Hebr. XI, 1: est autem fides substantia (idest fundamentum) sperandarum rerum. Est
etiam fides per quam anima vivificatur per gratiam, secundum illud apostoli Galat. II, 20: quod autem nunc vivo
in carne, in fide vivo filii Dei; et Habac. II, 4: iustus autem ex fide sua vivit.
Ipsa est per quam anima a peccatis purgatur, Act. XV, 9: fide purificans corda eorum. Ipsa est per quam anima
iustitia ornatur, Rom. III, 22: iustitia autem Dei est per fidem Iesu Christi. Ipsa est per quam anima Deo
desponsatur, Oseae II, 20: sponsabo te mihi in fide. Ipsa est per quam homines in Dei filios adoptantur, Ioan. I,
12: dedit eis potestatem filios Dei fieri, his qui credunt in nomine eius. Ipsa est per quam ad Deum acceditur,
Hebr. XI, 6: accedentem ad Deum oportet credere. Ipsa denique est per quam homines aeternae vitae bravium
consequuntur, secundum illud Ioan. VI, 40: haec est voluntas patris mei qui misit me, ut omnis qui videt filium
et credit in eum, habeat vitam aeternam.
Convenienter igitur Christi vicarius propositurus mandata quibus ecclesia per apostolorum praedicationem
fundata pacifice gubernatur, titulum de fide praemittit.
Sed considerandum est, quod cum multi sint articuli fidei, quorum quidam videntur ad ipsam divinitatem
pertinere, quidam vero ad humanam naturam, quam filius Dei in unitatem personae assumpsit, alii vero ad
divinitatis effectus, fundamentum tamen totius fidei est ipsa prima veritas divinitatis, cum omnia alia ea ratione
contineantur sub fide, inquantum ad Deum aliqualiter referuntur. Unde et Dominus discipulis dicit Ioan. XIV, 1:
creditis in Deum et in me credite; per quod datur intelligi quod in Christum creditur inquantum est Deus, quasi
fide principaliter de Deo existente.
Inter ea vero quae de Deo fide tenemus, hoc est singulare fidei christianae ut trinitatem personarum in unitate
divinae essentiae fateamur. Sub hac enim professione Christo per baptismum sumus consignati, ut patet per id
quod supra inductum est: baptizantes eos in nomine patris et filii et spiritus sancti.
Alia vero quae de Deo asserimus, nobis et aliis communia esse inveniuntur; puta, quod Deus sit unus,
omnipotens, et si qua alia de Deo fide tenentur; quae etiam Iudaei et saraceni non diffitentur. Unde ad
insinuandum proprium et singulare dogma fidei christianae, non praetitulavit fidei tractatum de Deo, sed de
trinitate.
Addit autem, summa, quia divina trinitas arcem quandam tenet inter plurimas trinitates ab ea derivatas. Derivatur
enim ab illa trinitate divina quaedam trinitas in anima nostra, secundum quam ad imaginem Dei sumus
secundum memoriam, intelligentiam et voluntatem. Derivantur etiam ab ipsa aliae trinitates in singulis creaturis,
prout modum quendam et speciem et ordinem habent secundum quae in eis divinae trinitatis quasi quoddam
vestigium invenitur, ut Augustinus docet in libro de trinitate.
Ad discretionem igitur omnium harum trinitatum quae a divina descendunt, dicitur de summa trinitate.
Sed de hac trinitate divina diversi haeretici diversa errantes senserunt: quorum Sabellius abstulit personarum
distinctionem dicens patris et filii et spiritus sancti esse unam essentiam et unam personam, sed solum differre
nominibus; Arius vero posuit trium personarum esse diversas substantias, et dignitate et duratione differentes:
quae omnia et consimilia fides condemnat catholica.

1

