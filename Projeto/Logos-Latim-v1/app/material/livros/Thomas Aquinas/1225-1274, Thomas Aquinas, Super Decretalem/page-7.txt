Ephes. V, 2, in cuius sacrificii commemorationem cotidie in ecclesia offertur sacrificium sub sacramento panis et
vini.
Circa quod sacramentum tria determinat.
Primo quidem veritatem rei sub sacramento contentae, cum dicit: cuius corpus et sanguis in sacramento altaris
sub speciebus panis et vini veraciter continentur. Dicit autem veraciter, ad excludendum errorem quorundam qui
dixerunt quod in hoc sacramento non est corpus Christi secundum rei veritatem, sed solum secundum figuram,
sive sicut in signo. Dicit autem: sub speciebus panis et vini, ad excludendum errorem quorundam qui dixerunt
quod in sacramento altaris simul continetur substantia panis, et substantia corporis Christi; quod est contra
verbum Domini dicentis, hoc est corpus meum.
Esset enim secundum hoc magis dicendum: hic est corpus meum. Ut ergo ostendat quod in hoc sacramento non
remanet substantia panis et vini, sed solum species, idest accidentia sine subiecto, dicit: sub speciebus panis et
vini.
Secundo ostendit quomodo corpus Christi incipiat esse sub sacramento, scilicet per hoc quod substantia panis
convertitur miraculose in substantiam corporis Christi, et substantia vini in substantiam sanguinis; et hoc est
quod dicit: transubstantiatis pane in corpus Christi et vino in sanguinem potestate divina, ut ad mysterium
perficiendum unitatis, idest ad celebrandum hoc sacramentum, quod est ecclesiasticae unitatis signum,
accipiamus ipsi de suo quod accepit ipse de nostro. In hoc enim sacramento accipimus de corpore et sanguine
Christi, quae filius Dei accepit de nostra natura.
Tertio determinat ministrum huius sacramenti, in quo etiam tangit ordinis sacramentum, et hoc est quod dicit, et
hoc utique sacramentum nemo potest conficere, nisi rite fuerit sacerdos ordinatus: quod est contra haeresim
pauperum lugdunensium, qui dicunt quemlibet hominem istud sacramentum posse conficere. Addit autem:
secundum claves ecclesiae, quas ipse concessit apostolis et eorum successoribus Iesus Christus.
Quod dupliciter potest intelligi: vel quia sacerdos rite ordinatus claves ecclesiae suscipit, vel quia secundum
potestatem clavium sacerdotalis ordo confertur. Sunt autem claves ecclesiae auctoritas discernendi et potestas
iudicandi.
Deinde accedit ad sacramentum baptismi; circa quod primo tangit formam, cum dicit: sacramentum vero
baptismi quod ad invocationem individuae trinitatis, videlicet patris et filii et spiritus sancti; haec est enim forma
baptismi: ego te baptizo in nomine patris et filii et spiritus sancti, ut traditur matth.
Ult. 19.
Secundo ponitur materia, cum dicitur, consecratur in aqua. Non enim in alio liquore potest hoc sacramentum
perfici, nisi in vera aqua.
Tertio ostendit quibus sit conferendum hoc sacramentum, cum dicit: tam parvulis quam adultis: quod ponitur ad
excludendum errorem pelagianorum, qui dicebant parvulos non habere peccatum originale, propter quod
oporteat eos ablui per baptismum.
Quarto tangit ministrum huius sacramenti, cum dicit: in forma ecclesiae a quocumque rite collatum proficit ad
salutem; quod est contra errorem donatistarum, qui baptizatos ab haereticis dicebant non suscipere verum
baptisma, sed esse rebaptizandos.
Fides autem catholica recognoscit verum baptisma a quocunque fuerit collatum in forma ecclesiae supradicta.
Deinde accedit ad sacramentum poenitentiae, dicens: et si post susceptionem baptismi quisquam prolapsus fuerit
in peccatum, per veram poenitentiam semper potest reparari; quod ponitur ad excludendum errorem
Novatianorum, qui dicebant quod peccantes post baptismum non possunt reparari per poenitentiam.
Deinde accedit ad sacramentum matrimonii, dicens: non solum autem virgines et continentes, verum etiam et
coniugati, per fidem rectam et operationem bonam placentes Deo, ad aeternam merentur pervenire beatitudinem;
quod ponitur ad excludendum errorem tatianorum et Manichaeorum, qui nuptias damnabant.
De aliis autem sacramentis mentionem non facit, quia circa ea non fuit specialiter erratum.
|+2 Damnamus ergo et reprobamus etc.. Exposita forma catholicae fidei in praecedentibus, in hac decretali
damnatur error ioachim, reprobare volentis doctrinam Magistri Petri Lombardi circa unitatem divinae essentiae
et trinitatem personarum. Et ut utriusque intentio plenius videatur, accipiendum est id quod in praecedenti est
dictum, scilicet quod sancta trinitas secundum communem essentiam est individua, et secundum proprietates
personales discreta: quia ut supra expositum est, persona patris non distinguitur a persona filii nisi paternitate, et
filiatione, inquantum scilicet pater genuit filium et filius genitus est a patre; et similiter spiritus sanctus
distinguitur a patre et filio, inquantum procedit ab utroque. Persona igitur in divinis distinguitur, inquantum
persona generat, vel generatur, vel procedit.
Si ergo essentia divina generat vel generatur vel procedit, consequens est quod distinguatur in tribus personis et
quod, sicut est alia persona patris, alia filii, alia spiritus sancti, ita etiam sit earum alia et alia substantia vel
essentia: quod in Ario damnavit nicaena synodus, asserens filium homousion patri, idest coessentialem et
consubstantialem. Quod Magister Petrus sequens docuit quod est una essentia vel substantia communis patris et
filii et spiritus sancti, quae nec generat, nec generatur nec procedit, ut sit penitus indistincta, ut patet in V
distinctione I sententiarum eius.
7

