Cuius exemplum aliqualiter in creaturis inveniri potest licet imperfectum. Videmus enim quod radius a sole
procedit, et statim quod fuit sol, radius processit ab eo, nec unquam desinet ab eo radius procedere quandiu sol
erit. Sic autem filius procedit a patre, ut radius a sole, unde dicit apostolus ad Hebr. I, 3: qui cum sit splendor
gloriae; spiritus autem sanctus ab utroque procedit, sicut calor a sole et radio, unde dicitur in Psal. XVIII, 7: nec
est qui se abscondat a calore eius. Sed hoc exemplum deficit quantum ad hoc quod sol non semper fuit, et ideo
nec radius eius semper ab eo processit: quia vero Deus pater semper fuit, semper ab eo processit filius, et ab
utroque spiritus sanctus.
Potest et aliud exemplum poni in anima humana, in qua verbum interius conceptum, a memoria procedit, et ab
utroque procedit amor. Et ita etiam a patre procedit filius sicut verbum eius, et spiritus sanctus sicut amor
communis utriusque. Sed hoc exemplum deficit in duobus. Primo quidem quia intellectus humanus non semper
fuit; secundo, quia non semper verbum in corde suo actualiter concipit. Sed intellectus divinus semper fuit, et
semper absque intermissione intelligit, unde semper in eo oritur verbum, quod est filius, et procedit amor, qui est
spiritus sanctus.
Quia vero haeretici Ariani filium patri postponebant, et spiritum sanctum utrique, ideo hoc consequenter
excludit.
Est autem considerandum, quod Ariani postponebant filium patri, primo quidem quantum ad essentiam, dicentes,
quod essentia patris est dignior quam essentia filii: et ad hoc excludendum subdit, consubstantiales, quia scilicet
una est essentia patris et filii in nullo differens.
Secundo vero quantum ad magnitudinem, non quod in Deo sit magnitudo molis, sed magnitudo virtutis, quae est
perfectio bonitatis suae. Dicebant enim patrem esse filio maiorem etiam secundum divinitatem: et ad hoc
excludendum subdit, et coaequales.
Secundum humanitatem vero Dominus dicit Ioan. XIV, 28: pater maior me est.
Tertio quantum ad potestatem, dicentes filium non esse omnipotentem: et ad hoc excludendum subditur, et
coomnipotentes.
Quarto quantum ad durationem, quia dicebant filium non semper fuisse: et ad hoc excludendum subdit,
coaeterni. Quinto quantum ad operationem. Dicebant enim quod pater operatur per filium sicut per instrumentum
suum, vel sicut per ministrum: et ad hoc excludendum subdit, unum universorum principium. Non enim filius est
aliud principium rerum, quasi inferius quam pater, sed ambo sunt unum principium. Et quod dictum est de filio,
intelligendum est de spiritu sancto.
Deinde accedit ad alium articulum, qui est de creatione rerum, ubi varias opiniones excludit. Fuerunt enim aliqui
haeretici, sicut Manichaei, qui posuerunt duos creatores: unum bonum, qui creavit creaturas invisibiles et
spirituales, alium malum, quem dicunt creasse omnia haec visibilia et corporalia. Fides autem catholica
confitetur omnia, praeter Deum, tam visibilia quam invisibilia, a Deo esse creata; unde Paulus dicit Act. XVII,
24: Deus qui fecit mundum et omnia quae in eo sunt, hic caeli et terrae cum sit Dominus, etc., et Hebr. XI, 3:
fide credimus aptata esse saecula verbo Dei, ut ex invisibilibus visibilia fierent. Unde ad hunc errorem
excludendum dicit: creator omnium visibilium et invisibilium, spiritualium et corporalium.
Aliorum error fuit ponentium Deum quidem esse primum principium productionis rerum, sed tamen non
immediate omnia creasse, sed mediantibus Angelis mundum hunc esse creatum: et hic fuit error
menandrianorum. Et ad hunc errorem excludendum subdit: qui sua omnipotenti virtute; quia scilicet sola Dei
virtute omnes creaturae sunt productae, secundum illud Psal. VIII, 4: videbo caelos tuos opera digitorum tuorum.
Alius fuit error Origenis ponentis quod Deus a principio creavit solas spirituales creaturas, et postea quibusdam
earum peccantibus, creavit corpora, quibus quasi quibusdam vinculis spirituales substantiae alligarentur, ac si
corporales creaturae non fuerint ex principali Dei intentione productae, quia bonum erat eas esse, sed solum ad
punienda peccata spiritualium creaturarum, cum tamen dicatur Gen. I, 31: vidit Deus cuncta quae fecerat, et
erant valde bona. Unde ad hoc excludendum dicit quod simul condidit utramque creaturam, scilicet spiritualem
et corporalem, angelicam videlicet et mundanam.
Alius error fuit Aristotelis ponentis quidem omnia a Deo esse producta, sed ab aeterno, et nullum fuisse
principium temporis, cum tamen scriptum sit Gen. I, 1: in principio creavit Deus caelum et terram. Et ad hoc
excludendum addit, ab initio temporis.
Alius error fuit Anaxagorae, qui posuit quidem mundum a Deo factum ex aliquo principio temporis, sed tamen
materiam mundi ab aeterno praeextitisse, et non esse eam factam a Deo, cum tamen apostolus dicat Rom. IV, 17:
qui vocat ea quae non sunt tanquam ea quae sunt. Et ad hoc excludendum addit, de nihilo.
Fuit autem alius error tertulliani ponentis animam hominis corpoream esse, cum tamen apostolus dicat I ad
Thess. V, 23: integer spiritus vester et anima et corpus sine querela in adventu Domini nostri Iesu Christi
servetur; ubi manifeste a corpore animam et spiritum distinguit. Et ad hoc excludendum subdit: deinde, scilicet
condidit Deus, humanam, scilicet naturam, quasi communem, ex spiritu et corpore constitutam; componitur enim
homo ex spirituali natura et corporali.
Secundum autem praedictum Manichaeorum errorem ponentium duo principia, unum bonum et unum malum,
non solum attendebatur distinctio quantum ad creationem visibilium et invisibilium creaturarum, ut scilicet
invisibilia sint a bono Deo, visibilia vero a malo, sed etiam quantum ad ipsa invisibilia. Ponebant enim primum
4

