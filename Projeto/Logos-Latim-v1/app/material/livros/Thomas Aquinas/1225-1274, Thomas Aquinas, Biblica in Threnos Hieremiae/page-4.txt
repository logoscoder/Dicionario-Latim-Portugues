Moraliter viae sunt animae virtutes, ad solemnitatem, contemplationis, portae, sensus, sacerdotes, animae in
sanctitate divinae religionis, virgines, in puritate conscientiae; quibus concussis, ipsa anima vitiorum amaritudine
opprimitur.
|#5 Lectio 5
Hic plangit oppressionem quantum ad captivos: et primo plangit captivitatem minorum; secundo majorum, ibi, et
egressus est a filia sion omnis decor ejus. Circa primum tria proponit. Primo hostium exaltationem in potentia:
hostes, scilicet chaldaei, in capite, quasi principantes ipsis. Et quantum ad divitias: locupletati sunt. Deut. 28:
ipse erit in caput, et tu eris in caudam. Secundo assignat exaltationis rationem: quia Dominus locutus est, quasi
sententias contra ipsam, inspirans gentibus ad veniendum, vel praedicens per Moysen.
Et hoc propter multitudinem iniquitatum: jerem. 28: loquar adversus gentem, et adversus regnum, ut destruam et
disperdam illud. Tertio proponit captivitatem, parvuli ejus, idest parvuli de populo.
Isa. 6: propterea captivus ductus est populus meus, quia non habuit scientiam.
Huic praemittitur littera he; idest, ista sunt judicia quae Dominus per Moysen dixerat. Est octavus locus
conquestionis. Hoc quod dicitur, propter multitudinem, est prima pars assumptae conditionis generalis, quae
dicitur concessio.
Allegorice hostes, haeretici, deficiente scientia in ecclesia, facti sunt in capite, praevalentes in contentionibus,
lucupletati, eloquentia. Dominus locutus est, permissive, parvuli, incipientes in captivitate, ab ecclesia abducti.
Moraliter hostes, Daemones, in capite, intentionem corrumpentes, locupletati, multiplicitate peccatorum, locutus,
permittens, parvuli, motus et affectus, tribulantis, Daemonis. Psal. 12: qui tribulant me, exultabunt si motus
fuero.
|#6 Lectio 6
Hic plangit majorum captivationem; et circa hoc tria facit. Primo proponit ornamentorum amissionem: egressus
est a filia sion, idest jerusalem, omnis decor, quantum ad vasa quae ablata sunt, et thesauros, et principes, et
sacerdotes cum joachim nepote josiae: 4 Reg. 24. Ezech. 19: auferentur vasa decoris tui. Secundo indigentia
victualium: facti sunt principes ejus velut arietes non invenientes pascua, nec sibi, nec populo; quia defecit etiam
panis in civitate, quando obsidebatur, tempore Sedeciae, sicut dicitur jerem. 34. Isa. 5: nobiles ejus interierunt
fame, et multitudo ejus siti exaruit. Tertio ponit captivitatem principum: et abierunt absque fortitudine, non
potentes resistere, ante faciem subsequentis, fugientes, sicut legitur jerem. Ult.. Fugati sunt principes in campis
jerichuntinis, Psal. 37: dereliquit me virtus mea.
Huic versui hi praeponitur littera vau, quae interpretatur, et; quasi, etiam haec adjuncta sunt superioribus in
vindictam nostram a Domino. Et est quintus conquestionis locus.
Allegorice ab ecclesia filia caelestis sion, a qua exemplata est, quandoque egressus est decor fidei, et principes,
praelati vadunt in diversos errores, ante faciem subsequentis, diaboli, vel haeretici fidem pervertentis, non
invenientes, in Scripturis, pascua, verbi Dei et Domini Jesu Christi.
|#7 Lectio 7
Hic deplorat miseriam ex praeteritorum memoria: et primo tangit memoriam praeteritorum, idest afflictionis
praeteritae, quae memorata excitat taedium, praevaricationis, idest peccatorum, quae excitant conscientiae
remorsum, desiderabilium, idest prosperitatum, quae causant et incendunt concupiscentiae desiderium. Isa. 38:
recogitabo tibi annos meos in amaritudine animae meae. Secundo proponit passionem praesentium malorum:
cum caderet populus ejus in manu hostili. Psal. 21: tribulatio proxima est, et non est qui adiuvet.
Tertio contemptum hostium: viderunt eam hostes, et deriserunt sabbata ejus, et omnia quae ad cultum religionis
pertinebant. 1 machab. 1: dies festi ejus conversi sunt in luctum, sabbata ejus in opprobrium, honores ejus in
nihilum.
Expositiones litterarum loci rhetorici, et sensus mystici sufficienter tanguntur in Glossis.
|#8 Lectio 8
Hic ostendit causam tantae miseriae: et primo proponit ipsum peccatum; secundo peccati progressum, ibi, sordes
ejus in pedibus ejus. Circa primum duo facit. Primo proponit peccatum, peccatum, anthonomastice infidelitatis et
idolatriae.
Proverb. 14: miseros facit populos peccatum.
Secundo ponit peccati effectum. Primo instabilitatis miseriam: propterea instabilis facta est; idest, non stetit in
terra sua, sed captivata est, et fugit in alias regiones. Isa. 57: impii quasi mare fervens, quod quiescere non potest.
Secundo confusionis ignominiam: omnes qui glorificabant eam, benedicebant tempore prosperitatis, spreverunt
illam, quia viderunt ignominiam, adversitatis. Job 29: auris audiens beatificabat me, et oculus videns,
testimonium reddebat mihi. Tertio cordis tristitiam: ipsa autem gemens conversa est retrorsum, a prosperitate,
qua in Deo proficiebat. Psal. 39: convertantur retrorsum, et erubescant qui volunt mihi mala.

4

