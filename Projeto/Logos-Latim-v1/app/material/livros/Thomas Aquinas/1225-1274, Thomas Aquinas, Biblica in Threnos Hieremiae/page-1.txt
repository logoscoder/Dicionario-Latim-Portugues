OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*IN_THRENOS_HIEREMIAE
Prologus
Prooemium
Ecce manus Missa est ad me, in qua erat liber involutus. Et expandit illum coram me; qui erat scriptus intus et
foris: et scriptae erant in eo lamentationes et carmen, et vae. Ezech. 2.
Ex verbis istis quatuor possunt accipi circa praesens opus lamentationum jeremiae, scilicet auctor, modus, utilitas
et materia. In auctore designatur benignitas: unde dicit: ecce manus Missa est. Haec manus sapientia Dei est, qua
omnia facta sunt, sicut dicitur in Psal. 103: omnia in sapientia fecisti. Ipsa est quae intellectum aperit ad
videndum. Ezech. 40: facta est super me manus Domini, et adduxit me illuc in visionibus Dei. Ipsa est quae
linguam expedit ad loquendum.
Jerem. 1: misit manum suam, et tetigit os meum, et dixit Dominus ad me: ecce dedi verba mea in ore tuo. Ipsa
est quae manum dirigit ad scribendum. Dan. 5: apparuerunt digiti quasi hominis scribentis: qui sunt prophetae, et
alii doctores in quibus sapientiae dona dividimus, ut totum quod homo tradendo divinam sapientiam, exterius
agit ministerio, ipsa interius perficiat auctoritate.
Isa. 26: omnia opera nostra operatus est in nobis. 2 corinth. 3: non quod sufficientes simus cogitare aliquid ex
nobis, tamquam ex nobis, sed sufficientia nostra ex Deo est. Haec quidem sapientia tam alta est, ut dum nos in
infimo sumus, nihil ab ipsa possemus accipere, nisi nobis mitteretur. Et ideo benignitas auctoris designatur in
missione manus. Rom. 11: o altitudo divitiarum sapientiae, et scientiae Dei.
Mittitur quasi nobis proposita tripliciter. In rerum creatione, ex quibus perpenditur. Rom. 1: invisibilia Dei per ea
quae facta sunt, intellecta conspiciuntur.
Sap. 13: a magnitudine speciei, et creaturae, poterit horum creator videri.
Mittitur etiam interna inspiratione. Sap. 7: per nationes in animas sanctas se transfert, amicos Dei, et prophetas
ipsa constituit. Missa est eminentissime in incarnatione quando coram oculis corporalibus, invisibilis sapientia
apparuit. Sap. 9: mitte illam de caelis sanctis tuis, et a sede magnitudinis tuae, ut mecum sit, et mecum laboret, ut
sciam quid acceptum sit coram te omni tempore. In modo ostenditur difficultas; unde sequitur: in qua erat liber
involutus. Est idem iste liber involutus ornatu verborum: unde et metrice descriptus, et rethoricis est ornamentis
coloratus. Prover. 15: lingua sapientum ornat scientiam. Est etiam involutus profunditate mysteriorum. 1 corinth.
13: spiritus enim loquitur mysteria. Et apostolis dicitur in persona omnium qui sacras Scripturas ediderunt: vobis
datum est nosse mysterium regni Dei. Matth. 13. Est etiam involutus varietate similitudinum, sicut et ceteri
prophetarum libri.
Proverb. 1: animadvertet parabolam et interpretationem, verba sapientum, et aenigmata eorum.
Oseae 12: ego visiones multiplicavi, et in manibus prophetarum assimilatus sum. Et hoc signatum est per tria
involumenta quibus vasa sanctuarii involvebantur, Num. 4. Per velum enim quod diversis coloribus, et pulchra
varietate erat distinctum, ut dicitur Exod. 26, significatur diversitas similitudinum. Per pelles, et pallium
hyacinthini coloris, significantur caelestia mysteria, quibus quasi impraegnatus est liber iste. Per pallium
purpureum significatur ornatus verborum. Haec enim involutio spiritus sancti explicatur a sacris expositoribus:
quia sacrae Scripturae eodem spiritu sunt expositae quo sunt editae, sicut dicit Augustinus.
Et ideo sequitur: expandit illum coram me. Deus enim aperit Scripturarum verba: unde dicitur luc.
Ult.: aperuit illis sensum ut intelligerent Scripturas.
Revelat occulta mysteria. Dan. 2: vere Deus noster Deus deorum, et Dominus regum, revelans mysteria. Explicat
similitudinem. Ps. 17: prae fulgore in conspectu ejus nubes transierunt.
In multiplicitate etiam ostenditur utilitas; unde sequitur: qui erat scriptus intus et foris, utrobique enim
sapientiam scriptam continet: scilicet in cortice litteralis sensus, et in abditis sententialis intelligentiae, ut sit
verum quod dicitur joan. 10: ingredietur et egredietur et pascua inveniet. In materia ostenditur diversitas: unde
sequitur: et erant scriptae in eo lamentationes, et carmen et vae. Deplorat josiae necem; et quantum ad hoc
1

