Vidisti. Hic, captata benevolentia judicis, proponit accusationem contra adversarium: et primo accusat
iniquitatem operis: vidisti, Domine; quasi dicat: non possunt negare tibi notum. Supra 1: intret omne malum
eorum coram te, et vindemia eos, sicut vindemiasti me. Secundo accusat furorem cordis: vidisti omne furorem.
Jerem. 18: venite, cogitemus contra jeremiam cogitationes.
Tertio accusat peccatum oris: audisti opprobrium.
|#21 Lectio 21
Hic accusat peccatum ejus, et primo quantum ad opprobriorum irrogationem: audisti opprobrium; quasi dicat:
non indiget probatione. Dan. 9: jerusalem, et populus tuus opprobrium sunt omnibus per circuitum nostrum.
Secundo quantum ad comminationes, labia insurgentium. Psal. 37: qui inquirebant mala mihi, locuti sunt
vanitates.
Tertio quantum ad irrisionem et insultationem: sessionem, quia sedent in Concilio ad me destruendum,
resurrectionem, exaltationem, Psalmus eorum, quia de me irrisoria cantica faciunt.
Et possunt omnia haec intelligi in persona prophetae, vel in persona populi, ut prius dictum est. Job 30: nunc in
eorum canticum versus sum, et factus sum illis in proverbium. Psal. 68: in me psallebant qui bibebant vinum.
|#22 Lectio 22
Hic petit vindictam de adversariis: et propter securitatem exauditae orationis ponit magis praedicendo quam
orando: unde duo facit. Primo praedicit justam peccatorum retributionem, reddes vicem, idest poenas. Psal. 27:
secundum opera eorum tribue illis, redde retributionem eorum ipsis. Secundo ponit poenae determinationem: et
primo quantum ad durationem, dabo eis laborem tuum, idest peccatum in quo te laborare fecerunt.
Isa. 1: laboravi sustinens: scutum cordis; idest, pro peccato eorum retribues scutum cordis, scilicet duritiam, ut
non penetrentur sagittis gratiae tuae in gladio verbi tui. Job 41: corpus illius quasi scuta fusilia. Secundo
quantum ad poenam corporis: persequeris, diversis afflictionibus, tandem conteres, per mortem et aeternam
damnationem, sub caelis, qui in caelis esse voluerunt. Jerem. 17: induc super eos diem afflictionis, et duplici
contritione contere eos, Domine Deus noster. Psal. 82: ita persequeris eos in tempestate tua, et in ira tua turbabis
eos.
|+4 Capitulus 4
|#1 Lectio 1
Hic principaliter plangit miseriam obsidionis.
Et dividitur in partes duas. In prima plangit populi miseriam; in secunda arguit insultantium laetitiam ibi, gaude
et laetare, filia edom. Circa primum duo. Primo plangit populi afflictionem; secundo resistendi impotentiam, ibi,
cum adhuc subsisteremus, defecerunt oculi nostri. Prima in duas. In prima plangit populi miseriam in generali;
secundo exequitur per partes, ibi, sed et lamiae nudaverunt. Circa primum duo. In prima ponit metaphoram; in
secunda exponit, ibi, filii sion inclyti. Fuerunt Judaei eminentes in tribus.
In subtilitate divinae cognitionis psalm. 147: non fecit taliter omni nationi, et judicia sua non manifestavit eis.
Ideo dicit, aurum. Prov. 20: est aurum, et multitudo gemmarum, et vas pretiosum labia scientiae. Et hoc
obscuratum est, infidelitatis ignominia. Isa. 5: captivus ductus est populus meus, quia non habuit scientiam.
Eminebant secundo in pulchritudine honestatis. Eccl. 44: pulchritudinis studium habentes, pacificantes in
domibus suis.
Et ideo dicitur, color optimus, quasi mutatus est in nigredinem peccati et tristitiae. 2 Mach. 3: facies, et color
immutatus est. Tertio eminebant in cultu religionis: ideo dicitur, lapides sanctuarii dispersi sunt per caput
platearum, diversarum gentium. 1 Mach. 4: tulerunt lapides contaminationis in locum immundum.
|#2 Lectio 2
Hic exponit quod supra dixerat: inclyti, quia ex genere sanctorum, auro primo, optimo, scilicet sapientia. Sap. 7:
omne aurum in comparatione illius arena est exigua. In vasa testea, idest populum fragilem, et vilem. Isa. 64: et
nunc, Domine, pater noster es tu, nos vero lutum.
|#3 Lectio 3
Hic prosequitur miseriam per partes: et primo ponit afflictionem obsidionis quantum ad famem; secundo civitatis
captionem et destructionem, ibi, complevit Dominus furorem suum; tertio civium captorum irrisionem, ibi,
recedite polluti etc.. Circa primum quatuor. Primo tangit famem parvulorum; secundo famem delicatorum, ibi,
qui vescebantur voluptuose, interierunt in viis; tertio famem Deo consecratorum, ibi, candidiores nive; quarto
immensam famem ipsarum matrum, ibi, manus mulierum misericordium coxerunt filios. Circa primum duo.
Primo famem lactentium; secundo parvulorum et adolescentum, ibi, parvuli petierunt panem. Circa primum duo.
Primo defectum lactis; secundo defectus effectum, ibi, adhaesit lingua lactentis ad palatum ejus, lamiae, monstra
quaedam habentia corpora feminea, pedes equinos, a laniando dicta, quia filios suos laniant. Crudelis quasi
15

