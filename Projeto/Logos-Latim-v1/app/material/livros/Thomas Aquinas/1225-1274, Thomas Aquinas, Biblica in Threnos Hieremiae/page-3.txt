|#2 Lectio 2
Hic plangit violationem amicitiae: et primo ostendit amicorum necessitatem: plorans, quasi continue diversis
adversitatibus pressa jerusalem, in nocte, privatim, propter timorem hostium, vel in adversitate, in maxillis, quia
non erat qui abstergeret.
Ps. 6: lavabo per singulas noctes lectum meum. Secundo auxilii subtractionem: non est qui consoletur eam,
auxilium contra hostes praebens, ex omnibus caris, Aegyptiis, et aliis eis foederatis. Eccl. 4: vidi calumnias quae
sub sole geruntur, et lacrymas innocentum, et consolatorem neminem. Tertio affectus immutationem: omnes
amici. Job 19: fratres meos longe fecit a me, et noti mei quasi alieni recesserunt a me.
Huic praeponitur littera beth, quae interpretatur domus, quia domus Jacob est plorans. Tertius decimus
conquestionis locus.
Allegorice. Ecclesia plorat adversitates, in maxillis, praelatis, ex omnibus caris, Angelis sanctis, spreverunt,
conformantes se divinae justitiae.
Moraliter anima plorat, in nocte, peccata, in maxillis, conscientia, in qua loquitur hominis operatio: ex omnibus
caris, privatis affectionibus, spreverunt, affectus pravae delectationis.
|#3 Lectio 3
Hic prosequitur miseriam servitutis per partes, ut ostendat ipsius magnitudinem. Et dividitur in duas partes. In
prima plangit ipsam quantum ad hominum oppressionem; secundo quantum ad bonorum direptionem, ibi,
manum suam misit hostis ad omnia desiderabilia ejus. Prima in duas.
In prima plangit oppressionis miseriam; in secunda ostendit miseriae rationem, ibi, peccatum peccavit jerusalem.
Circa primum duo facit. Primo plangit eorum miseriam quantum ad praesentia quae sustinebant; secundo
quantum ad praeterita quae recogitabant, ibi, et recordata est jerusalem dierum afflictionis suae. Circa primum
tria ponit.
Primo miseriam servitutis quantum ad fugientes; secundo quantum ad remanentes, ibi, viae sion lugent etc.;
tertio quantum ad captivos, ibi, facti sunt hostes ejus in capite. Circa primum tria ponit: primo fugam: migravit,
fugiens a terra sua ad terras vicinas, propter afflictionem, in personis, et multitudinem servitutis, in tributis, quam
in terra sua a chaldaeis patiebantur. Isa. 16: habitabunt apud te profugi mei. Moab esto latibulum eorum. Ibid. 21:
qui habitatis terram Austri, cum panibus occurrite fugienti: a facie enim gladiorum fugerunt, a facie gladii
imminentis. Secundo plangit fugientium imminentem angustiam: habitavit inter gentes, Moabitas et Ismahelitas,
nec invenit requiem, quia ibi quoque angustiam passa est ab illis. Deut. 28: in gentibus quoque illis non quiesces:
neque erit requies vestigia pedis tui. Tertio praedicit angustias, superveniente hostium potentia: omnes
persecutores, chaldaei, apprehenderunt eam inter angustias, quas ab illis ad quos fugerant patiebantur, sicut in
Aegypto. Jerem. 42: gladius, quem vos formidatis, apprehendet vos in terra Aegypti, et fames pro qua estis
soliciti, adhaerebit vobis.
Ezech. 6: qui quaerunt eam non deficient, in menstruis ejus quaerent eam.
Huic versui praeponitur littera ghimel, quod interpretatur plenitudo: quia ex multitudine peccatorum passi sunt
plenitudinem miseriae. Matth. 23: et vos implete mensuram patrum vestrorum.
Luc. 6: in qua mensura mensi fueritis, remetietur vobis. Decimus conquestionis locus.
Allegorice Judas, ecclesia, quae Christo conjungitur, migravit, de hostibus in hostes, apud quos requiem petit, et
non invenit, sed ab omnibus ad libitum opprimitur.
Moraliter Judas, anima quae Deum confiteri debet, migravit, ad vitia, inter gentes, vitia, vel Daemones, requiem,
illudentibus vitiis, vel Daemonibus, persecutores, Daemones, apprehenderunt, in morte.
|#4 Lectio 4
Hic plangit miseriam remanentium, primo quantum ad peregrinos quibus frequentabatur. Viae sion lugent,
luctum excitant, ad solemnitatem, triplicem, Pascha, Pentecosten, Scenopegia. Isa. 33: dissipatae sunt viae,
cessavit transiens per semitam, irritum factum est pactum. Secundo quantum ad personas quibus civitas
ornabatur, scilicet principibus: omnes portae ejus destructae, quia judicia in portis fiebant. Isa. 3: maerebunt
atque lugebunt portae ejus, et desolata in terra sedebit. Sacerdotibus: sacerdotes ejus gementes.
Joel 2: inter vestibulum et altare plorabunt sacerdotes. Virginibus: virgines ejus squalidae, et deturpatae. Job 30:
squallentes calamitate et miseria, et manducabant herbas arborum.
Mach. 1: et ingemuerunt principes. Tertio quantum ad populum, quo replebatur: et ipsa, plebs, vel civitas,
oppressa amaritudine. Ruth 1: valde amaritudine me replevit omnipotens.
Huic praeponitur littera daleth, idest tribulatum, quia plangit destructionem templi, habentis tabulata cedrina et
deaurata, ut dicitur 3 regum 6. Octavus locus conquestionis.
Allegorice viae, ducentes ad caelum, sion, prophetae et praedicatores, ad solemnitatem, caelestis patriae; portae,
praelati ecclesiae, introducentes, sacerdotes, qui sacra ministrant, virgines, quae in ecclesia primum gradum
obtinent: isti omnes pro peccatis concutiuntur, quibus concussis, et ipsa plebs subdita, amaritudine repletur.
Unde Exod. 32: Moyses tabulas fregit.
3

