Psalm. 87: traditus sum, et non egrediebar. Job 13: posuisti in nervo pedem meum, observasti omnes semitas
meas. Secundo propter orationis exclusionem: sed et cum clamavero, et rogavero, exclusit orationem meam.
Psal. 21: clamabo per diem, et non exaudies.
Tertio propter consiliorum impeditionem: conclusit vias, consilia evadendi, lapidibus, gravibus impedimentis.
Oseae 2: sepiam vias tuas spinis.
|#4 Lectio 4
Hic ostendit affligendi modum: et primo quia insidiose; secundo quia aperte, ibi, tetendit; tertio quia copiose, ibi,
replevit me. Circa primum duo facit. Primo ponit insidias hostium: factus est mihi, Nabuchodonosor pugnans
contra me ex insidiis, sicut ursus, in quo crudelitas, et leo, in quo potestas ejus designatur. Oseae 13: ego ero eis
quasi leaena sicut pardus in via Assyriorum.
Secundo excludit insidias, vel consilia ipsorum, quibus insidias hostium repellerent: semitas meas subvertit.
Supra 2: posuit me desolatam, tota die maerore confectam. Tetendit. Hic ostendit, quod publice et patenter ipsam
afflixit: et circa hoc tria facit. Primo ponit propositionem, arcum, judicium, vel exercitum hostium, quasi signum,
ad quod omnes publice sagittant. Psalm. 7: arcum suum tetendit. Job 16: confregit me, et posuit me quasi signum
ad sagittam.
|#5 Lectio 5
Hic secundo ponit poenae afflictionem, in renibus, in quo designatur luxuria populi, filias, sagittas, vel poenas
diversas de providentia ejus exeuntes. Job 30: pharetram suam aperuit, et afflixit me. Tertio ponit puniti
delusionem: factus sum in derisum omni populo. Hoc est impletum jer. 20: factus sum in derisum tota die,
omnes subsannant me: sicut etiam populus ab aliis derisui habitus est. Replevit me. Hic ostendit, quod copiose:
et primo quantum ad multitudinem poenarum: replevit amaritudinibus, angustiis diversis, inebriavit, abundanter
intulit. Jerem. 41. Secundo ibi, confregit, quantum ad numerum punitorum.
|#6 Lectio 6
Hic prosequitur afflictiones: dentes, bellatores, quibus defendebantur, sicut bestia dentibus, ad numerum, ut
nullus remaneret, cinere, vilitate.
Job 4: dentes catulorum leonum contriti sunt. Ps. 101: cinerem tamquam panem manducabam. Et repulsa est
anima mea. Hic assumit reprobationem. Repulsa, a misericordia Dei.
Psalm. 88: tu autem repulisti et despexisti.
Oblitus sum, per experientiam malorum. Eccl. 11: malitia unius horae oblivionem facit luxuriae magnae. Et dixi.
Hic concludit desperationem; quasi dicat: quia in angustiis sum, et Dominus repulit me ut non adjuvet, dixi, in
corde meo ex persona desperantium. Periit finis, quasi: non consequar quod expectabam. Jerem. 2: desperavi,
nequaquam faciam. Malach. 3: et dixistis: vanus est qui servit Deo.
|#7 Lectio 7
Hic ponit argumenta ad excludendam desperationem: et primo ex divina misericordia; secundo ex divina justitia,
ibi, ut conteret sub pedibus omnes vinctos terrae; tertio ex divina potentia, ibi, quis est iste qui dixit ut fieret,
Domino non jubente? circa primum duo facit. Primo ostendit divinam misericordiam quantum ad collationem
beneficiorum; secundo quantum ad relaxationem poenarum, ibi, quia non repellet in sempiternum.
Circa primum tria ponit. Primo praeteritorum beneficiorum memoriam; secundo praesentium experientiam, ibi,
misericordiae Domini quia non sumus consumpti; tertio quantum ad expectationem futurorum, ibi, bonus est
Dominus sperantibus in eum.
Circa primum tria. Primo propheta inducit Deum ad considerationem malorum quae sustinuerunt, dicens:
Domine, qui dissimulans oblitus nostri videris, recordare, liberans, paupertatis, quantum ad spoliationem
bonorum, transgressionis, culpae, quae est causa tantae miseriae, absinthii, quantum ad amaritudinem et
afflictionem hominum. Infra ult.: recordare, Domine, quid acciderit nobis. Secundo reducit seipsum in
memoriam beneficiorum quae receperunt: memoria memor ero, scilicet beneficiorum, et tabescet, deficiet ex
admiratione, vel desiderio. Ps. 41: haec recordatus sum, et effudi in me animam meam. Tertio concludit
fiduciam, haec recolens, scilicet beneficia. Eccl. Ult.: memoratus sum misericordiae tuae, Domine.
|#8 Lectio 8
Hic ponit experientiam divinae misericordiae in praesenti: et primo ponitur ipsius recognitio: misericordiae
Domini; quasi, non puniens ac si immisericors, quia citra condignum punivit, non ad nihilum redigens nos. Jer.
10: corripe me, Domine, verumtamen in judicio, non in furore, ne forte ad nihilum redigas me. Secundo ponitur
hujus a Domino approbatio: novi diluculo, idest aperte, ego Dominus. Multa est fides tua, idest jeremiae, qui
inter supplicia recognoscis beneficia.
Matth. 15: magna est fides tua, fiat tibi sicut vis. Tertio ponit intentam conclusionem: pars mea Dominus, quia
ipsum mihi, aliis spretis, in partem elegi. Ps. 15: Dominus pars hereditatis meae, et calicis mei.
12

