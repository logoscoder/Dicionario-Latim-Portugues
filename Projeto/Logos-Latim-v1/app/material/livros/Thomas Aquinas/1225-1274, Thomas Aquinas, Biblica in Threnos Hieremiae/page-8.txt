|#4 Lectio 4
Hic plangit destructionem eorum quae pertinent ad usum populi: et primo eorum quae pertinent ad decorem;
secundo eorum quae pertinent ad defensionem, ibi, factus est Dominus velut inimicus.
Circa primum tria facit. Primo ostendit divinam indignationem: tetendit arcum, idest judicium, vel exercitum
chaldaeorum, ut quasi a longinquis feriret, firmavit, ad percutiendum, dexteram, ut feriat de prope. Psal. 7: nisi
conversi fueritis, gladium suum vibrabit; arcum suum tetendit, et paravit illum. Secundo ponit poenae
inflictionem: occidit, destruxit, omne quod pulchrum erat, homines, aedificia et alia hujusmodi. Num. 24: quam
pulchra tabernacula tua Jacob. Tertio ostendit poenae magnitudinem: et quantum ad copiam sine numerum,
effudit: et quantum ad acerbitatem, quasi ignem; vel quantum ad speciem, quia civitas combusta fuit Deut. 32:
ignis succensus est in furore meo, et ardebit usque ad inferni novissima. Ps. 68. Effunde super eos iram tuam.
|#5 Lectio 5
Hic plangit destructionem aedificiorum pertinentium ad defensionem: et circa hoc tria facit.
Primo tangit Dei indignationem, velut inimicus, quasi in pugna suum adjuvans inimicum. Isa. 63: conversus est
eis in inimicum, et ipse debellavit eos. Secundo aedificiorum destructionem: praecipitavit omnia moenia. Ps. 88:
destruxisti omnes sepes ejus. Tertio concludit populi humiliationem, et replevit, idest multiplicavit. Ps. 43:
humiliata est in pulvere anima nostra, conglutinatus est in terra venter noster.
|#6 Lectio 6
Hic plangit destructionem aedificiorum principalium: et primo templi; secundo domus regiae, ibi, cogitavit
Dominus dissipare murum filiae sion.
Prima in duas. In prima tangit destructionem ipsius templi; secundo eorum quae erant in templo, ibi, replevit
Dominus altare suum. Circa primum tria facit. Primo tangit templi destructionem: tentorium, quod in deserto
factum, in sylo positum fuerat, tabernaculum, quod Salomon aedificaverat, quasi hortum, qui facile destruitur.
Psal. 77: repulit tabernaculum silo, tabernaculum suum ubi habitavit in hominibus. Jer. 26: dabo domum istam
sicut silo, et urbem hanc dabo in maledictionem. Secundo festorum templi cessationem: oblivioni tradidit
Dominus in sion festivitatem et sabbatum; quasi, non placent sicut ante. Isa. 1: calendas vestras et solemnitates
vestras odivit anima mea. Tertio ministrorum reprobationem: et in opprobrium, scilicet dedit, regem, ad quem
pertinebat templi defensio, et sacerdotem ad quem pertinebat administratio. Job 12: ducit sacerdotes eorum
ingloriosos, et optimates supplantat.
|#7 Lectio 7
Hic tangit destructionem aedificiorum quae in templo erant: et primo altaris pertinentis ad religionem: altare,
holocaustorum, repulit, tradens illud hostibus ad profanandum, sanctificationi, sacrificiis placationis, quae
offerebantur. 1 Mach. 4: viderunt sanctificationem desertam, altare profanatum.
Tradidit in manus. 1 Mach. 2: sancta facta sunt in manu extraneorum. Tertio templi ab hominibus
combustionem: vocem dederunt, blasphemiae, vel tumultus bellici, sicut in die solemni, consueverant sacerdotes
laudantes Deum.
Isa. Ult.: vox populi de civitate, vox de templo, vox Domini reddentes retributionem inimicis suis.
|#8 Lectio 8
Hic tangit destructionem arcis sion: et primo ponit divinam deliberationem: cogitavit; quasi, cogitans statuit, non
statim implens, filiae sion, arcis vel ipsam jerusalem. Isa. 14: hoc consilium quod cogitavi super omnem terram
etc.. Secundo justum judicium: tetendit funiculum, quasi ad metiendum justitiam suam, ut poena culpae
aequaretur, non avertit, quia nihil dimisit de poena justa.
Isa. 34: extendetur super ipsam mensura, ut redigatur in nihilum. Tertio ostendit justitiae effectum: luxitque
antemurale, idest destructum ad luctum provocavit, sicut supra 1: viae sion lugent. Isa. 21: luxit et defluxit terra,
et infirmata est; defluxit orbis.
|#9 Lectio 9
Hic plangit destructionem hominum: et primo eorum quorum miseria est valde miserabilis secundum gradum
dignitatis; secundo quorum est miserabilis propter reverentiam conditionis, ibi, sederunt in terra, conticuerunt
senes; tertio illorum quorum est miserabilis propter defectum aetatis, ibi, defecerunt prae lacrymis oculis mei.
Circa primum duo. Primo quantum ad principes saeculares praemittit parabolam vel metaphoram: defixae sunt in
terra, idest tribulationibus implicati, ut facile evelli non possint. Psal. 68: infixus sum in limo profundi, et non est
substantia. Porta, reges, quorum erat potestas judicii, quod in portis exercebatur, perdidit, captivando, et
contrivit, in captivitatem redigendo, vectes, principes, quibus confirmatur regnum, sicut vectibus portae. Et
exponit: regem ejus, et principes ejus in gentibus, inter gentes. Psal. 106: contrivit portas aereas, et vectes ferreos
confregit. Isa. 3: maerebunt atque lugebunt portae ejus, et desolatae erunt.
8

