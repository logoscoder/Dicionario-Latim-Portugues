Mich. 3: haec dicit Dominus super prophetas qui seducunt populum meum. Ejectiones, liberationes. Jer. 28:
confringam jugum Nabuchodonosor regis Babylonis post duos annos dierum.
Vel assumptiones, quod Deus vos ad se sumet, ejectiones, quod adversarii eorum ejicientur.
|#15 Lectio 15
Hic ponit admirationem videntium: et primo amicorum; secundo inimicorum, ibi, aperuerunt super te os suum
omnes. Circa primum ponit compassionis amicorum admirationem expressam quatuor signis. Plausu manuum,
plauserunt omnes transeuntes per viam, terrae tuae, videntes terrae vastitatem: sibilo, sibilaverunt: motu capitis,
et moverunt capita sua: verbo, haeccine est urbs perfecti decoris, quia in spiritualibus et temporalibus (erat enim
civitas regalis et sacerdotalis) gaudium universae terrae? quia conveniebant undique in solemnitatibus. Psalm.
47: fundatur exultatione universae terrae, mons sion, latera Aquilonis, civitas regis magni. Isa. 22: urbs frequens,
civitas exultans. Jerem. 22: pertransibunt gentes multae per civitatem hanc; et dicet unusquisque proximo suo:
quare fecit Dominus sic civitati huic grandi?
|#16 Lectio 16
Hic ponit insultationem hostium: aperuerunt, accusando, inimici, idumaei, Moabitae et alii, sibilaverunt,
detrahendo, fremuerunt, comminando: devorabimus, insultando. Psalm. 21: aperuerunt super me os suum, sicut
leo rapiens et rugiens.
Jer. 51: comedit me, devoravit me Nabuchodonosor rex Babylonis. Ps. 34. Dixerunt: euge euge animae nostrae:
viderunt oculi nostri.
|#17 Lectio 17
Hic ponit judicis commendationem. Et primo ponitur constantia in proposito: fecit Dominus quae cogitavit. Isa.
14: hoc est consilium quod cogitavi. Secundo ostenditur verax in verbo, complevit: praeceperat enim
destructionem populi a diebus antiquis, Deut. 28. Vel etiam per priores prophetas. Num. 23: dixit, et non faciet;
locutus est, et non implebit? tertio ostenditur justus in facto: destruxit, Judaeam, et non pepercit, quasi deserens
rigorem justitiae, cornu, potestatem. Psal. 88: exaltasti dexteram deprimentium eum.
|#18 Lectio 18
Hic convertit se ad petendam judicis misericordiam per orationem. Et primo invitat ad orandum; secundo ponit
orationem, ibi, vide, Domine, et considera. Circa primum duo. Primo docet praeparare locum orationi per
lacrymas; secundo docet orandi modum, ibi, consurge lauda. Circa primum tria facit. Primo ponit planctus
rationem; cor eorum, scilicet hostium, clamavit, blasphemans, ad Dominum, idest contra eum, super muros,
quasi destructio civitatis esset occasio blasphemiae, quasi Deus non fuerit potens defendere. Exod. 16: non
contra nos, sed contra Dominum est murmur vestrum. Vel cor eorum, scilicet Judaeorum: ut dolorem cordis in
lacrymosam orationem prodire doceat. Psalm. 118: clamavi in toto corde: exaudi me, Domine. Secundo invitat
ad lacrymarum multitudinem: deduc quasi torrentem lacrymas.
Jerem. 9: deducant oculi nostri lacrymas, et palpebrae nostrae defluant aquis.
Tertio invitat ad luctus continuitatem: per diem ac noctem, idest in prosperis et in adversis: vel, ad litteram, omni
tempore, actu, vel habitu. Jerem. 15: deducant oculi mei lacrymam per diem ac noctem.
|#19 Lectio 19
Hic docet orandi modum: et circa hoc duo facit. Primo docet modum orandi quantum ad tempus: consurge, de
somno, lauda Deum, per orationem, in nocte, quando magis vacat tempus, et propter temporis quietem, in
principio vigiliarum.
Vigiliae noctis distinguebantur secundum custodias illorum qui civitatem custodiebant, sicut dicitur Cant. 3:
invenerunt me vigiles qui custodiebant civitatem. Et erant quatuor. Prima vocatur conticinium, quando tegitur
ignis. Secunda vocatur intempestum circa mediam noctem, quia tempus illud non est opportunum ad aliquid
faciendum: dicitur enim tempestum apud antiquos, opportunum.
Tertia galli cantus. Quarta dicitur antelucanum.
Dicit ergo, quod surgat in principio vigiliarum, idest in prima vigilia; vel in principio cujuslibet vigiliae. Isa. 26:
anima mea desideravit te in nocte, sed et spiritu meo in praecordiis meis de mane vigilabo ad te. Et quantum ad
devotionem cordis, effunde sicut aquam; quasi, liquefiat amore et devotione, sicut aqua congelata. Ps. 41: haec
recordatus sum, et effundi in me animam meam. Et quantum ad devotionis signum, leva ad eum. 1 timoth. 2:
volo viros orare in omni loco, levantes puras manus sine ira et disceptatione.
Secundo ponit materiam orationis, pro animabus, idest pro separatione animarum a corporibus: vel anima pro
vita ipsa ponitur: compitorum, idest quatuor viarum quae in unam concurrunt.
Supra (hoc cap.): cum deficeret parvulus, et lactens in plateis oppidi.
|#20 Lectio 20
10

