adducet super te gentem de longinquo, et de extremis finibus terrae, in similitudinem aquilae cum impetu, cujus
intelligere linguam non possis, gentem procacissimam quae non deferat seni, nec misereatur parvuli. Tertio
quantum ad juvenes: adolescentibus impudice abusi sunt. Joel 3: posuerunt puerum in prostibulo, et puellam
vendiderunt pro vino, ut biberent. Senes defecerunt de portis. Hic ponit miseriam quantum ad bona quae
defecerunt: et primo quantum ad officia personarum: de portis defecerunt, quasi ad exercendum judicia in portis;
de choro, quasi non choreizant: quod erat officium dominorum. 1 Mach. 2: trucidati sunt senes ejus in platea et
juvenes ejus ceciderunt gladio. Secundo quantum ad exercitium gaudiorum, defecit gaudium. Amos 8:
convertam festivitatem vestram in luctum, et omnia cantica vestra in planctum. Tertio quantum ad gloriam
dignitatum: et primo quantum ad gloriam regni, cecidit corona. Job 19: spoliavit me gloria mea, et abstulit
coronam de capite meo. Secundo quantum ad gloriam templi, ponens super hoc tristitiam. Propterea maestum
factum est in dolore cor nostrum; ideo contenebrati sunt oculi nostri, prae multitudine lacrymarum.
Jer. 8: dolor meus super dolorem. Et tristitiae causam: propter montem sion, ubi templum, vulpes ambulaverunt,
quasi in locis desertis.
Mich. 3: sion quasi ager arabitur, et jerusalem quasi acervus lapidum erit, et mons templi in excelsa sylvarum.
Tu autem, Domine. Hic jam convertit se ad petendum. Et primo confitetur ipsam majestatem quantum ad
aeternitatem substantiae: in aeternum permanebis: et quantum ad durationem regalis gloriae: solium tuum in
generationem et generationem. Ps. 101: tu autem, Domine, in aeternum permanebis, memoriale tuum in
generatione et generationem. Secundo miratur indignationem: quare in perpetuum oblivisceris nostri? isa. 49:
numquid oblivisci potest mulier infantem suum, ut non misereatur filio uteri sui? tertio porrigit petitionem:
converte nos, Domine.
Jer. 31: converte me, Domine, et convertar, quia tu es Dominus Deus meus.
Sed contra. Zach. 1: convertimini ad me.
Et dicendum, quod utrumque est verum propter hoc quod ad opus meritorium exigitur liberi arbitrii praeparatio,
et gratiae infusio.
Innova dies nostros. Job 29: quis tribuat ut sim juxta menses pristinos, secundum dies quando Deus custodiebat
me? quarto ponit petendi necessitatem: sed projiciens repulisti nos. Jer. 14: numquid projiciens abjecisti Judam,
aut sion abominata est anima tua? quare ergo percussisti nos, ut nulla sit sanitas?

19

