benevolentiam ex persona sua, et populi conquerentis, secundo ex persona adversarii, ibi, aperuerunt super nos
os suum omnes inimici; tertio ex persona judicis, ibi, invocavi nomen tuum, Domine.
Benevolentiam autem ex persona sua et populi captat proponendo sua incommoda: unde circa primum duo facit.
Primo ponit populi afflictionem; secundo suam compassionem, ibi, oculus meus afflictus est. Circa primum duo.
Primo confitetur culpam, ne sequens poena vergat in judicis crudelitatem: inique, peccando contra proximum, ad
iracundiam, peccando in Deum, inexorabilis, quia non flexibilis ad orationes nostras. Jer. 7: tu ergo noli orare
pro populo isto, neque assumas pro eis orationem et laudem, quia te non exaudiam.
Joan.: 9 peccatores Deus non ex audit: sed si quis cultor Dei est, hunc exaudit.
Secundo proponit peccatum.
|#15 Lectio 15
Percussisti nos, primo tribulationibus diversis, et ad ultimum occidisti. Prov. 6: quia zelus, et furor viri non
parcet in die vindictae. Secundo quantum ad peccantium orationis repulsionem, opposuisti nubem, idest peccata
nostra, apponens ea contra orationem nostram. Isa. 59: peccata vestra diviserunt inter vos et Deum vestrum.
Tertio quantum ad ipsorum dispersionem, eradicationem, quasi eradicatos a firmitate protectionis tuae, et
indignatione tua plenos. Sap. 4: a nimietate ventorum eradicabuntur, confringentur rami inconsummati.
|#16 Lectio 16
Hic captat benevolentiam ex parte adversarii, excitans contra ipsum indignationem ex malis quae sibi intulit. Et
primo ponitur praeparatio ad capiendum; secundo ipsa captivatio, ibi, venatione ceperunt me. Circa primum tria.
Primo hostium praeparatio, aperuerunt, quasi praeparati ad devorandum.
Psal. 21: aperuerunt super me os suum, sicut leo rapiens et rugiens. Secundo ponitur prophetarum deceptio, per
quos contra hostes muniri debuerunt: formido, causa formidinis ante captivitatem, et laqueus, in captivitate,
contritio, post captivitatem, vaticinatio, falsorum prophetarum.
Isa. 24: formido et fovea, et laqueus super te qui habitator es terrae. Tertio ponitur sua compassio, divisiones,
quasi pro singulis miseriis plorans. Psal. 118: exitus aquarum deduxerunt oculi mei.
Sciendum tamen, quod isti tres versus, secundum quosdam, debent praeponi praecedentibus, ut phe littera sit
ante ain, praeter solitum morem.
|#17 Lectio 17
Hic ponitur prophetae compassio: et primo quantum ad exteriorem planctum: oculus meus afflictus est,
lacrymans, nec tacuit, a lacrymis, requies, a tribulationibus populo. Jer. 9: dederunt oculi mei lacrymas, quia vox
lamentationis audita est de sion. Et planctus terminus, donec respiceret, misericordiae oculo. Psalm. 101:
quoniam prospexit de excelso sancto suo. Secundo quantum ad interioris doloris aculeum: oculus meus, videns
depraedationem terrae, depraedatus est animam meam, spolians eam laetitia, vel plangens totum dolorem cordis
exterius traxit.
|#18 Lectio 18
Hic ponitur afflictio in quam inciderunt: et primo ponitur ipsa captio: venatione; quasi, insidiis, ingeniis, et
viribus operantes, inimici, scilicet chaldaei, gratis, quia scilicet nihil eos laeseram, nihil mihi profuerant.
Isa. 52: Assur absque ulla causa calumniatus est eum. Jer. 16: post haec mittam venatores multos et venabuntur
eos. Secundo ponitur captorum incarceratio: lapsa est in lacum, carceris et captivitatis, vita mea. Psal. 87:
posuerunt me in lacu inferiori, in tenebrosis, et in umbra mortis. Tertio incarceratorum afflictio: inundaverunt,
multiplicatae sunt, aquae, tribulationum, dixi, desperans et impatiens. Jonae 2: omnes gurgites tui super me
transierunt.
|#19 Lectio 19
Hic captat benevolentiam ex judicis persona: et primo ostendit ejus misericordiam ad miseros; secundo ostendit
ipsius justitiam, ibi, judicasti, Domine, causam animae meae. Circa primum tria ponit. Primo miserorum
orationem: invocavi, alias in angustiis existens, de lacu novissimo, de maximis tribulationibus; sicut in Aegypto;
et in libro judicum frequenter. Eccli. 51: invocavi Dominum patrem Domini mei, ut non derelinquat me.
Secundo ponit orationis misericordem exauditionem: vocem meam audisti, ita et nunc ne avertas. Psal. 6:
exaudivit orationem meam Dominus, orationem meam suscepit. Tertio commemorat post auditam orationem,
confortationem: appropinquasti in die, confirmans me auxilio tuo; ita et nunc. Job 17: pone me juxta te. Isai. 41:
ne timeas, serve meus, quia ego tecum sum, ne declines.
|#20 Lectio 20
Hic commendat judicem de justitia, judicasti, in praeteritis temporibus; ita nunc fac. Psal. 42: judica me Deus, et
discerne causam meam.

14

