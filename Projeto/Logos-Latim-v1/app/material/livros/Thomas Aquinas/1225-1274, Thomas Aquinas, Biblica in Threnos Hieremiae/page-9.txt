Secundo quantum ad principes spirituales, scilicet sacerdotes: non est lex, per sacerdotes edocenda.
Malach. 2: labia sacerdotis custodiunt scientiam, et legem requirunt de ore ejus. Et prophetas: et prophetae ejus
non invenerunt visionem a Domino.
Psal. 75: jam non est propheta, et nos non cognoscet amplius.
|#10 Lectio 10
Hic plangit destructionem eorum qui sunt miserabiles propter reverentiam conditionis: primo senum: sederunt in
terra, conticuerunt, quae sunt signa magnae tristitiae. Job 2: sederunt cum eo in terra sex diebus; et nemo
loquebatur ei verbum: videbant enim dolorem esse vehementem.
Secundo quantum ad virgines: filiae sion, quae erant in arce; vel juxta templum, filiae sacerdotum,
consperserunt, in signum tristitiae; virgines jerusalem, quantum ad illas quae habitabant in civitate, accinctae
sunt ciliciis; abjecerunt in terram, prae confusione et timore, virgines Juda, quantum ad illas quae per regnum
undique habitabant. Isa. 3: erit pro suavi odor foetor, et pro zona funiculus, et pro crispanti crine calvitium.
|#11 Lectio 11
Hic plangit illos qui sunt miserabiles propter defectum aetatis: et primo tangit eorum mortem; secundo mortis
ordinem, ibi, matribus suis dixerunt. Circa primum duo facit. Primo ostendit suam compassionem ex lacrymarum
effusione, defecerunt, quasi ultra non valentes flere. Jerem. 9: quis dabit capiti meo aquam, et oculis meis fontem
lacrymarum? ex viscerum commotione, conturbata sunt; quasi, tantum doleo, sicut est dolor conturbationis
viscerum, vel quia pervenit usque ad intima cordis. Jerem. 31: conturbata sunt viscera mea super eum. Quantum
ad jecoris effusionem: effusum est in terra jecur meum: idest, ita doleo ac si effusum esset vel quia amor meus
cujus sedes in epate est, ad terram projectus est, illis quos amabam prostratis. Oseae 13: rumpam interiora
jecoris, et consumam eos.
Secundo compassionis misericordiam: super contritione oppidi, idest jerusalem, quia vilis facta est, vel
cujuscumque alterius. Jerem. 51: collidam in te senem et puerum, juvenem et virginem.
|#12 Lectio 12
Hic exponit ordinem mortis, ut magis misericordiam excitet: et primo illorum petitionem a matribus: ubi est
triticum et vinum? quasi, defecit: date nobis ad comedendum: infra 4: parvuli petierunt panem, et non erat qui
frangeret eis. Secundo petendi necessitatem: cum deficerent, prae fame morerentur, in plateis, quasi omnibus
videntibus, et non valentibus proferre remedium.
Jer. 21: omnis qui habitaverit in urbe hac, morietur gladio, peste et fame. Tertio amarissimam mortem:
exhalaverunt animas suas in sinu matrum suarum. 2 Reg. 4: posuit eum illa super genua sua usque ad meridiem,
et mortuus est.
|#13 Lectio 13
Hic ponuntur consequentia destructionem, quae scilicet solent provenire post peractum negotium: et primo
excludit plagae curationem; secundo ponit videntium admirationem, ibi, plauserunt super te manibus omnes
transeuntes per viam; tertio judicis commendationem, qui talem vindictam intulit, ibi, fecit Dominus quae
cogitavit.
Circa primum duo facit. Primo ostendit plagam incurabilem; secundo assignat causam, ibi, prophetae tui
viderunt tibi falsa. Circa primum duo facit.
Primo ostendit quod non potest leniri consolationibus ex comparatione aliorum, quod solet esse afflictis aliqualis
consolatio: cui comparabo? similitudo plus est quam comparatio: quaelibet enim distantia ejusdem rationis
comparabilia sunt, dummodo in infinitum non distent: nec tamen similia, si eamdem qualitatem participent, nec
omnia habeant aequalia; sed tantum illa quorum unum in participatione qualitatis alterum non excedit. Excedit
autem in hoc plagas aliorum, quod et temporalem, et spiritualem gloriam amisit, qua aliae gentes caruerunt.
Consolabor; quasi dicat: nihil alii pejus vel simile tibi passi sunt. Supra 1: adduxisti diem consolationis, et fient
similes mei. Secundo ostendit quod non potest sanari medicinis, propter suam magnitudinem: magna velut mare,
quod latissimum est et inquietum. Jerem. 30: insanabilis plaga tua.
|#14 Lectio 14
Hic assignat causam incurabilitatis, quia scilicet medici suo tempore curare neglexerunt, scilicet prophetae. Et
primo ostendit falsitatem prophetarum quantum ad falsa quae praedicabant: viderunt, videre se dicebant, falsa et
stulta: quia stultum erat credere quia Deus peccatores non puniret.
Ezech. 22: prophetae ejus liniebant eos absque temperamento. 2 Pet. 2: fuerunt enim pseudoprophetae, sicut et in
vobis erunt Magistri mendaces. Et quantum ad ea quae reticebant: nec aperiebant iniquitatem tuam. Isa. 58:
clama, ne cesses, quasi tuba exalta vocem tuam: annuntia populo meo scelera eorum.
Secundo exponit cujusmodi falsa videbant: viderunt autem tibi assumptiones, scilicet onera deprimentia, sicut
onus assumptum in altum magis comprimit.
9

