continet lamentationes. 2 Paral. 35: universus Juda et jerusalem luxerunt eum, jeremias maxime, cujus omnes
cantores, et cantatrices usque in praesentem diem lamentationes super josiam replicant. Deplorat populi
conculcationem; et quantum ad hoc continet carmen.
Ezech. 32: fili hominis cane carmen lugubre super multitudine. Deplorat etiam jerusalem et totius civitatis
vastationem; et quantum ad hoc continet vae. Jer. 4: vae nobis, quia vastati sumus.
Vel possunt haec tria ad triplicem sensum referri, quo liber iste in Glossis exponitur: ut vae referatur ad sensum
typicum, tropologicum vel moralem, quo deplorat peccati servitutem. Infra ult.: cecidit corona capitis nostri: vae
nobis, quia peccavimus.
Carmen refertur ad sensum mysticum, quo deplorat ecclesiae viduitatem. Psal. 39: immisit in os meum canticum
novum, carmen Deo nostro. Lamentationes, quantum ad sensum historicum, quo deplorat Judaeorum
captivitatem.
Jerem. 9: vox lamentationis audita est de sion: quomodo vastati sumus, et confusi vehementer? et ab hoc liber
iste denominatur, unde alio nomine dicitur threni, quod in Graeco sonat lamentationem: quamvis a quibusdam
dicuntur treni, quasi terni, quia quasi ternis versibus sub una littera procedit in principio libri: unde tribus
ordinibus litterarum variatur. Primo sub una littera tres clausulas usque ad tertium capitulum, ubi tribus clausulis
singulis eamdem litteram praeponit.
In quarto capitulo duas clausulas sub eadem littera concludit.
Notandum, quod in Hebraeo in singulis litteris per ordinem incipiunt distinctiones singulae, sicut vocantur, sicut
apud nos in illo hymno: a solis ortus cardine. Et secundum hujuscemodi interpretationem litterarum, singulae
litterae consonant sententiae clausularum, quibus praeponuntur.
|+1 Capitulus 1
Huic autem operi praemittitur prooemium, in quo describitur tempus: postquam in captivitatem.
Auctor. Sedit jeremias, more plangentis, quasi in terra. Isa. 41: descende, sede in pulvere, virgo filia Babylon.
Materia: planxit lamentatione.
Jerem. 9: super montes assumam fletum ac lamentum, et super speciosa deserti planctum: quoniam incensa sunt,
eo quod non sit vir pertransiens.
Auctoris affectus: amaro animo.
Infra 5: replevit me amaritudinibus, et inebriavit me absynthio.
|#1 Lectio 1
Dividitur iste liber in partes duas. In prima propheta deplorat populi miseriam; in secunda, oratione convertit se
ad divinam misericordiam, cap. 5: recordare, Domine, quid acciderit nobis.
Prima dividitur in tres. In prima plangit miseriam servitutis; in secunda miseriam destructionis, 2 cap.: quomodo
obtexit caligine in furore suo Dominus filiam sion; in tertia miseriam obsidionis, 4 cap.: quomodo obscuratum
est aurum? prima in duas.
In prima deplorat propheta gentis suae dejectionem; in secunda inducit plebis, vel civitatis, conquestionem, ibi, o
vos omnes qui transitis. Prima in duas. In prima plangit servitutem; in secunda prosequitur per partes, servitutis
magnitudinem, ibi, migravit Judas, etc.. Circa primum duo facit.
Primo ostendit populi servitutem, seu abjectionem quantum ad amissionem gloriae; secundo quantum ad
violationem amicitiae, ibi, plorans ploravit etc..
Ostendit autem gloriam suam ex tribus. Primo quia populosa civibus: quomodo sedet, vilis et dejecta, sola,
desolata habitatoribus. Baruch 4: ego autem derelicta sum sola, exui me stola pacis.
Plena, quondam. 3 Reg. 4: Juda et Israel innumerabiles.
Isa. 22: urbs frequens, civitas exultans. Secundo quia honorata principibus: erat enim civitas regalis et
sacerdotalis: facta est quasi vidua, regibus, vel sacerdotibus. Isa. 47: venient tibi duo haec simul in una die:
sterilitas, et viduitas. Domina gentium, quondam ei subditarum. Ezech. 5: ista est jerusalem in medio gentium
posita. Tertio ditata tributis: princeps provinciarum, quas tributarias fecerat. 2 Reg. 8: factus est Moab, et siria,
David serviens sub tributo. Vel in quas Salomon regnum suum diviserat, singulis singulos praepositos
praeponens. 3 Reg. 4: facta est sub tributo, chaldaeorum. Proverb. 12: manus fortium dominabitur, quae autem
remissa est, tributis serviet.
Huic autem versui praeponitur littera aleph, quae interpretatur doctrina, ad ostendendum quod quia populus
caruit doctrina Dei in observatione, quam tenebat in cognitione, ideo captivatus est.
Isa. 5: propterea captivus ductus est populus meus, quia non habuit scientiam. Sciendum est etiam, quod cum
plerumque utatur coloribus, et locis rethoricis in hac lamentatione, est quartus locus conquestionis.
Allegorice civitas, praesens ecclesia, plena, populo, ex diversis gentibus congregata, domina gentium, fidei
obedientium, princeps provinciarum, diversarum ecclesiarum, quibus vivendi viam decernit, facta est sola,
destituta Angelorum custodia, vel auxilio, vidua, subtracta sponsi praesentia, tributaria, tyrannis exposita.
Moraliter civitas, anima, plena populo, bonarum affectionum, domina gentium, vitiorum, princeps provinciarum,
sensuum, desolata, bonorum suffragiis, vidua, sponsi amplexibus, sub tributo, vitiorum.
2

