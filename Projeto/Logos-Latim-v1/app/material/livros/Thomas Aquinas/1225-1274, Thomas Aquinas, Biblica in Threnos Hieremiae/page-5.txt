|#9 Lectio 9
Hic ponit peccati progressum: et primo ponit culpam: sordes, scilicet peccatorum, in pedibus, scilicet in
affectibus, quasi ad progrediendum in peccato, finis, scilicet mortis, vel judicii divini.
Eccli. 7: memorare novissima tua, et in aeternum non peccabis. Secundo ponit poenam: deposita est, a statu
dignitatis, vehementer, idest in extremam miseriam. Psal. 58: disperde illos in virtute tua, et depone eos. Tertio
exposcit misericordiam: vide, Domine, scilicet misericordiae affectu. Psal. 118: vide humilitatem meam, et eripe
me, quia legem tuam non sum oblitus.
|#10 Lectio 10
Hic plangit servitutem quantum ad expoliationem bonorum, quam ab hostibus victoribus patiebantur: et primo
ponit bonorum expoliationem quantum ad ea quae hostes auferebant. Secundo quantum ad ea quae ipsimet
destruebant, ibi, omnis populus ejus gemens. Circa primum duo ponit. Primo bonorum direptionem: hostis,
chaldaeus victor, desiderabilia, scilicet thesauros domus Dei et domus regiae et omnium aliorum. Isa. 64: omnia
desiderabilia vestra versa sunt in ruinas. Secundo ponit istorum prophanationem, quia vidit, scilicet plebs
Judaeorum; ac si diceret: hoc ordine potuit fieri ut omnia auferrentur, etiam quae in templo erant. 1 Mach. 2:
sancta in manu extranaeorum facta sunt. Vel aliter. Vidit, scilicet Dominus gentes, sacerdotes verbo, sed
gentiliter viventes, quando in templo idolum posuerunt, de quibus praeceperas. Levit. 22, quod homo etiam de
stirpe Aaron in quo est macula, non vescatur de sanctificatis Domino. Et sic, quia contra haec fecerunt, ducti sunt
in captivitatem, secundum quod culpa est causa poenae.
|#11 Lectio 11
Hic ponit spoliationem bonorum quantum ad ea quae ipsimet distrahebant: et primo ponit distrahendi
necessitatem, scilicet ex defectu necessariorum: quaerens panem. Psal. 101: percussus sum sicut fenum, et aruit
cor meum, quia oblitus sum comedere panem meum. Secundo ponit ipsam distractionem: dederunt pretiosa ad
refocillandam, non ad satiandam, animam, vilem vitam. Sic legitur de Aegyptiis. Genes. 48. Tertio provocat
Deum ad pietatem: vide, Domine. Jer. 2: quam vilis facta es nimis iterans vias tuas.
Et hoc ultimum ponitur ex persona ipsius civitatis vel plebis, quae quasi propheta proponente miseriam suam,
audiens sustinere amplius non possit in verba lamentationis singultans prorumpit.
|#12 Lectio 12
Hic ponitur conquestio ex parte ipsius civitatis et plebis: et primo conqueritur ad astantes de severitate judicis;
secundo ad judicem de crudelitate hostis, ibi, vide, Domine, quoniam tribulor.
Circa primum duo facit. Primo proponit severitatem judicis in generali; secundo prosequitur in speciali, ibi,
abstulit omnes magnificos meos. Circa primum tria facit. Primo proponit Dei indignationem, inquantum
puniendo vindicavit; secundo proponit disciplinae divinae severitatem, inquantum puniendo erudivit, ibi, de
excelso misit ignem; tertio proponit justitiae rigorem, inquantum puniendo officium judicis exercuit, ibi, vigilavit
jugum iniquitatum mearum. Circa primum tria facit.
Primo ponitur invocatio: o vos omnes qui transitis per viam, regionis hujus desertae. Jer. 22: pertransibunt gentes
per civitatem hanc; et dicet unusquisque proximo suo: quare fecit Dominus sic civitati huic grandi? secundo
proponitur doloris magnitudo, attendite; dum enim suum considerat dolorem, nullum similem putat. Maximus
etiam fuit, quia maxima amissa; spiritualia scilicet et temporalia.
Jerem. 8: super contritione jerusalem contritus sum. Tertio ponitur Dei indignatio, quae est ratio doloris, quia
vindemiavit, captivatis, et interfectis habitatoribus, sicut vineam racemis. Isa. 5: vinea Domini exercituum,
domus Israel est.
Psal. 79: vindemiaverunt eam omnes qui praetergrediuntur viam. Locutus est, comminando per prophetas.
|#13 Lectio 13
Hic ponit severitatem disciplinae, inquantum quasi Magister duris castigationibus erudivit: et primo ponit
severitatem in corrigendo commissa: de excelso, idest in alto consilio suo, misit ignem, afflictionis, vel quo
civitas et castrum, ad litteram, combusta sunt, in ossibus, idest in potentibus et munitionibus; et sic per gravia
flagella erudivit me.
Isa. 28: et tantummodo vexatio sola dabit intellectum.
Secundo ostendit severitatem in cavendo futura: expandit rete, idest impedimentum quo a peccato retraxit. Oseae
2: sepiam viam tuam spinis. Tertio ostendit severitatem, subtrahendo consolationis beneficia: posuit me
desolatam; quasi dicat: nullam consolationem post flagella adhibuit, sicut solet Magister pueris facere.
Baruch 4: adduxit mihi Deus luctum magnum.
|#14 Lectio 14

5

