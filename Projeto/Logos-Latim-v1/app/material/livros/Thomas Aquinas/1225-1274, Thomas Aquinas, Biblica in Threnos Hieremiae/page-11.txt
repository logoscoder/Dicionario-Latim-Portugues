Hic ponit orationem: et primo provocat ad misericordiam ex poenae crudelitate; secundo ex ipsius universalitate,
ibi, jacuerunt in terra foris puer et senex; tertio ex evadendi impossibilitate, ibi, vocasti quasi ad diem solemnem.
Circa primum duo ponit. Primo attentionem: quem vindemiaveris; quasi dicat: nullum alium praeter me: vel,
quis sicut ego? quia ex patribus electus. Supra 1: vindemiavit me Dominus in ira furoris sui.
Secundo ponit poenae crudelitatem contra naturalem pietatem: ergo ne comedent mulieres fructum suum? quasi
dicat: numquid hoc sustinebis? quod impletum legitur in obsidione Romanorum in josepho et egesippo, et 4 Reg.
5 et 7, in obsidione Samariae. Infra 4: manus mulierum misericordium coxerunt filios suos. Et etiam contra
religionis honestatem: si occiditur in sanctuario Domini sacerdos et propheta? quasi dicat: numquid sustinebis
quod occidatur? Ezech. 9: a sanctuario meo incipite.
|#21 Lectio 21
Hic ponit poenae universalitatem: et circa hoc tria facit. Primo ponit poenam omnibus communem: jacuerunt,
mortui, vel dejecti, foris, idest in plateis, vel extra civitatem. Jerem. 51: collidam in te senem et puerum, juvenem
et virginem.
Secundo punientis indignationem, interfecisti, tua auctoritate, quamvis chaldaei ministerio.
Isa. 63: calcavi eos in furore meo, et conculcavi eos in ira mea. Tertio excludit miserationem: percussisti, nec
misertus es: Deut. 32: ego occidam, et ego vivere faciam; percutiam, et ego sanabo. Job 5: percutit manus ejus, et
sanabit; in sex tribulationibus liberabit te, et in septima non tanget te malum.
Hic proponit evadendi impossibilitatem: et circa hoc tria facit. Primo ponit obsidionem: quasi ad diem
solemnem; idest, sicut ad solemnitates consueverunt Judaei venire, ita nunc te inspirante venerunt ad
obsidendum. Isa. 29: circumdabo quasi sphaeram in circuitu tuo, et jaciam contra te aggerem, et munimenta
ponam in obsidione tua. Secundo evadendi impossibilitatem: non fuit qui effugeret. Isa. 41: suscitavi ab
Aquilone, et venient a solis ortu. Tertio comprehensorum destructionem: quos educavi et enutrivi, inimicus meus
consumpsit eos. Baruch 4: nutrivi illos cum jucunditate.
|+3 Capitulus 3
|#1 Lectio 1
Hic post multarum poenarum enumerationem, excludit populi desperationem. Et dividitur in partes tres. In prima
ponit desperationem provocantia; in secunda accipiendae fiduciae argumenta, ibi, recordare paupertatis; in tertia,
assumpta fiducia, convertit se ad petendam misericordiam, ibi, scrutemur vias nostras. Circa primum tria. Primo
proponit afflictionem; secundo assumit reprobationem, ibi, et repulsa est anima mea; tertio concludit
desperationem, ibi, et dixi: periit. Circa primum duo. Primo ponit afflictionem quam ex percussione manus
sustinuerunt; secundo affligendi modum, ibi, ursus insidians. Circa primum tria.
Primo ponit divinae passionis flagellum; secundo percussionis effectum, ibi, vetustam fecit pellem meam; tertio
excludit evasionis remedium, ibi, circumaedificavit.
Circa primum tria. Primo ponit percutientis indignationem: ego vir videns paupertatem meam. Loquitur jeremias
in persona sua, quia etiam cum aliis afflictus fuerat, vel in persona populi, cujus miseriam suam reputabat. Apoc.
3: nescis quia caecus es, et pauper, et miser, et miserabilis. Allegorice de Christo et ecclesia, moraliter de anima.
Secundo ponit consolationis subtractionem: me minavit et adduxit in tenebras, tribulationum, et non in lucem,
consolationis: quia post flagella non adhibuit consolationem solito more job 3: circumdedit me Deus tenebris.
Tertio flagellorum conditionem: tantum in me (morem afflictorum sequitur, qui solum suas plagas considerant)
vertit et convertit, percutiens, et iterum percutiens. Isa. 8: in manu forti erudivit me.
Et in hoc capitulo tribus clausulis, singulis per ordinem, praescribitur eadem littera, et aliis tribus singulis
sequens.
|#2 Lectio 2
Hic ponit effectum divinae percussionis, sicut livor est effectus virgae: et circa hoc tria facit.
Primo consumptionem virium in toto populo, quia pellem, in qua plebs, quasi exterius circumstans, carnem, in
qua delicati et teneri, ossa, in quibus fortes de populo bellatores; idest, totum vetustate tabescit. Baruch 3: quid
est, Israel, quod in terra inimicorum es? inveterasti in terra aliena.
Secundo obsidionem jam debilitatorum: aedificavit in gyro meo, idest exercitum obsidentem, felle, idest
exercitu, qui mihi laborem, et fel intulit. Job 7: numquid mare ego sum, aut cetus, quia circumdedisti me carcere?
tertio jam captorum carcerationem: in tenebrosis, carcere, quasi mortuos, illos qui morti adjudicati sunt. Psal.
142: posuit me in obscuris sicut mortuos saeculi. Possunt etiam ex persona jeremiae intelligi, qui prae multis
angustiis et in corpore consumptus, et in carcere reclusus est.
|#3 Lectio 3
Hic excludit evasionis remedium primo propter hostium obsidionem: circumaedificavit, idest exercitum
obsidentem, compedem, idem significat quod obsidio; sicut eis qui mittuntur in carcere, ut non possint effugere.
11

