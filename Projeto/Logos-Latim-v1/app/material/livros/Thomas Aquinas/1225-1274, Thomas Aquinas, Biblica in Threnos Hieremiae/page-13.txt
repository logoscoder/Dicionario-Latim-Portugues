|#9 Lectio 9
Hic ostendit divinam misericordiam ex expectatione futurorum: et primo ponit expectationem; secundo
expectationis conditionem, ibi, sedebit solitarius, et tacebit. Circa primum tria facit. Primo ponit expectationis
fructum, bonus, quasi propria bona diffundens. Ps. 72: quam bonus Israel Deus his qui recto sunt corde. Secundo
ponit expectandi modum: bonum est praestolari cum silentio, patienter, sine murmure. Isa. 30: in silentio et spe
erit fortitudo vestra. Tertio expectationis tempus: bonum est viro cum portaverit jugum, timoris Domini et
amoris, ab adolescentia, ut fervens aetas deprimatur, et facilius ad bona assuescat.
Prov. 22: adolescens juxta viam suam, etiam cum senuerit, non recedet ab ea.
|#10 Lectio 10
Hic ponit expectantis conditionem: et primo quantum ad altitudinem contemplationis: solitarius, ut non
impediatur, tacebit, a tumultibus cogitationum, et desideriorum: quia per hoc levavit se supra se, et ad divina
consideranda. Oseae 2: ducam eam in solitudinem, et loquar ad cor ejus. Vel in hoc ostendit expectantis
dejectionem, quia manet ad expectandum: sedebit solitarius et tacebit, quia abjectus, et levabit superbiendo.
Secundo quantum ad humilitatem locutionis: ponet in pulvere, os suum, humiliter loquens.
Isa. 29: de humo audietur eloquium tuum.
Tertio quantum ad patientiam tribulationis: dabit percutienti se maxillam, paratus dare. Matth. 5: si quis
percusserit te in una maxilla, praebe ei et alteram. Saturabitur, delectabitur, quasi per hoc veniam sperans. Rom.
5: non solum autem, sed et gloriamur in tribulationibus nostris.
Isa. 50: corpus meum dedi percutientibus, et genas meas vellentibus.
|#11 Lectio 11
Hic ostendit divinam misericordiam quantum ad relaxationem poenarum: et primo ponit a poenis absolutionem:
non repellet, quia non semper puniet. Psal. 93: non repellet Dominus plebem suam. Isa. 28: non in perpetuum
triturans triturabit illum, nec vexabit illum. Secundo sumit ad hoc rationem ex divina pietate: quia abjecit et
miserebitur: pii enim patris est, postquam percusserit ad corrigendum, consolari. Tob. 3: si in correctione fuerit,
ad misericordiam tuam pervenire licebit. Et ex hominum amore: non enim humiliavit ex corde suo, idest
deposuit ab amore suo. Psal. 35: filii autem hominum in tegmine alarum tuarum sperabunt.
|#12 Lectio 12
Hic sumit argumentum a divina justitia: et primo excludit ab ipsa tyrannicam oppressionem: Dominus ignoravit,
practice, ut contereret, quasi tyrannus, qui praeter judicium opprimit, vinctos, afflictos. Psal. 68: exaudivit
pauperes Dominus, et vinctos suos non despexit. Secundo excludit judicis perversitatem: ut declinaret, scilicet a
rectitudine, supple. Dominus ignoravit. Job 34: vere Deus non condemnabit frustra, nec omnipotens subvertet
judicium. Tertio excludit in judicio perversam intentionem, sicut est in illis qui sub pallio justitiae alios
opprimere intendunt: ut perverteret in judicio, idest per judicium, Dominus ignoravit. Prov. 4: vias, quae a
dextris sunt, novit Dominus.
|#13 Lectio 13
Hic sumit argumenta a divina potentia, qua omnia gubernat et providet: et primo contra illos qui derogant
divinae providentiae, infideliter blasphemando: quis est iste qui dixit ut fieret aliquid, etsi non omnia, sine Dei
providentia? in quo excluditur haeresis illorum qui dicunt, quod providentia Dei extendit se usque ad universalia,
et incorporalia, sicut corpora caelestia, et etiam usque ad homines propter conformitatem naturae humanae ad
Deum, ut dicit Rabbi Moyses: alia autem particularia non cognoscit Deus: ex ore altissimi, idest sententia, bona,
prospera, mala, adversa: in quo excludit errorem illorum qui dicunt omnia a casu fieri, et etiam qui dicunt a Deo
non esse aliquam poenam, sicut dicit tullius. Joan. 1: omnia per ipsum facta sunt, et sine ipso factum est nihil.
Isa. 45: ego Dominus faciens bona et creans mala. Secundo loquitur contra eos qui derogant per impatientiam
murmurando: quid murmuravit, idest quare, pro peccatis suis, idest pro his quae pro peccatis suis patitur? sapien.
1: custodite vos a murmuratione, quae nihil prodest, et a detractione parcite linguae.
|#14 Lectio 14
Hic jam, assumpta fiducia, convertit se ad petendum divinam misericordiam: et circa hoc duo facit. Primo ponit
praeparationem ad orationem; secundo ponitur oratio, ibi, nos inique egimus. Circa primum duo. Primo paratur
locus orationi per vitae emendationem: scrutemur, discutiendo peccata praeterita, et quaeramus, Dominum,
desiderio cordis, et petentes auxilium: quo accepto, revertamur, bene operando. Jer. 2: vide vias tuas in convalle,
scito quid feceris. Secundo paratur locus per devotionem: levemus corda. 1 Tim. 2: volo viros orare in omni loco
levantes manus suas.
Nos inique egimus. Hic incipit oratio: et primo captat benevolentiam; secundo accusat culpam, ibi, vidisti,
Domine, iniquitatem; tertio petit vindictam, ibi, reddes vicem, etc.. Circa primum tria. Primo captat
13

