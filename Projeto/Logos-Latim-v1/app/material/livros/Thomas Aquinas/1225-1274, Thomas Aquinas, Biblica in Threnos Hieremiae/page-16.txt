struthio, de quo job 39: induratur ad filios suos quasi non sint sui: frustra laboravit nullo timore cogente. Et
comparantur his mulieres jerusalem, non propter crudelitatem affectus, sed propter similitudinem actus: quia lac
filiis non praebebant, quod erat ex defectu nutrimenti.
|#4 Lectio 4
Hic ponit effectum, scilicet sitim puerorum: adhaesit lingua lactentis ad palatum ejus, propter siccitatem. Parvuli,
qui jam crescentes solido cibo uti poterant, nec lacte egebant Amos 8: deficient virgines pulchrae, et
adolescentes in siti.
Supra 2: matribus suis dixerunt: ubi est triticum, et vinum?
|#5 Lectio 5
Hic ponit famem delicate nutritorum: et primo ponit famis afflictionem; secundo ponit comparationem, ibi, et
major effecta est iniquitas filiae populi mei peccato sodomorum. Fames autem ostenditur duobus signis: morte,
interierunt, et vilium comestione: qui nutriebantur in croceis, ab ore subtractis cibariis, amplexati sunt stercora;
idest, avide sumpserunt vilia cibaria. Vel ad litteram. 4 Reg. 7. Simile job 6: animae esurienti etiam amara dulcia
esse videntur.
|#6 Lectio 6
Hic exaggerat poenam in comparatione ad poenam sodomorum: major effecta est: major in poena ostensa. Et
major fuit culpa propter ingratitudinem, et propter sanctorum profanationem; et major poena, quia diuturnior.
Ezech. 16: non fecit sodoma soror tua, ipsa et filiae ejus, sicut fecisti tu, et filiae tuae. Matth. 11: terrae
sodomorum remissius erit in die judicii quam tibi. Job 9: si flagellat, occidat semel, et de poenis innocentum non
rideat.
Glossa: moraliter de peccato simulationis, quod est majus peccatum peccato sodomorum.
Contrarium est quod dicitur isa. 3: super illud, peccatum suum sicut sodoma praedicaverunt: in Glossa: secunda
tabula post naufragium est peccatum abscondere.
Ad quod dicitur, quod absconse peccare est conditio allevians. Peccatum vero simulationis vitium majus est,
quando per hujusmodi quaeritur deceptio et gloria apud alios. Et quidem majus dicitur, non simpliciter, sed
quantum ad effectum deceptionis, vel quantum ad materiam: quia circa spiritualia peccatur, in quibus qui
falsitatem facit plus est accusandus quam qui violat numisma, ut dicit Philosophus.
|#7 Lectio 7
Hic describit famem consecratorum Deo, scilicet Nazaraeorum: de quorum consecratione legitur Num. 6. Et
primo eorum pulchritudinem; secundo ex fame consecutam turpitudinem, ibi, denigrata est super carbones facies
eorum; tertio ponit poenae comparationem, ibi, melius fuit occisis gladio quam interfectis fame. Ad
pulchritudinem autem corporalem hominis requiritur aspectus decens quo ad hilaritatem vultus: et quantum ad
hoc dicit: sapphyro pulchriores; qui quidem caelestis coloris existens mentem laetificat. Requiritur etiam debitus
color duplex: scilicet rubor; et quantum ad hoc dicit, rubicundiores: et candor; et quantum ad hoc dicit,
candidiores. Et quia, ut dicit Philosophus, albus color maxime receptivus est aliorum, oportet quod sit candor
sine macula; et quantum ad hoc dicit, nitidiores. Et sunt locutiones hyperbolicae, nec tamen falsae, quia
figuratae, quibus aliud dicitur, et aliud significatur. Et, ad litteram, decori erant propter vitae munditiam et
abstinentiam, sicut legitur de Daniele et sociis ejus. Deut. 33: benedictio ejus qui apparuit in rubo.
|#8 Lectio 8
Hic ponit turpitudinem ex fame sequentem quantum ad coloris mutationem: denigrata est super carbones facies
eorum, et non sunt agniti, propter deturpationem: et quantum ad desiccationem pinguedinis, adhaesit cutis eorum
ossibus. Nahum 2: facies omnium sicut nigredo ollae, ubi est habitaculum leonum, et pascua catulorum leonum.
Job 7: cutis mea aruit.
|#9 Lectio 9
Hic ponit comparationem, extabuerunt, defecerunt diu afflicti. Eccl. 30: melior est mors quam vita amara.
|#10 Lectio 10
Hic ponit immensam famem matrum, quae prae nimietate famis filios suos comederunt. Supra 2: ergo ne
comedent mulieres fructum suum, et parvulos suos?
|#11 Lectio 11
Hic plangit captivitatem et destructionem civitatis: et primo ponit destructionem; secundo facti admirationem,
ibi, non crediderunt reges terrae; tertio assignat destructionis rationem, ibi, propter peccata prophetarum.
Complevit, poenam inducens, effudit, propter copiam, succendit ignem, propter poenae determinationem, quia
16

