Et sciendum quod licet materia non habeat in sua natura aliquam formam vel privationem, sicut in ratione aeris
neque est figuratum neque infiguratum; tamen nunquam denudatur a forma et privatione: quandoque enim est
sub una forma, quandoque sub alia. Sed per se nunquam potest esse, quia cum in ratione sua non habeat aliquam
formam, non habet esse in actu, cum esse in actu non sit nisi a forma, sed est solum in potentia. Et ideo quicquid
est actu, non potest dici materia prima.
|+3 Capitulus 3
Ex dictis igitur patet tria esse naturae principia scilicet materia, forma et privatio. Sed haec non sunt sufficientia
ad generationem.
Quod enim est in potentia, non potest se reducere ad actum: sicut cuprum quod est potentia idolum, non facit se
idolum, sed indiget operante, qui formam idoli extrahat de potentia in actum.
Forma etiam non extraheret se de potentia in actum (et loquor de forma generati, quam diximus esse terminum
generationis); forma enim non est nisi in facto esse: quod autem operatur est in fieri, idest dum res fit. Oportet
ergo praeter materiam et formam esse aliquod principium quod agat, et hoc dicitur esse efficiens, vel movens,
vel agens, vel unde est principium motus.
Et quia, ut dicit Aristoteles in secundo metaph., omne quod agit, non agit nisi intendendo aliquid, oportet esse
aliud quartum, id scilicet quod intenditur ab operante: et hoc dicitur finis.
Et sciendum, quod omne agens tam naturale quam voluntarium intendit finem, non tamen sequitur quod omne
agens cognoscat finem, vel deliberet de fine. Cognoscere enim finem est necessarium in his quorum actiones non
sunt determinatae, sed se habent ad opposita, sicut se habent agentia voluntaria; et ideo oportet quod cognoscant
finem per quem suas actiones determinent. Sed in agentibus naturalibus sunt actiones determinatae: unde non est
necessarium eligere ea quae sunt ad finem.
Et ponit exemplum Avicenna de citharaedo quem non oportet de qualibet percussione chordarum deliberare, cum
percussiones sint determinatae apud ipsum; alioquin esset inter percussiones mora, quod esset absonum. Magis
autem videtur de operante voluntarie quod deliberet, quam de agente naturali. Et ita patet per locum a maiori,
quod possibile est agens naturale sine deliberatione intendere finem: et hoc intendere nihil aliud erat quam
habere naturalem inclinationem ad aliquid.
Ex dictis ergo patet, quod sunt quatuor causae: scilicet materialis, efficiens, formalis et finalis.
Licet autem principium et causa dicantur convertibiliter, ut dicitur in quinto metaph., tamen Aristoteles in lib.
Physic., ponit quatuor causas et tria principia. Causas autem accipit tam pro extrinsecis quam pro intrinsecis.
Materia et forma dicuntur intrinsecae rei, eo quod sunt partes constituentes rem; efficiens et finalis dicuntur
extrinsecae, quia sunt extra rem. Sed principia accipit solum causas intrinsecas. Privatio autem non nominatur
inter causas, quia est principium per accidens, ut dictum est. Et cum dicimus quatuor causas, intelligimus de
causis per se, ad quas tamen causae per accidens reducuntur, quia omne quod est per accidens, reducitur ad id
quod est per se.
Sed licet principia ponat Aristoteles pro causis intrinsecis in primo physic., tamen, ut dicitur in undecimo
metaph., principium dicitur proprie de causis extrinsecis, elementum de causis quae sunt partes rei, idest de
causis intrinsecis, causa dicitur de utrisque. Tamen aliquando unum ponitur pro altero.
Omnis enim causa potest dici principium, et omne principium causa. Sed tamen causa videtur addere supra
principium communiter dictum, quia id quod est primum, sive consequatur esse posterius sive non, potest dici
principium, sicut faber dicitur principium cultelli, ut ex eius operatione est esse cultelli.
Sed quando aliquid movetur de nigredine ad albedinem, dicitur quod nigrum est principium illius motus; et
universaliter omne id a quo incipit esse motus dicitur principium: tamen nigredo non est id ex quo consequatur
esse albedo.
Sed causa solum dicitur de illo primo ex quo consequitur esse posterioris: unde dicitur quod causa est ex cuius
esse sequitur aliud. Et ideo illud primum a quo incipit esse motus, non potest dici causa per se etsi dicatur
principium: et propter hoc privatio ponitur inter principia, et non inter causas, quia privatio est id a quo incipit
generatio. Sed potest etiam dici causa per accidens, inquantum concidit materiae, ut supra expositum est.
Elementum vero non dicitur proprie nisi de causis ex quibus est compositio rei, quae proprie sunt materiales.
Et iterum non de qualibet causa materiali, sed de illa ex qua est prima compositio: sicut nec membra elementa
sunt hominis, quia membra etiam sunt composita ex aliis; sed dicimus quod terra et aqua sunt elementa, quia
haec non componuntur ex aliis corporibus, sed ex ipsis est prima compositio corporum naturalium.
Unde Aristoteles in quinto metaph. dicit quod elementum est id ex quo componitur res primo, et est in ea, et non
dividitur secundum formam.
Expositio primae particulae, ex quo componitur res primo, patet per ea quae diximus.
Secunda particula, scilicet et est in ea, ponitur ad differentiam illius materiae quae ex toto corrumpitur per
generationem: sicut panis est materia sanguinis, sed non generatur sanguis nisi corrumpatur panis; unde panis
non remanet in sanguine: unde non potest dici panis elementum sanguinis. Sed elementa oportet aliquo modo
manere, cum non corrumpantur, ut dicitur in libro de gener.
3

