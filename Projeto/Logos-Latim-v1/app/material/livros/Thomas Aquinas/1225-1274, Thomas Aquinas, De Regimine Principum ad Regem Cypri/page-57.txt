fieret videlicet in ipsa constitutione civitatis, habita consideratione multitudinis civium et camporum: alias
difficile iudicabat: et ut hoc perseveraret, ordinabat matrimonia contrahi inter maiores et minores: et sic per hoc
tollebantur iurgia, amovebantur iniuriae, auferebantur arrogantiae, vel superbiendi materia. Ad hoc etiam
movebat exemplum in aliis politiis. Quia, ubi est bonorum temporalium inaequalitas, contingit saepius
perturbatio: ibi enim est invidendi occasio: inde cupiditas oritur, quae, iuxta Apostolum, radix omnium malorum
est. Ipse etiam Lycurgus propter hanc causam in legibus, quas Lacedaemoniis tradidit, pro ipsorum conservanda
politia, artificiales subtraxit divitias, sive numismata in commutationibus rerum venalium, in solis naturalibus
divitiis tales permutationes relinquens.
Sed hanc positionem philosophus reprobat in II Polit., ostendens hanc adaequationem omnino impossibilem, et
per consequens contra rationem.
Et primo ex parte humanae naturae, quae non semper in familiis multiplicatur aequaliter: quia contingit unum
patremfamilias habere multos filios, alium autem nullum. Quod ergo isti duo haberent aequales possessiones,
esset impossibile: quia una familia deficeret in victualibus, altera superabundaret; et hoc esset contra
provisionem naturae: quia quae familia plus multiplicatur in prolem, amplius cedit ad firmamentum politiae
propter ipsius argumentum, quam quae in generatione prolis deficit; et quodam iure naturae magis meretur a
republica, sive politia provideri.
Amplius autem: natura non deficit in necessariis, ut dictum est supra. ergo nec ars, quae civilis est regiminis. Sed
hoc contingit, si in familiis adaequantur possessiones, quia videlicet cives moriuntur penuria, unde politia
corrumpitur.
Non tantum autem ex parte naturae humanae sequitur inconveniens adaequare possessiones, sed etiam ex gradu
personae. Est enim differentia inter cives, quemadmodum inter membra corporea, cui politia est superius
comparata. In diversis autem membris virtus diversificatur, et operatio. Constat enim quod maiores expensas
cogitur facere nobilis, quam ignobilis: unde et virtus liberalitatis in principe magnificentia vocatur, propter
magnos sumptus. Hoc autem fieri non posset, ubi possessiones essent aequales: unde et ipsa vox evangelica
testatur de illo patrefamilias, sive rege, qui peregre profectus est, qualiter servis suis bona distribuit, sed non
aequaliter, immo uni dedit quinque talenta, alteri duo, alii vero unum, unicuique secundum propriam virtutem.
Amplius autem: nec ipse ordo naturae hoc patitur, in quo divina providentia res creatas in quadam inequalitate
constituit, sive quantum ad naturam, sive quantum ad meritum. Unde ponere aequalitatem in bonis temporalibus,
ut sunt possessiones, est ordinem in rebus destruere, quem Augustinus respectu inaequalitatis definit, De Civit.
Dei: est enim ordo parium et disparium rerum sua cuique tribuens dispositio. Et ex hoc origenes in Periarchon
reprehenditur, quia omnia dixit aequalia ex sui natura, sed facta sunt inaequalia propter defectum sui, hoc est
propter peccatum. Non ergo ex adaequatione possessionum vitantur litigia, quin potius augmentantur, dum in
hoc destruitur, sive tollitur ius naturae, quando subtrahitur indigenti, qui plus meretur.
Item, quia contra rationem est esse omnia aequalia in politia, cum omnia Deus instituerit in numero, pondere et
mensura, ut in libro Sapient. dicitur quae gradum inaequalitatis ponunt in entibus, et per consequens in civilibus,
sive politicis.
|#10 Capitulus 10: Agitur rursus de politia Platonis et Socratis quantum ad genera hominum qui requiruntur in
ea, quae sunt quinque; ubi multum disputatur de numero bellatorum.
Sed redeundum est ad politiam Socratis et Platonis, quia quaedam alia constituerunt in ipsa praeter ea quae dicta
sunt supra. Suam enim civilitatem distinxerunt in quinque genera hominum, videlicet in principes, consiliarios,
bellatores, artifices et agricolas. Quae quidem divisio satis videtur sufficiens ad perfectionem civitatis, quia
omnia genera hominum comprehendit, quae ad regimen politicum pertinent.
Sed Aristoteles in hoc praedictos philosophos videtur reprehendere. Tum quia numerum ponebant bellatorum
excedentem proportionem civitatis: ponebant enim mille bellatores ad minus, vel ad plus quinque millia.
Secundum, quod Philosophus reprehendit, est, quia sic distinguebant bellatores ab aliis, quod nullo modo se
exponerent bellicis rebus alii cives a bellatoribus.
Sed quantum ad primum non videtur determinatus numerus posse poni, eo quod omnes civitates non sunt
aequalis potentiae et virtutis: unde consideranda est multitudo populi in civitate, et secundum numerum
constituere bellatores. Item latitudo regionis, ut sit sufficientia pascuorum et victualium: unde Aristoteles dicit in
II Polit., quod, si tanta debeat esse multitudo bellatorum in civitate, oportet ipsam adaequari civitati Babyloniae,
quae videlicet excedit in gentis multitudine, et in latitudine camporum. Sed si attendimus ad ipsum numerum
bellatorum, qui est mille, ut historiae tradunt, secundum unam expositionem, politia Platonis et Socratis cum
civilitate concordant Romuli, primi constructoris Urbis, a quo et istud nomen miles originem habuit: unde et
miles dicitur electus ad bellandum ex numero mille, quia mille erant tunc expediti bellatores ab ipso electi ad
pugnandum contra adversarios Urbis, ut contra Sabinos primo, ulterius vero contra Samnites. et sic in hoc
concordabat Romulus cum Socrate et Platone, licet primus conditor Urbis per longum tempus Philosophos
antecesserit saepe dictos. Alio modo dicitur miles quasi unus ex mille, iuxta quod Scriptura volens commendare
sanctum David de constantia et fortitudine: Dilectus, inquit, mells candidus et rubicundus, electus ex millibus: ut
57

