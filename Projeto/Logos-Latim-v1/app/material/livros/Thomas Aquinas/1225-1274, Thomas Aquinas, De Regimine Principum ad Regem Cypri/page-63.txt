Et advertendum, quod quamvis consules in Urbe annuales essent, ut dictum est supra, et assignata causa est,
sicut et magistratus Athenis; tamen non sic erat faciendum de rege, immo si non sit perpetuus, valde periculosum
est civibus.Dictum est enim supra, quod haec est differentia inter regem et rectorem politicum, quo alter,
videlicet politicus, solis legibus suae civitatis populum iudicat; regalis vero princeps ultra leges quas invenit, vel
ante statuit, opportunis temporibus legibus, quas in pectore defert, utitur pro meliori exitu sui regiminis ac suae
gentis salute. Si ergo tales principes ad tempora regnent, contingit ipsos ad iudicandum esse praecipites, sive
contra cives, qui de ipso amovendo fuerunt solliciti, sive alicuius rei adipiscendae cupidine, vel ut amicis
praestent gratiam, quam, si regnassent, non fuissent facturi. Quantum autem ad primum habemus exemplum
illius, qui dixit in Luc., XIX, 27, exponendo, ut littera sonat: Verumtamen inimicos illos, qui noluerunt me
regnare super se, adducite huc, et interficite ante me. Hoc eodem modo, ut historiae tradunt, Herodes occidit
multos ex nobilibus Iudaeorum, qui conabantur sibi regnum auferre. Quantum autem ad secundum, exemplum
assumi posset de villico iniquitatis in eodem Evangelio: quod extendi potest ad omnem gradum regiminis, quia
gerunt vicem dominorum in terra, quod et principes orbis faciunt in respectu Dei. Cum enim timent amoveri ab
officio, de aerario publico dominii sui iugiter sibi amicos copulant. Ex quibus omnibus manifestum est, quod
maximum est periculum alicui temporali rectori conferre regendi arbitrium in faciendo iustitiam. Sed si
dominium est perpetuum, rector curabit de subditis sicut de re propria, ad quam quotidie et continuo sollicitatur
quasi ad suas divitias naturales, et ad indeficientem thesaurum. Propter quod sic ipse eos gubernat, sicut pastor
gregem, sicut hortulanus plantam, quorum qualiscumque laesio eis efficitur scandalosa.
|#17 Capitulus 17: Ex eadem causa ponit quaedam in dicta politia Lacedaemoniae reprehensibilia, quae erant
materia dissensionis in populo.
Inerat etiam quaedam consuetudo talibus dominis in politia Lacedaemoniorum ex eadem causa trahens forte
originem, quia tales principes de republica non curabant ut in eorum solemnitatibus et ostentationibus primum
fierent exactiones in populum: unde gravati pauperes seditionem concitabant, et sic enervabatur politia. Propter
quod, ut de publico fieret aerario, Philosophus, in II lib. Polit., magis commendat: quam quidem consuetudinem
dicit in Creta fuisse, sive legem constitutam. Exactiones enim, sive vectigalia multiplicata in populo, nisi pro
urgenti causa, ut puta pro conservatione civitatis vel regionis, ipsam conturbant, et sunt in ea causa dissensionis
et litis. Ex hac etiam eadem ratione sequebatur aliud inconveniens, quod navalis princeps distinguebatur ab ipsa,
ex qua sequebatur divisio animorum, et per consequens dissensio politiae: quod non accidisset, si fuisset
princeps perpetuus, quia quicumque fuisset dux civitatis fuisset ei subiectus. Facit autem mentionem de navali
bello, quia Lacedaemonii multum dominabantur mari. Concluditur etiam ex eodem forte malam esse politiam
praedictorum, quia viri militares non assumebantur, qui essent fortes virtute. videlicet fortitudinis, quae est una
de principalibus inter quatuor, qua cives exponunt se morti pro republica, sicut Regulus apud Poenos; sed
habebant dicti milites, sive principes partem virtutis, quam Philosophus increpat in sua Politica. Distinguit enim
Aristoteles in III Ethic. duplicem fortitudinem. Quarum alteram hic tangit, quae militaris dicitur, quae solis
viribus innititur corporis; et hanc Philosophus vocat partem virtutis, sive fortitudinis, quia requiritur interdum in
vera fortitudine. Alia est quae gratia reipublicae se exponit, et non cedit, neque fugit periculis excrescentibus, de
qua Seneca dicit in libro De Dei providentia: "Fortissimos, inquit, sibi pares fortuna quaerit. Ignem experitur in
Mutio, paupertatem in Fabricio, exilium in Rutilio, tormenta in Regulo, venenum in Socrate, mortem in Catone":
et de qua etiam dicitur in I Machab. II, 66, per Mathathiam de filio: Iudas, inquit, fortis viribus a iuventute sua sit
vobis princeps, et ipse aget bella populi; pro qua hostibus, gratia reipublicae non cedens, sed pro ea dissolutus
corde in caede oppressus occubuit.
Prima autem fortitudo est imperfecta, secunda autem perfectissima virtus. Assumere igitur ad bellandum sive
principem, sive quemcumque militem, qui non sit fortis secunda fortitudine, non est bonae politiae: quia saepius
tales convertuntur vel periculis cedunt, ut dictum est supra. Item: ex eadem causa,quia videlicet princeps non
perpetuus erat, nec ad vitam contingebat, non erant in politia Lacedaemoniorum expensae communes pro
bellatoribus; et inde sequebatur quod experti milites non gerebant bella populi propter defectum stipendiorum,
quibus respublica providere non poterat; sed exponebantur idiotae, id est inexperti, plebeii videlicet, et amatores
pecuniarum: et hoc Aristoteles reprobat in dicto libro, quia saepius erant causa ruinae populi. Haec igitur de
politia lacedaemonica in tantum dicta sufficiant.
|#18 Capitulus 18: Hic declarat de politia cretensi, et differentia eius ad lacedaemonicam, de auctoribus dictae
politiae, et de legibus Lycurgi.
Pertractat etiam dictus Aristoteles in dicto libro de politia Cretensium, quam dicit traditam a Lycurgo, fratre regis
Lacedaemoniorum, cui nomen Polybita, patre Catilli, ut Iustinus refert: item a Minoe rege eiusdem insulae, qui
fuerunt primi legum inventores in Graecia: ad quas discendas profectus est Pythagoras, ipsasque Cretenses
perdocuit, sicut idem tradit Iustinus: de quibus etiam duobus Philosophus in praefato libro mentionem facit. Et
licet diversae historiae de Lycurgo diversimode loquantur, nos tamen relationi eiusdem Iustini magis insistimus,
63

