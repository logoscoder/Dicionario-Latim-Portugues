castra magis confidant, si tanti viri in prima exponantur acie, et quia maxime requiritur sapientia, ubi periculum
totius dependet exercitus. Haec autem cohors aquilam suscipit signum praecipuum Romanorum castrorum, et
totius legionis insigne: quod et imperatoribus posterioribus est relictum. Cuius quidem ratio assignari potest,
quia, ut idem dicit Vegetius, militaris romana disciplina primas acies faciebat alares: inter omnes autem avium
alas aquilinae sunt fortiores. Vel aliter dici potest, quod ideo signum aquilae eis traditur ex praeminentia,
videlicet in mundo, quantum ad dominium, propter coelestem et divinum effectum, quem implorare debent
continue, ut faciebat ille princeps ludas Machabaeus, qui in pugnando auxilium de coelo petebat: quod praecipue
eis competit propter periculum cui se committunt, vel quia merentur apud Deum ut sint victoriosi, eo quod morti
se exponunt pro populo. De qua aquila dicitur in Ezechiele, XVII, 3, loquente de Nabuchodonosor orientis
monarcha: Aquila grandis, magnarum alarum, longo membrorum ductu, plena plumis et varietate, venit ad
Libanum, et tulit medullam cedri. Post hoc subdit Vegetius numerum primae cohortis, quam millenariam vocat,
eo quod mille centum pedites in ea sunt, equestres autem centum triginta sex. Caeteras autem vocat
quinquagenarias, quia in qualibet ponit quingentos quinquaginta quinque pedites, equestres autem sexaginta sex,
ut quilibet eques certum numerum peditum habeat. Disponit etiam in quinta cohorte milites fortiores, quia sicut
prima dextrum tenet cornu, ita et quinta sinistrum. Multa alia dicit ibi Vegetius, quae enumerare nimis esset
longum, et verba eius tamquam inusitata modernis temporibus maiori indigerent expositione. Haec autem tantum
ad praesens sufficiant.
Quod si multitudo populi in politia sub certis limitibus in gradu et numero disponitur quantum ad sui
directionem, multo magis in castris, in quibus maxima et periculosissima est difficultas regiminis, tum ex parte
operis quod eis incumbit, quia ad finem terribilium ordinatur, quod est mors. tum ex parte hostium qui infestant.
Unde sicut in Exod., XVIII, 21, consulitur Moysi a cognato suo Iethro, ut onera divideret per officia diversa in
iudicando populum, ubi ait: Provide viros potentes,... et qui oderint avaritiam, et constitue ex eis tribunos, et
centuriones, et quinquagenarios, et decanos, qui iudicent populum: ita et Iudas Machabaeus cum infestaretur ab
hostibus, sua castra divisit, in eodem numero constituendo duces, per tribunos videlicet, centuriones,
pentacontarchos et decuriones: qui quidem numerus satis proportionatu est militibus ad distinctionem exercitus:
unde unus in altero continetur, ut facilior sit ad coniunctionem unius cum altero, cum bellandi necessitas hoc
requirit. Distinctio vero, quam facit Vegetius ex dispositione acierum, attenditur cum campale bellum ordinatur,
licet etiam ipse cohortes ad centurias reducat et decurias ex certis causis, et rationibus.
|#28 Capitulus 28: Hic declarat de nominibus ducum et de numero cohortum, et quid significat unumquodque.
Sed quia de nominibus agitur ducum, videndum est de ipsis prout Scriptura sacra denominat, et Romana
respublica, ac moderni describunt. Et primo quidem de tribuno: quod quidem nomen dicit Vegetius ex tribu
originem habere, quia praeerat militibus quos Romulus elegerat, qui ex tribu originem traxerunt. Isidorus autem
in IX Etymolog. dicit, quod tribuni dicti sunt, quod plebeiis iura praebent: unde in favorem eorum sunt instituti
proconsules. Alibi vero dicitur quod tribuni dicebantur qui mille militibus praeerant, quos Graeci chiliarchos
appellant, sicut centuriones a centum militibus sunt nominati. De quinquagenariis, sive pentacontarchis, quod
idem est, Vegetius mentionem non facit; sed Scriptura sacra in praefatis iam libris et in IV lib. Reg., quos ad
imprecationem Heliae iuxta eorum meritum flamma combussit. Sed decanos, sive decuriones, sic dictos, quod
decem militum curam habent in castris, Vegetius sub uno contubernio et uno papilione disponit.
Nomina vero generalia multitudinis armatorum ad pugnandum dispositae haec sunt: videlicet exercitus ab
exercitio, sive ab exercitando dictus, utrumque enim in praedicta requiritur multitudine: vocantur et castra, a
castitate dicta, ut tradit Isidorus, eo quod ibi debet castrari libido. Subtrahebantur enim deliciae a castris, cum
incumberet hostium pugna, ut Vegetius scribit: unde castra filiorum Israel devicta fuerunt a Madianitis, quia
fornicati sunt cum filiabus eorum, ut scribitur in Numer. Propter quod in Deuter. scribitur, quod Dominus
ambulabat in medio castrorum Israelitici populi, ut sint castra eorum sancta, nihilque in eis appareat foeditatis.
Vel castra dicebantur propter munitionem exercitus in aggeribus et vallibus, ac aliis clausuris fortissimis, quibus
Romani principes utebantur cum invadebant hostes. Propter quod fossores, fabri, ac latomi assumebantur ad
militarem disciplinam, ut haberent in promptu artifices necessarios ad tuitionem exercitus.
Est et aliud nomen, per quod et multitudo pugnatorum exprimitur, videlicet legio, ab electione dicta, ut tradit
Isidorus, eo quod milites in ea contenti eligebantur ab aliis tamquam magis experti. Quaedam autem alia nomina
sunt partium legionum, sive exercitus, quae a Vegetio traduntur in II lib., et ab Isidoro lib. IX, ut manipulus, qui
est numerus ducentorum militum, sic dictus quod mane hostes impeteret, sive quod pro signo manipulos stipulae,
sive alicuius herbae ferret secum, de quibus Lucanus.
Convocat armatos ex templo ad signa maniplos.
Alii vocantur velites, a volitando dicti, propter suam agilitatem. Romana enim respublica quosdam iuvenes agiles
habebat in militia legionum, qui cum invaderent hostes, consedebant post equitum terga, tunc subito desilientes
de equis turbabant hostes. Tales autem milites Annibali, ut scribit Isidorus, multum fuerunt infesti, per quos
71

