Marco Marcello, qui cum Syracusam urbem cepisset, ante illius ruinam suas illi effudit lacrymas, tantaeque fuit
pudicitiae et continentis animi, benignaeque mentis, quod priusquam oppidum iussisset invadi, publico edicto
constituit, ne quis corpus liberum violaret. Quid pluribus exemplis insistimus? Cum etiam Machabaei, Iudas
videlicet, Ionathas et Simon, de genere Iudaeorum, quorum est proprium aliarum nationum aspernari consortium,
tum quia Saturnini sunt, sicut Macrobius dicit super Somn. Scipion., tum quia legibus prohibebatur eisdem,
considerata benevolentia Romanorum, cum ipsis statuerunt amicitiam, ut in I Machab. scribitur, ubi inter alia
commendabilia de ipsis, unde populos gentesque diversas ad suum trahebant amorem et subiectionem politicam,
seu despoticam, sub compendio interseritur: quod inter praesides romanos nemo portabat diadema, nec
induebatur purpura, ut magnificaretur in ea. Et quia curiam fecerunt et consulebant quotidie trecentos viginti,
consilium agentes semper de multitudine, ut quae digna sunt gerant. Et committunt uni homini magistratum
suum per singulos annos dominari universae terrae suae, et omnes obediunt uni, et non est invidia neque zelus
inter eos. Ubi attendendum, quam ordinatum erat tunc temporis regimen politicum in Urbe, quod erat
praecipuum motivum cuiuscumque nationis et provinciae ipsorum appetere dominium, et eisdem sua colla
subiicere.
Aliud etiam erat in eis provocativum subiectionis, quia ex cupidine dominandi non se dominos vocabant, sed
socios et amicos. Unde et de Iulio Caesare in Suetonio scribitur, quod milites suos non sibi subiectos, sed socios
et commilitones vocabat. Sic et antiqui consules de Iudaeis fecerunt, qui quidem etsi modicum haberent in
oriente dominium, cum Romanis tamen confoederati sunt foedere amicitiae. Et cum amplam haberent Romani
monarchiam in oriente et occidente, et aliis mundi plagis, ut ex praedicto libro Machab. est manifestum, non
tamen dedignati sunt cum Iudaeis societatem inire, et ad paria se publico in alterutrum attestari edicto. Patet
igitur ex iam dictis, quod meritum virtutis in Romanis antiquis meretur dominium: unde etiam aliae nationes
allectae sunt ad ipsorum dominium, tum ex dilectione patriae, pro qua omnia contemnebant; tum ex vigore
iustitiae, propter quam contra omnem malefactorem et perturbatorem pacis se opponebant; tum ex civili ipsorum
benevolentia, in qua caeteras nationes ad sui amorem trahebant. Pro quibus omnibus ex merito virtutum in ipsis
divina bonitas consensisse videtur ad ipsorum principatum ex causis et rationibus assignatis. Sic enim quis
meretur dominium, ut Philosophus in V Ethic. tradit, ubi dicit, quod non sinimus principari hominem in quo est
natura humana tantum, sed illum qui est perfectus secundum rationem, sicut dictum est supra.
|#7 Capitulus 7: Qualiter Deus permittit aliquod dominium ad punitionem malorum, et quod tale dominium est
quasi instrumentum divinae iustitiae contra peccatores.
Fuit autem et alia causa, unde dominium est a Deo permissum, quam a sacra accipimus Scriptura, nec
Philosophorum et sapientum huius saeculi sententiis contraria, videlicet propter merita populorum, quam beatus
Augustinus assignat in XIX De Civit. Dei. Probat enim ibi servitutem introductam propter peccatum. Unde et
sacra Scriptura dicit in Job, cap. XXXIV, 30, videlicet quod facit regnare hominem hypocritam propter peccata
populi. Quod quidem apparet, quia primo dominantes in mundo fuerunt homines iniqui, ut historiae tradunt, sicut
Cain, Nembroth, Belus, Ninus et Semiramis uxor eius, qui et dominium habuerunt in prima et secunda aetate
mundi. Causa autem unde habuerunt istud dominium, assumi potest ex parte subditorum vel dominantium: quia
tyranni sunt instrumentum divinae iustitiae ad puniendum delicta hominum, sicut rex Assyriorum super
Israeliticum populum, et rex Gothorum, flagellum Dei, super Italiam, ut historiae narrant. Item: Dionysius in
Sicilia, sub quo captivatus est populus, et tandem ab ipso libertate donatus, ut scribit Maximus Valerius libro IV.
De rege vero Assyriorum quomodo ad puniendum delicta sui populi est destinatus sic ostenditur per Isaiam
prophetam capit. X, 5: Assur virga furoris mei, unde et baculus ipse est: In manu eius indignatio mea, ad gentem
fallacem mittam eum, et contra populum furoris mei mandabo illi ut auferat spolia, et dividat praedam, et ponat
illum in conculcationem quasi lutum platearum; quae omnia verificata sunt, quando Hierusalem obsessa est a
Chaldaeis, per Nabuchodonosor regem Assyriorum capta et combusta, captis principibus eius cum rege Sedecias,
eius confossis oculis, et occisis filiis, sicut in fine IV libri Reg. traditur; per quae verba satis ostenditur qualiter
Deus punit peccatores per manum tyranni. Unde concluditur ipsos esse instrumentum Dei cicut daemones,
quorum potestas iusta a sacris doctoribus ponitur, voluntas tamen semper iniqua. Quod etiam ostendit nobis
tyrannicum regimen, quia non ordinatur nisi ad onus et molestiam subditorum. Tyranni enim proprietas est,
propriam et solam sui utilitatem et commodum quaerere, ut dictum est supra, et Philosophus tradit in VIII Ethic.
ubi ponit, quod a sic se habet tyrannus ad subditos sicut dominus ad servos, et sicut artifex ad organum et
istrumentum. Hoc autem poenale est subditis, et contra naturam dominii, sicut superius est probatum. Sed ex
parte dominantium tale dominium videtur a Deo concessum, primo in casu supposito, vel Deo disponente pro
subditis, quod est ad exitum meliorem, quando videlicet princeps ad Dei placitum studet quamvis peccator, ut de
Cyro rege Persarum scribitur in Isa. XLV, 1: Haec inquit, dicit Dominus christo meo Cyro cuius apprehendi
dexteram, ut subiiciam ante faciem eius gentes, et dorsa regum vertam. Aperiam ante faciem eius ianuas, et
portae non claudentur. Quod quidem adimpletum fuit, ut historiae tradunt, quando subito desiccato alveo
Euphratis et Tygris, qui per mediam Babyloniam transibant, civitatem intravit, occiditque Balthassar, ipsorum
regem, cum gente sua, ipsamque civitatem destruxit, ad Medos transferens monarchiam, ubi tunc regnabat
34

