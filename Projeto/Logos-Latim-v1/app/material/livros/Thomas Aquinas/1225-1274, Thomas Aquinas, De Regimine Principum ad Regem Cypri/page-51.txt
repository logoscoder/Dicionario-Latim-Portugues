Amplius autem: quia casus sunt multi, in quos homines incidunt per inopinatum eventum, quibus relevantur in
societate: unde in Eccle. IV, 10 scribitur: Vae soli, quia si ceciderit, non habet sublevantem se. Si autem fuerint
duo, fovebuntur mutuo.
Ex quibus omnibus concluditur, civitatem esse necessariam homini constituendam propter communitatem
multitudinis, sine qua homo vivere decenter non potest: et tanto magis de civitate quam de castro, vel quacumque
villa, quanto in ea plures sunt artes et artifices ad sufficientiam humanae vitae, ex quibus civitas constituitur. Sic
enim Augustinus definit eam in I De Civ. Dei, quod " est multitudo hominum in uno societatis vinculo colligata".
Advertendum autem, quod superius, in principio primi libri, probatum est, societatem humanam esse
necessariam, et hic similiter; sed aliter et aliter utrobique: quia ibi secundum quod ordinatur ad principem, hic
autem secundum quod partes multitudinis sibi invicem sunt necessariae, propter quam causam necessario sunt
institutae civitates, et castra, prout ordinantur ad politicum regimen.
|#3 Capitulus 3: Declaratur hoc idem ex parte animae, sive ex parte intellectus, sive voluntatis, scilicet
constitutionem civitatis esse necessariam.
Non solum autem ex parte corporis,hoc est quantum ad sensitivam virtutem, habet persuasionem, et veritatem
continet quod secundum naturam constructio civitatis est necessaria. sed etiam ex parte animae rationalis hoc est
manifestum: et tanto amplius, quanto homo, in quantum est rationalis, quod ex parte intellectus provenit,
societatem magis requirit.Circa partem autem rationalem duplex distinguitur: potentia et actus, videlicet
intellectus et voluntas. Quantum autem ad partem intellectivam duplices sunt actus, iuxta quos versatur politicum
regimen, videlicet speculativus et practicus. In practico quidem includuntur virtutes morales, quae referuntur ad
opus et non ad scire tantum, sicut Philosophus dicit in II Ethic., ut sunt temperantia, fortitudo, prudentia et
iustitia: quae quidem omnes ad alterum ordinantur, et sic requirunt multitudinem hominum, ex quibus
constituitur civitas, ut iam dictum est supra. Et quamvis dictae virtutes non omnes habeant pro subiecto
intellectum (fortitudo enim est in irascibili, temperantia in concupiscibili, quae ad partem sensitivam pertinent),
participant tamen rationem in quantum regulantur ab ipsa, unde prudentia est ipsarum directiva. Est enim
prudentia recta ratio agibilium, ut Philosophus dicit in VI Ethic.
Amplius autem: et ipsa sacra Scriptura dictas virtutes morales ad hoc idem ordinat. Sic enim de istis virtutibus
dicit in libro Sap. Ioquens de eo, quod sobrietatem et sapientiam docet, iustitiam et virtutem, quibus utilius nihil
est in vita hominibus. Deinde subdit de merito istarum virtutum: Habebo, inquit, per hanc (videlicet scientiam,
sive experientiam harum virtutum), claritatem ad turbas, et honorem apud seniores; et multa alia ibidem
subduntur, quae ad multitudinem hominum pertinent. Sed de speculativo intellectu adhuc est manifestum, quia,
ut vult Aristoteles in II Ethic.: "homo maxime ex doctrina argumentum accipit, et scientiae generationem, et
experimento indiget et tempore": quae omnia respiciunt hominum multitudinem, ex quibus civitas constituitur.
Rursus: duo sunt disciplinabiles sensus, ut tradit Philosophus de sensu et sensato, visus videlicet et auditus:
auditus autem multitudinem respicit. Ergo idem quod prius.
Praeterea: Philosophus dicit in I Metaph., quod "sapientis est ordinare". Ordo autem multitudinem requirit. Est
enim ordo, ut Augustinus dicit De Civ. Dei, "parium dispariumque sua cuique tribuens dispositio": quod sine
multitudine esse non potest.
Amplius autem: et ipsa loquela, quae manifestativa est cordis, ad partem intellectivam pertinet, ut Philosophus
dicit, et ad alterum ordinatur: propter quod in Eccli., cap. XX, 32, scribitur: Sapientia abscondita et thesaurus
invisus, quae utilitas in utrisque? Hoc idem et de scriptura dici potest, quia respicit multitudinem, sine qua nec
fieri, nec explanari valeret.
Sed ex parte voluntatis, quae potentia rationalis ponitur a Philosopho, hoc idem dici potest.
Duae enim sunt virtutes in ipsa, quae ad alterum ordinantur, ac multitudinem requirunt. Una quidem est iustitia,
quam respectu voluntatis ius gentium sic definit: iustitia est constans et perpetua voluntas ius suum unicuique
tribuens: quae quidem sive legalis quae dominatum iustum vocatur a Philosopho, sive distributiva, sive
commutativa quae partes iustitiae omnes sunt, politiae in civitatibus sunt praecipue necessariae, immo sine eis
exerceri non possunt, ut Philosophus tradit in V Ethic., nec etiam ipsae civitates conservari. Per quod concluditur
civitatis constructionem esse necessariam secundum naturam respectu talis virtutis. Secunda vero, quae in
voluntate ponitur et ad multitudinem refertur, est amicitia, quae principaliter communitatem requirit multitudinis,
et sine ea non est ista virtus, de qua Philosophus dicit in VIII Ethic., quod maxime est necessaria ad vitam
humanam eo quod nullus eligeret vivere sine amicis: unde idem Aristoteles connumerat utilitates istius virtutis,
ad ostendendam ipsius necessitatem, semper tamen respectu multitudinis.
Primo quidem in infortuniis, quia in talibus recurritur ad amicos. Item in fortuniis, quia per amicos conservantur:
unde praecipue opus habent amicis, qui divitias possident, et sunt in principatibus, ut Philosophus idem ait.
Amicis autem indigent iuvenes, ut religentur a concupiscentiis et ad non peccandum. senes vero ad famulatum. et
sic de singulis generibus hominum. Per quae colligitur communitatem multitudinis hominibus esse necessariam
secundum naturam, et per consequens constructio civitatis, in qua, si amicitia vigeat et nutriatur concordia,
civitas quamdam causat harmoniam et animae suavitatem, ut Augustinus De Civit. Dei dicit, 1. II, ex summis
51

