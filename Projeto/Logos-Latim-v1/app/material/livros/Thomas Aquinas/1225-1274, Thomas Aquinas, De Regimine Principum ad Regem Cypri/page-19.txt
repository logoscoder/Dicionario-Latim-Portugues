dum consuetis deliciis carere non possunt, se furtis et rapinis exponunt ut habeant unde possint suas voluptates
explere. Est igitur nocivum civitati, vel ex loci dispositione, vel ex quibuscumque aliis rebus, deliciis superfluis
abundare.
Opportunum est igitur in conversatione humana modicum delectationis quasi pro condimento habere, ut animi
hominum recreentur;
(Hic explicit opus SANCTI THOMAE. Conclusio operis PTLOMAEO DE LUCCA O.P. tribuitur.)
quia ut Seneca dicit De tranquillitate animi, ad Serenum: Danda est animis remissio. Meliores enim aptioresque
requieti resurgunt, quasi prosit animo temperate deliciis uti, ut sal in ciborum coctura pro ipsorum suavitate,
quod superflue immissum illos corrumpit. Amplius autem: si id, quod est ad finem, ut finis quaeritur, tollitur et
destruitur ordo naturae. Sicut si faber quaerit martellum propter se ipsum, aut carpentarius serram, sive medicus
medicinam, quae ordinantur ad suos debitos fines. Finis autem, quem rex in civitate sui regiminis debet
intendere, est vivere secundum virtutem; caeteris autem quilibet uti debet, sicut his, quae sunt ad finem, et
quantum est necessarium in prosequendo finem. Hoc autem non contingit in his qui superflue delectationibus
innituntur, quia tales delectationes non ordinantur ad finem iam dictum, imo quaeri videntur ut finis; quo quidem
modo videbantur velle uti illi impii, qui in lib. Sap. II, 6, dicuntur non recte cogitantes, ut dicta Scriptura testatur:
Venite, fruamur bonis quae sunt, quod ad finem pertinet, et utamur creatura, tamquam in iuventute celeriter, et
caetera quae ibidem sequuntur. In quibus immoderatus usus delectabilium corporis, ut iuvenilis aetatis
ostenditur, et digne a Scriptura reprehenditur. Hinc est, quod Aristoteles in Ethic. usum delectabilium corporis
usui ciborum assimilat, qui amplius minusve sumpti sanitatem corrumpunt; qui autem commensurati sunt, et
salvant, et augent. Ita de virtute contingit, circa amoenitates et delicias hominum.
|#5 Capitulus 5: Quod necessarium est regi, et cuicumque domino, abundare divitiis temporalibus, quae
naturales vocantur, et ponitur causa.
His igitur sic deductis, quae ad substantiale esse civilitatis, sive politiae, seu regalis regiminis requiruntur, ad
quorum institutionem et providentiam rex principaliter debet intendere, agendum est de quibusdam, quae ad
regem pertinent in relatione ad subditos, unde et suum regimen quietius gubernetur. Et quamvis supra aliqualiter
sit tactum in genere, nunc in specie est tractandum ad maiorem declarationem eorum, quae sunt agenda per
principem. Primum quidem ut in singulis partibus sui regiminis abundet in divitiis naturalibus, quas sic vocat
Aristoteles in I suae Polit. vel quia naturalia sunt, seu quia homo ipsis naturaliter indiget, ut sunt vineta, nemora,
silvae, vivaria diversorum animalium et avium genera. de quibus Paladius Palatinus, comes Valentiano
Imperatori, ad praefata exhortans, luculentissimo stylo, ac diffusius documentum tradidit. Hinc etiam Salomon
(Eccle. II, 4) rex volens ostendere magnificentiam sui regiminis: Aedificavi, inquit, mihi domos, plantavi vineas,
feci hortos et pomaria, et consevi ea cuncti generis arboribus, extruxi mihi piscinas ad irrigandum sylvam
lignorum germinantium.
Cuius quidem triplex ratio sumi potest. Una surmitur ex parte usus ipsius rei, qui quidem delectabilior esse
videtur in re propria quam aliena, eo quod magis unita. Unio enim est amoris proprietas, ut tradit Dionysius. Ad
amorem autem sequitur delectatio. Cum enim adest quod diligitur, etiam delectationem secum affert. Amplius
autem et ipsa diligentia operis exercita circa praedicta, in qua quidem homo sibi congaudet, quanto est opus
difficilius. Magis enim amamus cum non est facile, quod sumitur, ut Philosophus dicit. Ex qua ratione et filios
diligimus, et quamlibet nostram facturam secundum mensuram operis. Adhibendo igitur sollicitudinem circa
proprias divitias naturales iam dictas, gratiores iam fiunt quam alienae; et si gratiores, delectabiliores ipsas
dicemus.
Secunda ratio sumitur ex parte officialium regis. Si enim ipsos oporteat recurrere ad convicaneos pro necessariis
vitae sui domini, interdum scandala generantur in subditis vel ex rerum commercio, in quo laedit avaritia, quae
ementem vel vendentem concomitatur, vel fraus conturbat, unde in Prov. XX, vers. 14, dicitur: Malum est, dicit
omnis emptor, et cum recesserit, tum gloriabitur; quasi fraude vendentem praevenerit: et in Eccl. monemur
cavere a corruptione emptionis et negotiatorum, quasi hoc sit proprium eorum in mercando. Amplius autem, ex
commercio contrahitur familiaritas ad foeminas, per quod vel ex incauta locutione in alterutrum, aut aspectu, aut
gestu causatur zelotypia inter cives, et inde contra regimen provocantur.
Sed etiam tertia ratio hoc idem confirmat, quam accipimus ex parte rerum venialium. Victualia enim quae
venduntur, ut in pluribus non carent sophismate, et ideo non sunt tantae efficaciae sicut propria ad nutriendum:
unde idem Salomon in Prov. V, 15: Bibe, inquit, aquam de cisterna tua, in hoc comprehendens omne
nutrimentum, sed praecipue potum, quia facilius potest sophisticari, et ipsum minus a sua natura et puritate
remotum, citius de ipsius malitia indicat. Rursus, propria victualia sunt maioris securitatis in sumendo, quia
possunt facilius ab extraneo venenari, vel esse nociva, quam si in proprio horreo vel cellario reponantur. Unde et
propheta Isa., XXXIII, 16, in exaltatione retributionis viri iusti: Panis, inquit, datus est ei, et aquae eius fideliores
sunt; quasi propria cibaria et potabilia securiora sunt ad sumendum.
19

