fidelium Christi, et a capite sit omnis motus et sensus in corpore vero; sic erit in proposito. Propter quod oportet
dicere, in summo Pontifice esse plenitudinem omnium gratiarum, quia ipse solus confert plenam indulgentiam
omnium peccatorum, ut competat sibi, quod de primo principe Domino dicimus, quia de plenitudine eius nos
omnes accepimus (Joan. 1, 16). Quod si dicatur ad solam referri spiritualem potestatem, hoc esse non potest,
quia corporale et temporale ex spirituali et perpetuo dependet, sicut corporis operatio ex virtute animae. Sicut
ergo corpus per animam habet esse, virtutem et operationem, ut ex verbis Philosophi et Augustini, De immort.
anim., patet, ita et temporalis iurisdictio principum per spiritualem Petri et successorum eius. Cuius quidem
argumentum assumi potest per ea quae invenimus in actis et gestis summorum Pontificum et Imperatorum, quia
temporali iurisdictioni cesserunt. Primo quidem de Constantino apparet, qui Sylvestro in imperio cessit. Item de
Carolo Magno, quem papa Adrianus imperatorem constituit. Item de ottone I, qui per Leonem creatus et
imperator est constitutus, ut historiae referunt. Sed ex depositione principum auctoritate apostolica facta, satis
apparet ipsorum potestas. Primo enim invenimus de Zacharia hanc potestatem exercuisse super regem
Francorum, quia ipsum a regno deposuit, et omnes barones a iuramento fidelitatis absolvit. Item de Innocentio
III, qui ottoni IV imperium abstulit; sed et Federico II hoc idem accidit per Honorium, Innocentii immediatum
successorem. Quamvis in omnibus istis summi pontifices non extenderunt manum nisi ratione delicti, quia ad
hoc ordinatur eorum potestas, et cuiuslibet domini, ut prosint gregi: unde merito pastores vocantur, quibus
vigilantia incumbit ad subditorum utilitatem. Alias non sunt legitime domini, sed tyranni, ut probat Philosophus,
et dictum est supra: unde Dominus utitur in Joanne quadam importuna interrogatione, ter quaerens a suo
successore beato Petro, quod si ipsum diligit, gregem pascat, Petre, inquit, amas me? Pasce oves meas (Joan.
XXI, 17). Quasi in hoc consistit tota pastoralis cura, profectus videlicet gregis.
Hoc ergo supposito, quod pro utilitate gregis agat, sicut Christus intendit, omne supergreditur dominium, ut ex
dictis apparet; quod ex visione prima Nabuchodonosor satis est manifestum, de statua videlicet quam vidit, cuius
caput aureum, pectus et brachia de argento, venter et femur de aere, tibiae vero ferreae, pedum autem quaedam
pars ferrea, quaedam fictilis. Sed dictam statuam dum contemplatur, abscissus est lapis de monte sine manibus,
et omnia praedicta contrivit. Hic autem lapis factus est mons magnus et implevit universam terram: quam
quidem visionem Daniel propheta, ut Hieronymus et Augustinus exponunt, ad quatuor monarchias adaptat,
Assyriorum videlicet pro aureo capite; Medorum et Persarum pro argento in brachiis et pectore; Graecorum vero
monarchiam pro aereo ventre et femore; sed Romanorum ultimo pro tibiis ferreis et pedibus partim ferreis,
partim vero fictilibus. Sed post haec suscitabit, ait Propheta Dan. II, 44, Dominus Deus coeli regnum, quod in
aeternum non dissipabitur, et regnum eius populo alteri non tradetur, comminuetque universa regna et ipsum
stabit in aeternum; quod totum ad Christum referimus. sed vice eius ad Romanam Ecclesiam, si ad pascendum
gregem eius intendat.
Attendendum etiam quod divina institutio destitui non potest, quia solum dispensatores et ministros assumpsit
suos vicarios Christus, sicut Apostolus dixit, I ad Cor. IV, 1: Sic nos, inquit, existimet homo, ut ministros Christi
et dispensator.es mysteriorum Dei. Solus enim Christus fundavit Ecclesiam, cuius ministerium Petro et
pastoribus commisit. Fundamentum autem aliud nemo potest ponere praeter id quod positum est, quod est
Christus lesus. Unde sacri doctores quamdam potestatem Christo attribuunt, quam Petrus non habuit, nec sui
successores, et ipsam potestatem excellentem nuncupant: et sic potestas Petri et successorum eius non
adaequatur potestati Christi, immo omnino transcendit. Potuit enim Christus sine baptismo salvare, propter quod
et Hieronymus dicit super Matthaeum, quod nullum sanavit in corpore quam non sanavit in mente, et tamen sine
baptismo, quod tamen Petrus non potuit. Unde et Cornelium Centurionem, ut in Act. Apost. legitur, cum tota sua
familia baptizavit, etiam post adventum Spiritus sancti. Potuit etiam mutare Christus formam sacramentorum et
materiam, quod Petrus non potuit, nec successores eius.
Haec ad praesens dicta sufficiant, subtiliora sapientibus relinquendo, et altiora quae dici possent. In hoc tamen
sistat conclusio praesentis capituli: Vicarios Christi pastores Ecclesiae cunctis debere praeferri, ex iam dictis
causis.

|#11 Capitulus 11: De dominio regali, in quo consistit, et in quo differt apolitico, et quo modo distinguitur
diversimode secundum diversas rationes.
Nunc autem ad regale dominium est procedendum, ubi est distinguendum de ipso secundum diversas regiones, et
prout a diversis varie invenitur traditum. Et primo quidem in sacra Scriptura aliter leges regalis dominii traduntur
in Deut. per Moysen, aliter in I Reg. per Samuelem prophetam: uterque tamen in persona Dei differenter ordinat
regem adutilitatem subditorum, quod est proprium regum, ut Philosophus tradit in VIII Ethic.: Cum, inquit
(Deut. XVII, 16), constitutus fuerit rex, non multiplicabit sibi equos, nec reducet populum in Aegyptum,
equitatus numero sublevatus, non habebit uxores plurimas quae alliciant animam eius, neque argenti aut auri
immensa pondera (quod quidem qualiter habeat intelligi, supra traditur in hoc libro): describetque sibi
Deuteronomium legis huius, et habebit secum legetque illud omnibus diebus vitae suae, ut discat timere
Dominum Deum suum, et custodire verba eius et caeremonias, et ut videlicet possit populum dirigere secundum
38

