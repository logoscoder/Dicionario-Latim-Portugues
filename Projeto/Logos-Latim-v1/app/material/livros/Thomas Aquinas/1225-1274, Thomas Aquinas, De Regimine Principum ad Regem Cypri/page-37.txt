Primo quidem ex ipso naturae processu. Sicut enim in generatione rerum naturalium intelligitur quidam ordo,
quo de imperfecto ad perfectum proceditur: nam materia est propter formam, et forma imperfectior est propter
perfectiorem: ita et in usu rerum naturalium: nam imperfectiora cedunt in usum perfectorum. Plantae enim
utuntur terra ad suum nutrimentum, animalia vero plantis, homo autem plantis et animalibus. Unde concluditur
quod homo naturaliter dominatur animalibus; propter quod, sicut superius est tactum, Philosophus probat in I
Polit., quod venatio animalium sylvestrium est iusta naturaliter, quia per eam homo sibi vindicat quod naturaliter
est suum. Secundo apparet hoc ex ordine divinae providentiae, quae semper inferiora per superiora gubernat:
unde cum homo sit supra caetera animalia, utpote ad imaginem Dei factus, convenienter hominis gubernationi
alia animalia subduntur. Tertio apparet idem ex proprietate hominis et aliorum animalium. In aliis enim
animalibus invenitur secundum aestimationem naturalem quaedam participatio prudentiae ad aliquos particulares
actus; in homine vero reperitur quaedam universalis prudentia, quae est ratio naturalium agibilium. Omne autem
quod est per participationem, subditur ei, quod est per essentiam universaliter. Unde patet quod est naturalis
subiectio aliorum animalium ad hominem.
Sed utrum dominium hominis super hominem sit naturale, vel a Deo permissum, vel provisum, ex iam dictis
veritas haberi potest. Quia si loquamur de dominio per modum servilis subiectionis, introductum est propter
peccatum, ut dictum est supra; sed si loquamur de dominio prout importat officium consulendi et dirigendi, isto
modo quasi naturale potest dici, quia etiam in statu innocentiae fuisset. Et haec est sententia Augustini, XIX De
Civ. Dei. Unde istud dominium ei competebat in quantum homo est [animal] sociale naturaliter, sive politicum,
ut dictum est supra. Talem autem societatem oportet ad invicem ordinari. In his autem, quae sunt ad invicem
ordinata, oportet semper aliquid esse principale et dirigens primum, ut tradit Philosophus in 1 Polit. Hoc etiam
ostendit ipsa ratio ordinis, sive natura, quia ut per Augustinum scribitur in praedicto libro, ordo est parium
dispariumque rerum sua cuique tribuens dispositio. Unde manifestum est, quod nomen ordinis inaequalitatem
importat, et hoc est de ratione dominii. Est ideo secundum hanc considerationem dominium hominis super
hominem est naturale, et est in Angelis, et fuisset in primo statu, et est etiam modo: de quo nunc per ordinem est
dicendum, secundum ipsius dignitatem et gradum.
|#10 Capitulus 10: De dominio hominis secundum gradum et dignitatem, et primo de dominio Papae qualiter
praefertur omni dominio.
Recipit igitur divisionem dominium quadrimembrem eadem causa et ratione. Quia quoddam est sacerdotale et
regale similiter; aliud autem est regale solum sub quo imperiale sumitur, et sic de aliis ut infra patebit. Tertium
vero politicum. Quartum autem oeconomicum.
Primum auem caeteris antefertur multiplici via: sed praecipua sumitur ex institutione divina, videlicet Christi.
Cum enim eidem secundum suam humanitatem omnis sit collata potestas, ut patet in Matth. XVI, 18, dictam
potestatem suo communicavit Vicario cum dixit: Ego dico tibi, quia tu es Petrus, et super hanc petram aedificabo
Ecclesiam meam. Et tibi dabo claves regni caelorum: et quodcumque ligaveris super terram, erit ligatum et in
caelis, et quodcumque solveris super terram, erit solutum et in coelis. Ubi quatuor ponuntur clausulae, omnes
significativae dominii Petri suorumque successorum super omnes fideles, et propter quas merito summus
Pontifex Romanus Episcopus dici potest rex et sacerdos. Si enim Dominus noster Jesus Christus sic appellatur,
ut Augustinus probat XVII De Civ. Dei, non videtur incongruum suum sic vocare successorem, circumscriptis
rationibus quae possent adduci, quia satis est clarum. Sed redeundum est ad clausulas iam dictas: quarum una
sumitur ex nominis impositi magnitudine, secunda vero ex dominii fortitudine, tertia autem ex dominii
amplitudine, quarta ex dominii plenitudine.
Primam igitur partem praefatam accipimus, cum Dominus dicit: Ego dico tibi, quia tu es Petrus et super hanc
petram aedificabo Ecclesiam meam. In hoc enim nomine, ut sacri exponunt doctores, sicut Hilarius et
Augustinus, Dominus potentiam Petri insinuat, quia a petra, quae est Christus, ut dicit Apostolus, cuius
confessionem Petrus praemiserat, Petrus est appellatus, ut secundum etiam quamdam participationem nomen
acquirat et potestatem et audire mereatur: Et super hanc petram aedificabo Ecclesiam meam: quasi totum
dominium inter fideles ex Petro dependeat in eius successores.
Secunda vero clausula, dominii importat fortitudinem. Quod significat verbum quod sequitur: Et portae inferi
non praevalebunt adversus eam: quae sunt curiae tyrannorum et persecutorum Ecclesiae, ut doctores sacri ibidem
tradunt, sic dictae, quia sunt causa omnium peccatorum intra Ecclesiam militantem. Ad tales enim principes
omnes scelerati recurrunt, ut accidit in curia Federici, et Corradini, et Manfredi. Sed tales non praevaluerunt
adversus Ecclesiam Romanam; imo omnes mala morte extirpati sunt, quia ut dicitur in lib. Sap. III, 19: Nationes
iniquae dirae sunt consummationis.
Dominii vero amplitudo ostenditur cum subiungit Dominus: Et tibi dabo claves regni coelorum. In hoc enim
insinuatur nobis potestas Petri et successorum suorum, quae se extedit ad totam Ecclesiam, scilicet militantem et
triumphantem, quae per regnum coelorum designantur, quae clauduntur clavibus Petri. Sed dominii plenitudo
ostenditur, cum ultimo dicitur: Et quodcumque ligaveris super terram, erit ligatum et in coelis: et quodcumque
solveris super terram, erit solutum et in caelis. Cum enim summus Pontifex sit caput in corpore mystico omnium
37

