Prima quidem manifestatur ex parte regis. Homo enim in commutationibus faciendis, auro vel argento, sive
numismate utitur ut instrumento. Unde Philosophus dicit in V Ethic., quod a numisma est quasi fideiussor
futurae necessitatis, quia continet omnia opera sicut ipsarum pretium. Si ergo quilibet indiget, multo magis rex:
quia si simpliciter ad simpliciter, et magis ad magis.
Rursus: virtus proportionatur naturae, et opus virtutis. Natura autem status regalis quamdam habet
universalitatem, eo quod communis est populo sibi subiecto: ergo est virtus et similiter opus. Si ergo status
dominorum secundum suam naturam est communicativus: ergo virtus et operatio. Hoc autem esse non potest
sine numismate, sicut ne faber, nec carpentarius sine propriis instrumentis.
Item ad idem. Secundum Philosophum IV Ethic.: Virtus magnificentiae magnos sumptus respicit; magni autem
sumptus ad magnanimum pertinent, qui est rex, ut ipse Philosophus tangit ibidem. Unde in Esther, I, scribitur de
Assuero, qui in oriente dominabatur centum et viginti septem provinciis, quod in convivio, quod fecit principibus
sui regni, ministrabatur in cibis et potibus, prout exigebat magnificentia regis; hoc autem sine instrumento vitae
fieri non potest, quod est numisma, sive aurum vel argentum: quare idem quod prius. Concluditur ergo ex parte
regis, eidem thesaurum esse necessarium, qui artificiales divitias continet.
Secunda via sumitur in comparationead populum, sive in genere, sive in specie: quia ad hoc debet rex abundare
pecuniis, ut possit suae domui providere in necessariis, et suorum subvenire necessitatibus subditorum. Ut enim
tradit Philosophus VIII Ethic.: Sic se rex habere debet ad populum, sicut pastor ad oves, et sicut pater ad filios;
sic se habuit Pharao ad totam terram Aegypti, ut in Genesi scribitur. De publico enim aerario frumentum emit,
quod ingruente fame distribuit, secundum prudentiam Ioseph, ne populus fame deficeret Salustius etiam narrat
sententiam Catonis in Catilinar. qualiter respublica profecit Romanis: quia aerarium publicum viguit Romae, quo
deficiente ad nihilum est redacta, ut temporibus eiusdem Catonis dicit accidisse. Amplius autem, quodlibet
regnum, sive civitas, sive castrum, sive quodcumque collegium assimilatur humano corpori, sicut ipse
Philosophus tradit, et hoc idem in Policrato scribitur: unde comparatur ibidem commune aerarium regis
stomacho, ut sicut in stomacho recipiuntur cibi et diffunduntur ad membra, ita et aerarium regis repletur thesauro
pecuniarum, et communicatur atque diffunditur pro necessitatibus subditorum et regni. Rursus et in specie hoc
idem contingit. Turpe est enim, et multum regali reverentiae derogat a suis subditis mutuare pro sumptibus regis
vel regni. Amplius autem, ex hac subiectione mutui sustinetur a dominis ut per subditos sive quoscumque fiant
super regnum exactiones indebitae, unde status enervatur regni. Item ad idem: In mutuis saepe mutuans
scandalum patitur, quia haec est natura mutuantis, ut difficile sit ei mutuum reddere. Unde sententia fertur esse
Biantis, unius de septem Sapientibus: "Amico a te mutuante pecuniam, et ipsum et pecuniam perdis".
Necessarium est igitur regi artificiales divitias congregare ex causis iam dictis in comparatione ad populum sive
in genere, sive in specie Tertia autem via ad hoc idem probandum accipitur in respectu ad res, sive personas
extra regis dominium constitutas: quarum quidem duo sunt genera. Unum videlicet inimicorum, contra quos
oportet aerarium publicum regis esse plenum. Et primo pro sumptibus suae familiae; secundo pro stipendiis
militum conductorum, cum contra hostes movet exercitum; tertio ad praesidia resarcienda vel constituenda, ne
hostes invadant terminos sui regni. Aliud autem genus in augmentum tendit sui regni, unde et necessarius regi
est thesaurus. Contingit enim interdum regiones gravari vel penuria, vel onere debitorum, aut etiam ab hostibus,
et recurrunt tunc ad regni subsidium, quibus subveniendo cum instrumento vitae, quod est aurum vel argentum,
vel quodcumque numisma, subiiciuntur eidem, et sic augmentatur regnum.
Liquet ergo ex dictis, regi necessarias esse artificiales divitias ad conservationem sui regiminis ex tribus causis
iam dictis. Unde etiam in Judith scribitur, quod Holofernes, princeps Nabuchodonosor, quando invasit regiones
Syriae et Ciliciae cum exercitu magno, tulit aurum et argentum multum nimis de domo regis paratum, videlicet
ad expeditionem contra suos hostes. Et hoc idem de Salomone scribitur in libro superius allegato inter actus
regalis magnificentiae (Eccle. II, 8): Coacervavi, inquit, mihi aurum et argentum, et substantiam regum ac
provinciarum; substantiam vocans numismatum thesauros propter tributa ab ipso exacta et patris sui David, ut
patet II et III lib. Reg. Et hoc ideo, quia, secundum Philosophum in Ethic., humanae vitae sunt instrumentum, ut
dictum est supra.
Nec istud contradicit divino praecepto tradito a Domino in Deut., per Moysen, quantum ad reges et principes
populi. Ibi enim lex scribitur de rege, quod non habeat auri vel argenti immensa pondera. Quod quidem
intelligendum est ad ostentationem, sive fastum regalem, ut de Craeso, rege Lydiorum, narrant historiae ex qua
causa ruinam passus est, quia captus a Cyro rege Persarum, nudus in alto monte patibulo est affixus. sed ad
subventionem regni omnino est necessarium propter causas iam dictas.
|#8 Capitulus 8: Qualiter ad regimen regni, et cuiuscumque dominii, necessarii sunt ministri: ubi incidenter
distinguitur de duplici dominio, politico et despotico, ostendens multis rationibus quod politicum oportet esse
suave.
Non solum autem divitiis oportet regem esse munitum, sed etiam ministris.

21

