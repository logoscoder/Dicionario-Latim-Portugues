legem divinam. Unde et rex Salomon in principio sui regiminis hanc sapientiam a Deo petivit, ad directionem sui
regiminis pro utilitate subditorum, sicut scribitur in III lib. Reg. Subdit vero dictus Moyses in eodem libro (ibid.
20): Nec elevetur cor eius in superfluum super fratres suos, neque declinet in partem dexteram vel sinistram, ut
longo tempore regnet ipse et filius eius super Israel. Sed in I Reg. traduntur leges regni, magis ad utilitatem regis,
ut supra patuit in libro II huius operis, ubi ponuntur verba omnino pertinentia ad conditionem servilem; et tamen
Samuel leges quas tradit, cum sint penitus despoticae, dicit esse regales. Philosophus autem in VIII Ethic. magis
concordat cum primis legibus. Tria enim ponit de rege in eodem libro, videlicet quod ille legitimus est rex, qui
principaliter bonum subditorum intendit. Item: qui per se sufficiens reperitur, et qui omnibus bonis superexcellit,
ne videlicet subditos gravet. Item: ille rex est, qui curam subditorum habet, ut bene operentur, quemadmodum
pastor ovium. Ex quibus omnibus manifestum est, quod iuxta istum modum, despoticum multum differat a
regali, ut idem Philosophus videtur dicere in I Polit. Item, quod regnum non est propter regem, sed rex propter
regnum: quia ad hoc Deus providit de eis, ut regnum regant et gubernent, et unumquemque in suo iure
conservent. et hic est finis regiminis: quod si ad aliud faciunt, in se ipsos commodum retorquendo, non sunt
reges, sed tyranni. Contra quos dicit Dominus in Ezech. (XXIV, 2): Vae pastoribus Israel qui pascunt
semetipsos. Nonne greges pascuntur a pastoribus? Lac comedebatis et lanis operiebamini, et quod crassum erat,
occidebatis: gregem autem meum pascebatis; quod infirmum fuit non consolidastis, et quod aegrotum non
sanastis, quod confractum non alligastis, quod abiectum non reduxistis, et quod perierat non quaesistis: sed cum
austeritate imperabatis eis et cum potentia. In quibus verbis nobis sufficienter forma regiminis traditur
redarguendo contrarium.
Amplius autem: regnum ex hominibus constituitur, sicut domus ex parietibus, et corpus humanum ex membris,
ut Philosophus dicit in III Polit. Finis ergo regis est, ut regimen prosperetur, quod homines conserventur per
regem. Et hinc habet commune bonum cuiuslibet principatus participationem divinae bonitatis; unde bonum
commune dicitur a Philosopho in I Ethic. esse "quod omnia appetunt, et esse bonum divinum"; ut sicut Deus, qui
est Rex regum et Dominus dominantium, cuius virtute principes imperant, ut probatum est supra, nos regit et
gubernat, non propter se ipsum, sed propter nostram salutem, ita et reges faciant et alii dominatores in orbe. Sed
quia nemo militat stipendiis suis unquam, et quodam iure naturae de suo labore unusquisque debet reportare
mercedem, ut probat Apostolus in I ad Cor., hinc habemus quod licet principibus a suis tributa percipere et
annuos census: unde cum Apostolus ad Romanos probasset omne dominium a Deo esse provisum, ultimo
persuadet eisdem retribuere pro labore. Ideo, inquit (cap. XIII, 6), et tributa praestatis. Ministri enim Dei sunt in
hoc ipsi servientes. Augustinus etiam eadem verba pertractans de verbis Domini, hoc idem probat.
Concludendum est ergo, legitimum regem secundum formam in Deuteronomio traditam, sic debere regere et
gubernare.
Ad hoc etiam exemplis monemur, quia omnibus agentibus contrarium male cessit. Primo quidem regibus
romanis, quia propter eorum superbiam et violentiam quam exercebant, eiecti sunt a regno, ut Tarquinius
superbus cum filio, sicut historiae tradunt. Item: Achab et Jezabel uxor eius mala morte interierunt pro violentia
quam fecerunt Naboth de vinea sua, ut in IV Reg. scribitur. Traditur etiam ibi id quod canes linguerunt
sanguinem suorum cadaverum in praedicta vinea, in argumentum maleficii in Naboth commissi; sed non sic rex
David, ut scribitur in III lib. Reg. Cum enim vellet altare condere ad Deum placandum pro numeratione populi
fastuosa nimis offensum, aream emit ab Hareuma Iebussaeo. Ipsoque offerente gratis recusavit rex, et, ut
scribitur in I Paralipom., pro praefata area dedit David sexcentos siclos auri iustissimi ponderis. Per quod
habemus, quod principes suis debent esse contenti stipendiis, nec subditos suos gravare possunt in bonis eorum
et rebus, nisi in duobus casibus, videlicet ratione delicti, et pro bono communi sui regiminis. Primo enim modo,
propter ingratitudinem suos privat feudo fideles; alios autem titulo iustitiae, propter quam sunt concessa dominia,
ut dictum est supra. Et in Proverb. dicitur, quod iustitia firmatur thronus regis. Unde et lex divina transgressores
divinorum praeceptorum mandat lapidari, et diversis cruciari poenis: quod quidem consonum videtur, si
attendamus ad quamcumque rem creatam et praecipue ad corpus humanum, quia ut nobilior pars conservetur,
abiicimus viliorem. Amputamus enim manum, ut conservetur cor et cerebrum, in quibus principaliter hominis
vita consistit, quod lex evangelica approbat. Si, inquit (Matt. XVIII, 9), oculus tuus scandalizat te, et sive manus,
sive pes (quod pro gradu hominum accipit Augustinus), erue eum, et proiice abs te, quia melius est ad vitam
ingredi debilem vel claudum, quam duos oculos et duas manus habentem mitti in gehennam. Item: quod pro
bono reipublicae possit exigere, sicut pro defensione regni, vel pro quacumque alia causa pertinente rationabiliter
ad bonum commune sui dominii, ratio est in promptu: quia supposito quod humana societas sit naturalis, ut
probatum est supra, omnia necessaria ad communem conservationem dictae societatis erunt de iure naturae; hoc
autem est in proposito. Sic igitur supposito legitimo dominio regali, potest rex exigere a subditis quod ad bonum
ipsorum requiritur.
Praeterea: ars imitatur naturam, in quantum potest, ut Philosophus in II Physic. tradit, sed natura non deficit in
necessariis. Ergo nec ars. Sed inter omnes artes ars vivendi est melior et amplior, ut !aCtum est supra, et probat
Tullius in Tusculanis quaestionibus, eo quod caeterae
artes ordinantur ad ipsam. Sic et in necessitatibus regni, quod pertinet ad conservationem socialis humanae vitae,
rex, qui est artifex architectus dictae societatis, non debet deficere, sed omnem defectum supplere cum ipsa
39

