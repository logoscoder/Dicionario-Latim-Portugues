Ampiius autem ad hoc: quia de iure naturae est, ut quis gerens curam alterius mercedem reportet, eo quod, ut
scribitur in Prov. (Eccli. XVII, 1 2): Unicuique mandavit Deus de proximo suo. Ex qua quidem ratione iura
concedunt, quod quis rem alienam contrectare possit, et expensas deducere, ac praemium accipere iuxta meritum
actionis, cum dicta bona male tractantur a praedonibus vel quibuscumque raptoribus. Hoc ergo supposito,
consonum videtur naturae, ut dominium sit concessum pro pace ac iustitia conservanda, iurgiis ac discordiis
resecandis.
Item. Ad hoc videtur provisum, ut mali puniantur et boni promoveantur; et hoc est officium dominorum, in hoc
quasi officium gerentium proximorum, ut inde suam reportent mercedem; quia ex hoc sua recipiunt vectigalia et
tributa. Unde cum Apostolus ad Romanos ostendisset a Deo provenire omne dominium: Non est, inquit, potestas
nisi a Deo, et caetera quae ibi ponuntur ad dominium pertinentia, ultimo concludit: Ideo et tributa praestatis:
ministri enim Dei sunt in hoc ipsum servientes. In quantum igitur homines virtuosi ac sua probitate praepollentes
pro gubernanda populi multitudine, quae rege indiget, et rectorem non habet, curam assumunt, et sub legibus
populum dirigunt; non tantum instinctu Dei moveri videntur, sed vicem Dei gerunt in terris, quia conservant
hominum multitudines in civili societate, qua necessario homo indiget, cum sit animal naturaliter sociale, ut
Philosophus dicit in I Polit. Unde et in isto casu dominium videtur esse legitimum. Quod quidem probat
Augustinus in IV De Civ. Dei, dicit enim sic: "Remota iustitia, quid sunt ipsa regna, nisi quaedam latrocinia?"
Ergo ipsa supposita, regnum et quodlibet dominium esse videtur concessum.
Introducit autem ad suum probandum intentum exemplum de quodam pirata, qui vocabatur Dionides, qui cum
fuisset captus ab Alexandro, quaesivit ab eo cur mare haberet infestum. Ipse libera contumacia respondit: "Quod
tibi, ut orbem terrarum. Sed quia ego exiguo navigio id facio, latro vocor; tu vero quia magna classe, diceris
imperator". Ista ergo ratione Romanis a Deo collatum ruit dominium. Unde et idem Doctor in V eiusdem libri
dicit: quia propter leges ipsorum sanctissimas nisi sunt tamquam recta via ad honores, imperium et gloriam, nec
habent unde conqueri debeant de summr et veri Dei iustitia: perceperunt enim mercedem suam, iuste videlicet
dominando ac legitime gubernando. Quantus autem fuerit zelus iustitiae apud Romanos consules antiquos contra
malos, de multis est manifestum. Unde scribit Augustinus in V saepe iam dicto libro, quod Brutus filios suos
occidit, quia bella concitabant in populo: ex quo vigore iustitiae mortem merebantur. "Vicit" enim in eo, ut ait
Poeta, "amor patriae, laudumque immensa cupido".
Narrat etiam de Torquato, quod idem fecit de filio, quia contra edictum patris invasit hostes iuvenili quodam
provocatus ardore; et licet victoriosus extiterit, quia tamen castra suae gentis discrimini exposuit, ipsum morti
adiudicavit iuxta militares leges: ubi idem Doctor causam suae mortis insinuat, dicens: "Ne plus mali esset in
exemplo imperii contempti, quam boni gloria hostis occisi". Maximus autem Valerius dicit de ipso, quod maluit
proprio nato carere, quam disciplinae militaris transgressionibus indulgere. Sic ergo patet qualiter zelo legalis
iustitiae Romani dominium meruerunt.
|#6 Capitulus 6: Quomodo concessum est eis dominium a Deo propter ipsorum civilem benevolentiam.
Tertia vero virtus, per quam subiugaverunt Romani mundum, et meruerunt dominium, fuit singularis pietas, ac
civilis benevolentia: quia ut tradit Maximus Valerius libro quinto: Humanitatis dulcedo barbarorum ingenia
penetrat; et hoc experimentum habet. Unde et in Eccli. VI, 5, dicitur, quod verbum dulce multiplicat amicos et
mitigat inimicos. Item in eodem: Responsio mollis frangit iram: sermo durus suscitat furorem. Cuius quidem
ratio sumitur ex generositate animi, ut dicit Seneca, "qui magis ducitur, quam trahatur. Habet enim mens
quoddam sublime et altum ac impatiens superioris; sed delectatione cuiusdam subiicitur reverentiae seu lenitatis,
per quam suspicatur ad paria posse conscendere, et a suo non resilire gradu". Propter quod et Philosophus dicit in
VIII Ethic. quod "benevolentia est principium amicitiae". Quantum autem antiqui Romani in hac excelluerint
virtute, unde exteras nationes ad suum traherent amorem, seque eisdem sponte subiicerent, exempla ipsorum
deducantur in medium.
Primo quidem de Scipione, qui, ut refert Maximus Valerius lib. IV, cum esset in Hispania dux romani exercitus
contra gentem Annibalis, ac vigesimum quartum agens annum, Carthaginem ibidem a Poenis conditam in suam
redegisset potestatem; in ipsa virginem cepit eximiae venustatis, quam ut desponsatam agnovit et nobilem, ipsam
inviolatam parentibus reddidit, et aurum quod in redemptionem eius traditum fuerat, doti eius adiecit. Ex quo
facto ad amorem Romanorum hostes adduxit, admirantes de tam casta moderatione continentiae dicti principis;
quia cum idem auctor ipsum referat solutioris vitae in iuvenili aetate fuisse, se ipsum in tanta libertate et
potestate consistens ab omni delicto conservavit immunem. Unde Titus Livius De bello Punico narrat,
Scipionem sponsum dictae virginis allocutum fuisse, in quo sermone suam ostendit pudicitiam digne principibus
imitabilem, et dominii meritoriam. Scribit et idem Titus de ipso quaedam benevolentiae inductiva in praedicta
victoria. Cum enim misit obsides Romanis, primo quidem hortatus est universos bonum habere animum, venisse
enim eos in Romanorum potestatem, qui beneficio quam metu obligare homines mallent, exterasque gentes fide
ac societate iunctas habere, quam tristi subiectas servitio.
De hoc etiam dicit Augustinus, I De Civ. Dei, quod proprium ipsorum fuit parcere subiectis et debellare
superbos, acceptaque iniuria, ignoscere quam persequi mallebant. Refert etiam idem Doctor in eodem libro de
33

