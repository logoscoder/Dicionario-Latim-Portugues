Quia ergo unius regimen praeeligendum est, quod est optimum, et contingit ipsum in tyrannidem converti quod
est pessimum, ut ex dictis patet, laborandum est diligenti studio ut sic multitudini provideatur de rege, ut non
incidant in tyrannum.
Primum autem est necessarium ut talis conditionis homo ab illis, ad quos hoc spectat officium, promoveatur in
regem, quod non sit probabile in tyrannidem declinare.
Unde Samuel, Dei providentiam erga institutionem regis commendans, ait I Reg.: quaesivit sibi Dominus virum
secundum cor suum et praecepit ei Dominus ut esset dux super populum suum. Deinde sic disponenda est regni
gubernatio, ut regi iam instituto tyrannidis subtrahatur occasio. Simul etiam sic eius temperetur potestas, ut in
tyrannidem de facili declinare non possit. Quae quidem ut fiant, in sequentibus considerandum erit.
Demum vero curandum est, si rex in tyrannidem diverteret, qualiter posset occurri.
Et quidem si non fuerit excessus tyrannidis, utilius est remissam tyrannidem tolerare ad tempus, quam contra
tyrannum agendo multis implicari periculis, quae sunt graviora ipsa tyrannide. Potest enim contingere ut qui
contra tyrannum agunt praevalere non possint, et sic provocatus tyrannus magis desaeviat. Quod si praevalere
quis possit adversus tyrannum, ex hoc ipso proveniunt multoties gravissimae dissensiones in populo; sive dum in
tyrannum insurgitur, sive post deiectionem tyranni dum erga ordinationem regiminis multitudo separatur in
partes. Contingit etiam ut interdum, dum alicuius auxilio multitudo expellit tyrannum, ille, potestate accepta,
tyrannidem arripiat, et timens pati ab alio quod ipse in alium fecit, graviori servitute subditos opprimat. Sic enim
in tyrannide solet contingere, ut posterior gravior fiat quam praecedens, dum praecedentia gravamina non deserit
et ipse ex sui cordis malitia nova excogitat. Unde syracusis quondam Dionysii mortem omnibus desiderantibus,
anus quaedam, ut incolumis et sibi superstes esset, continue orabat; quod ut tyrannus cognovit, cur hoc faceret
interrogavit. Tum illa: puella, inquit, existens, cum gravem tyrannum haberemus, mortem eius cupiebam, quo
interfecto, aliquantum durior successit; eius quoque dominationem finiri magnum existimabam: tertium te
importuniorem habere coepimus rectorem. Itaque si tu fueris absumptus, deterior in locum tuum succedet.
Et si sit intolerabilis excessus tyrannidis, quibusdam visum fuit ut ad fortium virorum virtutem pertineat
tyrannum interimere, seque pro liberatione multitudinis exponere periculis mortis: cuius rei exemplum etiam in
veteri testamento habetur. Nam aioth quidam eglon regem Moab, qui gravi servitute populum Dei premebat, sica
infixa in eius femore interemit, et factus est populi iudex. Sed hoc apostolicae doctrinae non congruit.
Docet enim nos Petrus non bonis tantum et modestis, verum etiam dyscolis dominis reverenter subditos esse.
Haec est enim gratia si propter conscientiam Dei sustineat quis tristitias patiens iniuste; unde cum multi Romani
imperatores fidem Christi persequerentur tyrannice, magnaque multitudo tam nobilium quam populi esset ad
fidem conversa, non resistendo sed mortem patienter et animati sustinentes pro Christo laudantur, ut in sacra
thebaeorum legione manifeste apparet; magisque aioth iudicandus est hostem interemisse, quam populi rectorem,
licet tyrannum: unde et in veteri testamento leguntur occisi fuisse hi qui occiderunt ioas, regem Iuda, quamvis a
cultu Dei recedentem, eorumque filii reservati secundum legis praeceptum.
Esset autem hoc multitudini periculosum et eius rectoribus, si privata praesumptione aliqui attentarent
praesidentium necem, etiam tyrannorum. Plerumque enim huiusmodi periculis magis exponunt se mali quam
boni. Malis autem solet esse grave dominium non minus regum quam tyrannorum, quia secundum sententiam
Salomonis, Prov.: dissipat impios rex sapiens. Magis igitur ex huiusmodi praesumptione immineret periculum
multitudini de amissione regis, quam remedium de subtractione tyranni.
Videtur autem magis contra tyrannorum saevitiam non privata praesumptione aliquorum, sed auctoritate publica
procedendum.
Primo quidem, si ad ius multitudinis alicuius pertineat sibi providere de rege, non iniuste ab eadem rex institutus
potest destitui vel refrenari eius potestas, si potestate regia tyrannice abutatur. Nec putanda est talis multitudo
infideliter agere tyrannum destituens, etiam si eidem in perpetuo se ante subiecerat: quia hoc ipse meruit, in
multitudinis regimine se non fideliter gerens ut exigit regis officium, quod ei pactum a subditis non reservetur.
Sic Romani tarquinium superbum, quem in regem susceperant, propter eius et filiorum tyrannidem a regno
eiecerunt, substituta minori, scilicet consulari, potestate.
Sic etiam domitianus, qui modestissimis imperatoribus vespasiano patri et tito fratri eius successerat, dum
tyrannidem exercet, a senatu Romano interemptus est, omnibus quae perverse Romanis fecerat per
senatusconsultum iuste et salubriter in irritum revocatis. Quo factum est ut beatus ioannes evangelista, dilectus
Dei discipulus, qui per ipsum domitianum in patmos insulam fuerat exilio relegatus, ad ephesum per
senatusconsultum remitteretur.
Si vero ad ius alicuius superioris pertineat multitudini providere de rege, expectandum est ab eo remedium contra
tyranni nequitiam. Sic Archelai, qui in Iudaea pro Herode patre suo regnare iam coeperat, paternam malitiam
imitantis, Iudaeis contra eum querimoniam ad caesarem augustum deferentibus, primo quidem potestas
diminuitur ablato sibi regio nomine et medietate regni sui inter duos fratres suos divisa; deinde, cum nec sic a
tyrannide compesceretur, a tiberio caesare relegatus est in exilium apud Lugdunum, Galliae civitatem.
Quod si omnino contra tyrannum auxilium humanum haberi non potest, recurrendum est ad regem omnium
Deum, qui est adiutor in opportunitatibus in tribulatione.

6

