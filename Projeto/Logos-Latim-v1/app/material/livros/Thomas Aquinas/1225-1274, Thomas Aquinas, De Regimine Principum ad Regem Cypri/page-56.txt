|#8 Capitulus 8: Hic declarat melius esse in politia non perpetuare rectores; et respondet ad partem oppositam:
ubi etiam dicit, nullum in Lombardia habere dominium, nisi per viam tyrannicam, duce Venetiarum excepto.
Sed quod pro se inducunt de mineris praefati philosophi, non habet similitudinem, sive necessitatem in arguendo,
eo quod minerae sive auri, sive argenti, sive cuiuscumque metalli recipiunt impressionem a, corpore coelesti,
quae est ad unum determinata: unde sicut ficulnea semper ficus producit, et non alium fructum propter eadem
principia quae sunt in ipsa, et mediante influentia coelesti. ita et eadem pars terrae sic disposita, ut sit minera
auri, semper faciet aurum. Sed non sic est de voluntate humana, quae sideribus non subiicitur, ut Ptolemaeus
probat in Centilogio, quia volubilis est: unde actus humani ponuntur a Philosopho in Ethicis de contingenti
materia, et inde variantur de bono in malum, et a converso; et ideo perpetuatio est periculosa.
Sed quod postea dicitur de experientia, hoc supponi debet, ut eligatur expertus, qui possit et sciat regere, et cives
dirigere ad virtutem: alias si eligitur unus insufficiens pretio vel amore, iam politia est corrupta. Formam enim
eligendi tradit ille Jethro Moysi cognato suo, ut in Exod., XVIII, 21, scribitur, loquens de principibus et
assessoribus populi: Provide, inquit, viros potentes de omni populo, in quibus sit veritas, et qui oderint avaritiam;
et constitue ex eis tribunos, et centuriones, quinquagenarios et decanos, qui iudicent populum. Philosophus
etiam, in V Ethic., dicit, quod "non sinimus hominem principari, in quo est natura humana tantum, sed illum qui
est perfectus secundum rationem": quia, si aliter fiat, assumptus ad principatum, dat sibi plus de bonis, et
tyrannus efficitur.
Quod autem inducitur ultimo de derogatione regiminis, si principatus immutetur, hic attendendum est, sicut
tactum est supra in II libro, quod regiones diversificantur quantum ad homines, et in complexione et in modo
vivendi, sicut caetera viventia secundum aspectum coeli, ut Ptolemaeus tradit in Quadripart. Si enim plantae
transferuntur ad aliam regionem, ad eius naturam convertuntur: simile est de piscibus et animalibus. Sicut ergo
de viventibus, ita et de hominibus. Gallici enim, qui se transferunt in Siciliam, ad naturam applicantur
Siculorum: quod quidem apparet, quia, ut narrant historiae, iam ter est populata dicta insula de praefata gente.
Primo enim tempore Caroli Magni; secundo ad trecentos annos tempore Roberti Guiscardi; et temporibus nostris
per regem Carolum, qui iam induerunt ipsorum naturam. Hoc ergo supposito, dicendum est, quod regimen et
dominium ordinari debet secundum dispositionem gentis, sicut ipse Philosophus in Polit. tradit.
Quaedam autem provinciae sunt servilis naturae: et tales gubernari debent principatu despotico, includendo in
despotico etiam regale. Qui autem virilis animi et in audacia cordis, et in confidentia suae intelligentiae sunt,
tales regi non possunt nisi principatu politico, communi nomine extendendo ipsum ad aristocraticum. Tale autem
dominium maxime in Italia viget: unde minus subiicibiles fuerunt semper propter dictam causam. Quod si velis
trahere ad despoticum principatum, hoc esse non potest nisi domini tyrannizent: unde partes insulares eiusdem,
quae semper habuerunt reges et principes, ut Sicilia, Sardinia et Corsica, semper habuerunt tyrannos. In partibus
autem Liguriae, Aemiliae et Flaminiae, quae hodie Lombardia vocatur, nullus principatum habere potest
perpetuum, nisi per viam tyrannicam, duce Venetiarum excepto, qui tamen temperatum habet regimen: unde
principatus ad tempus melius sustinetur in regionibus supradictis.
Quod enim dicitur derogare politiae, non est verum, si eligantur idonei: alias, ut dictum est, corrumpitur politia.
Idoneos autem Aristoteles tradit, in Polit. lib. IV, mediocres civitatis hoc est nec nimis potentes, quia de facili
tyrannizant, nec nimis inferioris conditionis, quia statim democratizant. Cum enim se in alto considerant sui
immemores, et sicut ignari regiminis, in erroris barathrum submerguntur, vel de improvida cura ad subditos, vel
de praesumptuosa audacia ad aliorum gravamina: unde et politia corrumpitur et inquietatur. Assumendi igitur
sunt rectores vicissim in politia, sive consules, sive magistratus vocentur, sive quocumque alio nomine,
dummodo idonei reperiantur.
Amplius autem nec periculum imminet, quia iudicant secundum leges eis traditas, quibus sunt per iuramentum
astricti: unde non est materia scandali puniendo, quia tales leges ab ipsa multitudine sunt institutae. Rursus nec
dominio derogat, si leviter puniat secundum naturam gentis subiectae: quia aliquando in talibus regionibus
melius politia servatur dissimulando culpam, vel dimittendo poenam. In quo facto virtus epicheiae, de qua
Philosophus loquitur in V Ethic., videtur locum habere, quae iustum legale diminuit. In quo etiam regimine
regulae illius summi pastoris sunt attendendae, videlicet beati Gregorii in Registro et Pastor., in quibus modum
correctionis tradit secundum personarum statum et qualitatem.
|#9 Capitulus 9: Hic disputat de communitate bonorum quantum ad possessiones, quam quidem philosophus
nomine Pheleas dicit debere adaequari in omnibus: et quod est falsum quod Lycurgus philosophus sensit.
Et quia opiniones dictorum philosophorum versabantur circa communitatem possessionum, congruum videtur de
aliis dicere, qui circa ipsas suam constituerunt politiam. Duo enim fuerunt philosophi, qui considerantes litigia
generari in civitatibus ex eo quod unus abundat, et alter caret, voluerunt in sua politia adaequare in civitatibus
suis possessiones. Unus fuit Pheleas Chalcedonius, de quo Philosophus loquitur in II Polit., alter fuit Lycurgus,
Spartanorum regis filius, qui Lacedaemoniis iura constituit, ut tradit Justinus, ut aequata possessio neminem
potentiorem altero redderet. Modus autem, quem teneri voluit Pheleas in adaequando, narratur a Philosopho, ut
56

