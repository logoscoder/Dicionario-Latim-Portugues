assumpserit, ut in mundo dominaretur, et hoc esset finis eius, ut aliorum dominorum, vitam abiectam elegit, et
tamen verus erat Dominus et monarcha, quia factus est principatus super humerum eius, ut dictum est supra per
Prophetam: quod optime fuit in praemissis verbis Isaiae praenuntiatum, quia primo praeponitur humilis et
abiectus: Parvulus, inquit, natus est nobis: postea subiungitur cum ista parvitate virtus et excellentia sui dominii
propter coniunctum: Et filius, inquit, datus est nobis. Quia enim humanitas in Christo coniuncta erat divinitati
filii tamquam instrumentum eius, omnipotentis erat virtutis: et ideo Propheta ibidem circumloquitur ineffabile
eius dominium multis clausulis singularis potentiae, quae omnes distincte habent intelligi, ut Hieronymus
exponit ibidem, ut per ordinem clausularum est manifestum.
Primo siquidem, quantum ad dominii securitatem et soliditatem: Cuius, inquit, principatus super humerum eius.
Ea enim quae portantur in humeris, firmiora sunt; sic enim onera solidius vehuntur. Secundo, quantum ad
dominii novitatem, unde scribitur: Et vocabitur nomen eius Ad mirabilis. Admiratione enim dignum est, quia
humilis et pauper, et tamen Dominus mundi. Tertio, quantum ad sapientiae claritatem, quod est praecipue
principibus necessarium, quia vae terrae cuius rex puer est, ut dicitur in Eccle. x, 16. Quod accidit quando
princeps per se nihil potest, sed innixus aliorum agit consilio, sive agitur, ut melius dicatur: unde subiungitur:
Consiliarius. Quarto, quantum ad dominii dignitatem, quia Deus. Cum enim in ipso sit unum suppositum et una
persona, in qua sunt unitae divina et humana natura; et principatus Christi in virtute agit divini suppositi; et ideo
sequitur: Fortis. Recipit enim influentiam Christi principatus ex divina virtute, quae in ipso personaliter erat, qua
potentia usus est Christus circa passionem, cum Iudaei vellent eum occidere, et ipsum quaererent, quo dicente:
ego sum, statim ceciderunt in terram, ut in Ioanne scribitur. Quae quidem fines sui successoris excedit: quia
constat quod Vicarius Christi non est Deus, et in hoc transcendit sua potestas potentiam sui successoris; ex quo
Christus multa potuit circa ordinationem suorum fidelium et regimen, quae beatus Petrus non potuit, nec sui
successores, ut superius est ostensum. Et ex eadem parte, videlicet quod iste parvulus erat, subditur sexta
conditio singularis sui principatus, quae est regendi benignitas: quia Pater futuri saeculi, quod ad plenitudinem
gratiae referre possumus, qua quidem qui pleni sunt omne iugum legis leviter portant. Qua ratione Apostolus
dicit ad Gal., V, 18: Si spiritu ducimini, non estis sub lege. Unde talibus ad regendum virga ferrea non est
necessaria: et hoc singulare est in principatu Christi. Septimum et ultimum sumitur ex eadem causa, quod est
regendi tranquillitas, cum subditur: Princeps pacis, etsi non corporis, tamen pectoris. Et hanc quidem suis
fidelibus Christus rex noster et princeps et vivendo offert, et moriendo reliquit. In mundo, inquit (Joann. XVI,
33), pressuram habebitis, in me autem pacem: et hoc etiam est singulare in suo principatu. In humilitate ergo et
paupertate suum fundavit dominium, et in adversitatibus, et laboribus, et aerumnis: quomodo aucta fuit
respublica Romanorum, non videlicet fastu, vel pompis superbiae, ut Salustius refert ex sententia Catonis, et
Valerius Maximus hoc idem probat.
Capitulus 16: Quod isto modo aucta fuit respublica per exempla antiquorum Romanorum, et postea subdit de
Constantino.
Et hinc est quod rex noster Christus principes saeculi permisit dominari, et eo vivente, et eo moriente, ad tempus,
quousque videlicet suum regnum esset perfectum, et ordinatum in suis fidelibus operationibus virtuosis, et eorum
sanguine laureatum. Si enim Regulus, qui et Marcus appellatur, pro zelo suae patriae a Carthaginensibus est
occisus; si Marcus Curtius in abruptum terrae hiatum se proiecit ad liberationem patriae; si Brutus et Torquatus
filios occiderunt pro iustitia et disciplina militari conservandis, ut historiae tradunt, quorum zelo respublica ex
parva facta est magna; item, si Seleucus, apud Locros dominans, ut Valerius Maximus refert libro VI, filium uno
orbavit oculo, alteroque se ipsum pro adulterio commisso, ut iustitia servaretur, contra praedictum delictum per
filium perpetratum, sicque admirabili aequitatis temperamento se inter misericordem patrem et iustum
legislatorem partitus est: quare non magis Christiani reddi debent laudabiles, si se exponunt passionibus et
tormentis pro zelo fidei et amore Dei, ac virtutibus variis conantur florere, ut regnum consequantur aeternum, ac
Christi principatus accrescat in eorum meritis? Haec autem Augustinus, De Civ. Dei, quasi per totum subtiliter
valde ac diffuse pertractat. Propter quod et dictum librum fecit, quod et factum fuit intermedio tempore a
passione Domini, usque ad tempora beati Sylvestri et Constantini: quo quidem saeculi spatio infinita populi
multitudo per mortem Christo Domino suo dedicata est et coniuncta, ac suum ducem et principem est secuta.
Primo quidem primi duces Apostoli et alii Christi discipuli, omnes Christi vicarii, et Petri successores, quod fuit
tempus 350 annorum, in quorum sanguine, et corporibus, ac ipsorum vitae meritis fundata est Ecclesia tamquam
lapidibus vivis et pretiosis, ac ineffabili fundamento; contra quod nec venti, nec pluviae, nec quaecumque
procellae diversarum passionum vel quarumcumque perturbationum saeviant, ipsum possunt obruere. oportuno
igitur tempore, ut manifestaretur mundo regnum Christi compositum, virtus principis nostri Iesu Christi
principem mundi sollicitavit, Constantinum videlicet, percutiens eum lepra, ac ipsum curans supra humanam
virtutem. Qua probata, in dominio cessit vicario Christi, beato videlicet Sylvestro, cui de iure debebatur ex causis
et rationibus superius assignatis: in qua quidem cessione spirituali Christi regno adiunctum est temporale,
spirituali manente in suo vigore; quia illud per se quaeri debet a Christi fidelibus, istud vero secundario tamquam
administrans primo: aliter autem contra intentionem fit Christi. Tunc adimpletum est quod post illam clausulam
43

