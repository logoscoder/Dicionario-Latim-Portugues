Quod totum princeps catholicus patienter tulit, et tandem durissime reprehensus ab ipso, publicam prius egit
poenitentiam, quam publicum haberet Ecclesiae ingressum.
Tertium autem concilium celebratum fuit sub Theodosio iuniore, Arcadii filio, apud Ephesum, ducentorum
Episcoporum, tempore Coelestini primi, licet praesens non fuerit; sed eius vices gessit Cyrillus Alexandrinus
Episcopus confidentia Theodosii, qui tantae fuit honestatis, et maturi consilii et reverentiae ad divinum cultum,
quod etiam in tenella aetate permissus est imperare, ut historiae tradunt. Synodus autem praedicta contra
Nestorium, Constantinopolis episcopum, congregata fuit, qui duas personas ponebat in Christo, et duo supposita,
per quae tollebatur vera unio utriusque naturae.
Quartum autem concilium fuit celebratum in Chalcedonia sexcentorum triginta Episcoporum sub Leone primo,
praesente principe Marciano, de quo pro reverentia Romanae Ecclesiae, sic dixisse fertur in actione septima
praefatae Synodi: Nos, inquit, ad fidem confirmandam, non ad potentiam ostendendam, exemplo religiosissimi
viri Constantini, huic concilio interesse volumus, ut inventa veritate, non ultra multitudo pravis doctrinis attracta
discordet. Per quod habeo, quod tota intentio principum antiquitus erat ad favendum fidei et Ecclesiae Romanae
reverentiae et honori. In hoc autem concilio damnatus est Eutyches cum Dioscoro, Episcopo Alexandrino: qui,
sicut Nestorius ponebat naturas et personas distinctas, sic isti asserebant confusas et admixtas.
|#18
Capitulus 18: De duobus conciliis sequentibus post alia quatuor, celebratis tempore Justiniani et
Constantini iunioris; et quae fuit ratio quare imperium translatum fuit a Graecis ad Germanos.
Multa etiam et alia fuerunt concilia, licet ista fuerint principaliora a tempore Constantini usque ad Carolum, in
quibus principes se subiectos Ecclesiae ac fideles ostendunt: sed praecipue Justinianus post cursum quartae
Synodi centum viginti Episcoporum, praesidente Julio Papa. Hoc enim manifestum est ex suis legibus, quas in
favorem condidit ecclesiastici status. Item, ex epistola, quam, celebrato concilio in Constantinopoli, per totum
orbem terrarum direxit, in qua institutis Ecclesiae se subiecit, mandans populis eidem in omnibus obedire,
replicans etiam super quatuor conciliorum memoratorum statuta, et eadem confirmans, suas sanctiones, sive
leges subiiciens ecclesiasticis institutis: sed praecipue in usuris et matrimonio, in quibus tota vita civilis versatur.
Quae quidem Synodus celebrata fuit contra Theodorum et eius sectatores Constantinopoli, qui aliud dicebant
esse Verbum Dei, et aliud Christum, negantes etiam beatam Mariam. Sexta autem Synodus celebrata fuit in urbe
regia praefata, Constantino iuniore procurante, centum quinquaginta Episcoporum, rogatu Agathonis, contra
Macharium, Antiochenum Episcopum, et eius socios, qui unam operationem et unam voluntatem in Christo
asserunt, iuxta perfidiam Eutychetis. In qua quidem Synodo dictus Constantinus, qui fuit post Justinianum
principem ad centum quinquaginta annos, fidei multum favit, destruens Monothelitas haereticos, quorum pater et
avus fuerunt fautores, restauravit Ecclesias per ipsos destructas.
Haec pro tanto sint dicta ad ostendendum quod Constantinopolis imperatores fuerunt Romanae Ecclesiae
protectores ac propugnatores usque ad tempora Caroli Magni. Tunc igitur gravata Ecclesia a Longobardis, et
Constantinopolis imperio auxilium non ferente, quia forte non poterat, eius potentia diminuta, advocavit
Romanus PontiLex ad sui defensionem contra praedictos Barbaros regem Francorum. Primo quidem Pipinum
Stephanus Papa, et successor Zachariae contra Aistulphum, regem Longobardorum: deinde Adrianus et Leo
Carolum Magnum contra Desiderium, Aistulphi filium: quo extirpato et devicto cum sua gente, propter tantum
beneficium, Adrianus, concilio celebrato Romae centum quinquaginta quinque Episcoporum et venerabilium
abbatum, imperium in personam magnifici principis Caroli a Graecis transtulit in Germanos: in quo facto satis
ostenditur, qualiter potestas imperii ex iudicio Papae dependet. Quamdiu enim Constantinopolis principes
Romanam Ecclesiam defenderunt, ut fecit Justinianus per Belisarium contra Gothos, et Mauritius contra
Longobardos, Ecclesia dictos principes fovit. Postquam vero defecerunt, ut tempore Michaelis, contemporanei
Caroli, de alio principe ad sui protectionem providit.
|#19 Capitulus 19: Qualiter diversificatus est modus imperii a Carolo Magno usque ad Ottonem tertium; et unde
plenitudo potestatis summo Pontifici convenit.
Constantinopoli in eligendo servabatur modus antiquus: aliquando enim assumebantur de eodem genere,
aliquando aliunde, et aliquando per principem fiebat electio, aliquando per exercitum. Sed instituto Carolo
cessavit electio, per successionem assumebantur de eodem genere, ut semper primogenitus esset imperator, et
hoc duravit usque ad septimam generationem: qua etiam deficiente, tempore Ludovici a Carolo separati, cum
Ecclesia vexaretur ab iniquis Romanis, advocatus est otto, primus dux Saxonum, in Ecclesiae subsidium,
liberataque Ecclesia a vexatione Longobardorum, et impiorum Romanorum, ac Berengarii tyranni, in
imperatorem coronatur a Leone VII, genere Alamanno, qui et imperium tenuit usque ad tertiam generationem,
quorum quilibet vocatus est otto. Et ex tunc ut historiae tradunt, per Gregorium V, genere similiter Teutonicum,
provisa est electio, ut videlicet per septem principes Alamanniae fiat, quae usque ad ista tempora perseverat,
quod est spatium ducentorum septuaginta annorum, vel circa; et tantum durabit, quantum Romana Ecclesia, quae
supremum gradum in principatu tenet, Christi fidelibus expediens iudicaverit. In quo casu, ut ex verbis Domini
45

