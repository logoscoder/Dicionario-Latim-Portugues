|#6 Capitulus 6: Quod expedit regi habere alias divitias naturales, ut sunt armenta et greges, sine quibus domini
bene regere terram non possunt.
Non solum autem praedicta ad naturales divitias pertinent, sed et diversa genera animantium ex eadem ratione et
causa, ut in praecedentibus est ostensum. In quibus primo patri, tanquam praedominanti toti humanae naturae,
datum est privilegium regendi et dominandi, ut in Genesi, I, 28, scribitur: Crescite, inquit Dominus, et
multiplicamini, et replete terram, et dominamini piscibus maris, et volatilibus coeli, et cunctis animantibus quae
moventur super terram. Unde ad regiam maiestatem pertinet his omnibus uti et abundare, et quanto plus in his
dominatur, tanto plus primi domini principatum habet similiorem, cum omnia sint ad usum hominis deputata in
creationis primordio. Propter quod Philosophus dicit in I Polit. quod venatio animalium sylvestrium naturaliter
est iusta quia per eam homo sibi vindicat quod suum est; et de piscatione et aucupatione similiter dici potest:
unde et natura aves rapaces providit, et canes ad huiusmodi officium exercendum. Quia vero in piscibus non est
aptitudo loci ad talia ministeria, loco canum et avium homo retia adinvenit. Ad supplementum igitur et decorem
regni, rex indiget supradictis, quibusdam quidem ad usum et esum, ut sunt pisces et aves, armenta boum, et
greges ovium, quibus Salomon abundavit, ut scribitur in Eccle. et in III lib. Reg. ad sui magnificentiam
ostendendam. Aliis autem animalibus rex indiget ad ministerium, ut sunt equi et muli, asini et cameli ad diversa
ministeria deputati, secundum varias consuetudines regionum. Horum igitur omnium rex copiam habere debet,
quantum eidem est possibile, sive de animantibus deputatis ad esum, sive ad ministerium, et propter causam iam
dictam de aliis divitiis naturalibus; quia res propriae delectabiliores sunt, ut superius est ostensum, et tanto plus,
quanto plus habent de ratione vitae, unde magis accedunt ad divinam assimilationem, quae est maior causa
amoris.
Adhuc aliae sunt causae in praedictis, propter quas expedit regi ipsis abundare ut propriis. Primo autem ad hoc
movet natura, quae delectatur ex suo opere, dum considerat in eis novum continue modum procedendi in suis
actibus, sive in vivendo, sive in generando, sive in parturiendo, ex quibus consurgit in dominis admiratio, et ex
admiratione delectatio. Quod autem nutritiva sit causa dilectionis et per consequens delectationis, apparet in
Exod. in filia Pharaonis, quae Moysen nutriri fecit, et postea ibidem subiungitur, quod post nutritionem ipsum
sibi adoptavit in filium. Qua ratione dicit Dominus in oseae XL, 3: Ego quasi nutricius Ephraim, in hoc insinuans
suum affectum ad populum.
Amplius autem, et ipsorum venatura sive sylvestrium animalium, sive aliorum, pro quibus se principes et reges
gymnasiis exponunt, et filios suos submittunt, valet ad robur acquirendum corporis et conservandum sanitatem,
et cordis vigorandam virtutem, si temperate utantur, ut Philosophus tradit in Ethic. et hoc cum in pace quiescunt
ab hostibus, ut solent reges Franciae et Angliae talibus uti, et ut de Germanis in gestis Francorum scribit
Ammonius.
Rursus: equitatura ad hoc idem movetur, qua reges esse debent ornati ad decorem regni et eiusdem contra hostes
defensionem, ad quod aptiores redduntur et expeditiores, si propria habeant equorum armenta, ut mos est regibus
ac principibus orientis; quemadmodum et de Salomone scribitur in III Reg. IV, quod in sua florens prosperitate
habebat quadraginta millia praesepia equorum curalium, et undecim millia equorum equestrium, quos
custodiebant supradicti regis praefecti.
Praeterea, si de animantibus agatur quae ordinantur ad esum, adhuc magis competit habere propria sive
quadrupedia, sive reptilia, id est pisces, quia omnibus his homo delectabilius utitur ex hoc quod melius
nutriuntur et aptiora efficiuntur ad esum: tum quia re cognita in utendo magis gaudemus: tum etiam quia securius
et liberius nobis offeruntur ad esum, quod est actus magis nostrae proportionatus naturae, ex quo et delectabilius
agit.
Amplius autem, et causa communis iam dicta superius ad hoc facit, scilicet, vitatio commercii cum civibus, quod
potest esse scandali adminiculum praecavendum officialibus regis.
Rursus: hoc exigit magnificentia regis, ut transeuntibus in cibis et potibus uberius administretur et largius; hoc
autem fit expeditius, si reges abundent gregibus et armentis.
Concluditur ergo ex praedictis, quod divitiae naturales necessariae sunt regi, ut in singulis regionibus proprias
habeat ad sui regiminis et regni munimen.
|#7 Capitulus 7: Quod oportet regem abundare divitiis artificialibus, ut est aurum et argentum, et numisma ex
eis conflatum.
Sed de artificialibus divitiis, ut est aurum et argentum et alia metalla, et ex ipsis conflata numismata, neressaria
sunt regi ad munimen regiminis sui. Supposito enim quod collegium sit necessarium secundum naturam ad
regimen constituendum, sive politiam, et per consequens rex et quicumque dominus, qui multitudinem regat;
oportet ulterius concludere de sibi connexo, videlicet thesauro, ut est aurum et argentum, et ex eis conflatum
numisma, sine quo suum regimen rex congrue et opportune exercere non potest; quod quidem ostendi potest
multiplici via.
20

