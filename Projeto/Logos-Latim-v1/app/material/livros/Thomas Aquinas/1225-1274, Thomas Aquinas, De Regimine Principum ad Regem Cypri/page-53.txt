necessitatem habere, et clauserit viscera sua ab eo, quomodo amor Dei manet in eo? (I Ioann. III, 17): quod fuit
praecipuum Stoicorum. Rerum enim exteriorum sive divitiarum contemptivi erant, ut de Socrate refert
Hieronymus.
Per hoc autem patet responsio ad obiecta. Quia unio et amor habet gradum in inferioribus entibus: quoniam
perfectior est unio in corpore animato, si in diversis organis virtus animae diffundatur ad diversas operationes
unitas in una substantia animae, sicut apparet tam in animatis perfectis, quam in animatis quae habent solum
sensum tactus, ut sunt vermes et quaedam animalia quae Aristoteles vocat, in II De anima, animalia imperfecta.
Propter quod et Apostolus comparat corpus mysticum, id est Ecclesiam, vero corpori et naturali, in quo sunt
membra diversa sub diversis potentiis et virtutibus, in uno principio animae radicatis: unde et unionem allegatam
reprobat Apostolus Cor., XII, 17, dicens: Si totum corpus oculus, ubi auditus? Et si totum auditus, ubi odoratus?
Quasi necessarium sit in qualibet congregatione, quae praecipue est civitas, esse distinctos gradus in civibus
quantum ad domos et familias, quan. tum ad artes et officia: omnia tamen unita in vinculo societatis, quod est
amor suorum civium, ut dictum est supra, et de quo etiam Apostolus dicit ad Coloss. Cum enim connumerasset
quaedam opera virtuosa, ad quae cives ad invicem obligantur, statim subdit: Super haec autem omnia charitatem
habentes, quod est vinculum perfectionis, et pax Christi exultet in cordibus vestris, in qua vocati estis in uno
corpore, distincto videlicet per membra iuxta civium statum. Ex qua diversitate artium et officiorum, quanto in
eis multiplicatur amplius, tanto civitas redditur magis famosa, quia sufficientia humanae vitae, propter quam
necessaria est constructio civitatis, magis reperitur in ea.
Quod si forte allegatur de discipulis Christi, quibus omnia fuerunt communia, non importat legem communem,
quoniam status eorum omnem modum vivendi transcendit. Ipsorum enim politia non ordinabatur ad uxores et
filios, sed ad civitatem coelestem, in qua neque nubent, neque nubentur, sed sunt sicut angeli Dei: sed quantum
ad divitias bona erant communia. Quod solum perfectorum est, et Dominus dicit in Evangelio (Matth., XIX, 21):
Si vis, inquit, perfectus esse, vade et vende omnia, quae habes, et da pauperibus; et veni, sequere me. Hoc et
Socratici fecerunt et Platonici, sicut contemptivi rerum temporalium, ut de Plotino scribit Mercurius
Trismegistus, et Macrobius super Somnium Scipionis. In caeteris autem civibus communis status expedit
possessiones habere distinctas ad vitanda litigia: sicut etiam et de Abraham et Loth scribitur in Genesi, XIII, 8.
Cum enim contentio oriretur inter ipsorum pastores pro pastura gregum: Ne quaeso, dixit Abraham ad Loth, sit
iurgium inter me et te, et pastores meos et tuos. Fratres enim sumus. Ecce universa terra coram te est. Si ad
sinistram ieris, ego dexteram tenebo; si dexteram elegeris, ego ad sinistram pergam. Per quod habemus, quod
inter cives expedit ad societatem servandam, ipsorum divitias esse distinctas: et sic patet responsio ad praedicta.
|#5 Capitulus 5: De opinione Socratis et Platonis circa mulieres, quomodo sint exponendae rebus bellicis.
Sed ad eamdem politiam redeundo praedictorum Philosophorum, quaedam alia Aristoteles eisdem attribuit in
praefato libro: quia volebant mulieres instruendas in rebus bellicis. Quorum argumentum inducit secundum
ipsos, quia videmus in avibus rapacibus ferociores esse foeminas.et efficacius pugnare: hoc idem et de bestiis
liquet, sicut praecipue in ferocibus animalibus est manifestum.
Amplius autem: corporale exercitium confert foeminis, quantum ad virtutem corporis et fortitudinem, sicut in
ancillis familiarum et mulieribus rusticanis est manifestum, quia fortiores sunt et saniores. Virtutis autem
proprium est, quod bonum faciat habentem, et opus suum bonum reddat. Si ergo in gymnasiis ac rebus bellicis
magis confortatur foeminea virtus, congrue opera bellica videntur eisdem competere.
Amplius autem: proportio qualitatum primarum ad hoc idem inducit, ut calidi et humidi, frigidi et sicci, ex
quibus ad medium deductis, fortificatur mixtum in sua virtute. Sic enim videmus ligna viridia, ex quo in eis
humidum est consumptum, et ad medium deductum, quod fortius ardent. Sic etiam videmus in avibus rapacibus,
quod foeminae ratione sui motus sunt fortioris naturae et maioris corpulentiae. Cum igitur in mulieribus abundet
humidum, sicut in pueris, per motum consumitur, et venit ad temperamentum, et vires recipit.
Huius autem argumentum assumitur de regno Amazonum, quod fortissimum fuit in oriente, et quasi totam
Asiam, tertiam partem orbis, subiugaverunt sibi, ut historiae narrant, quae de Scythis orientalibus traxerunt
originem: unde et apud ipsos Scythas, de quibus descenderunt Tartari, mulieres in rebus bellicis exponuntur, et
cum suis militant viris.
Ex quibus omnibus moti forte fuerunt praefati Philosophi in constitutione politiae, mulieres fore ad opera bellica
exponendas.
Sed contra hanc politiam rationes sunt fortes, quibus difficile est respondere. Una quidem est Aristotelis in II
Polit.: "quia non est eadem ratio de animalibus et hominibus, eo quod animalia non subiiciuntur dominio
oeconomico. Solus autem homo gubernationi intendit exponendae rebus familiae". Quae quidem fieri non potest,
ubi mulieres exponerentur armis: quia sicut in politica officia sunt distincta, ita et in oeconomia, ut pater familias
ad exteriora negotia intendat, mulieres autem ad intrinsecos actus familiae. Cuius quidem argumentum assumere
possumus ex parte Romanae reipublicae, quae, ut tradunt historiae, duos habebat consules: unus intendebat
bellicis rebus, alter rempublicam gubernabat. Hoc idem et de Amazonibus scribitur. In quorum regno, seu

53

