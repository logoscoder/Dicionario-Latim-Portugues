subiiciendi se hostibus, dum nimium infestantur. Cum enim ministros reges munitionibus habent praesentes,
sollicitantur audacius ad defensionem sui. Sic et Iudas Machabaeus fecit de arce Sion, quam devictam cinxit
muris fortissimis et turribus altis pro defensione patriae contra hostes, ut scribitur in I Machab. Et similiter in
Bethsuram munitiones fortissimas extruxit contra faciem Idumaeae. Rursus ad idem: necessariae sunt munitiones
principibus pro conservandis divitiis, quibus abundare debent, ut dictum est supra, et ut eisdem possint cum sua
familia liberius uti, unde et ministri fiant ad praeparandum necessaria promptiores, quod est delectabilius ac
honorificentius etiam in domestica domo. Hoc enim est proprium in humanis actibus, quod ex ordine debito
causant speciem, sive pulchritudinem tamquam in re proportionata et commensurata in suis partibus: unde
consequitur in nobis spiritualis laetitia, quae ex se quasi extasim facit, quam passa videtur regina Saba in aspectu
ordinis ministrorum curiae Salomonis, ut superius est ostensum.
|#12 Capitulus 12: Quod ad bonum regimen regni, sive cuiuscumque dominii, pertinet stratas, sive quascumque
vias in regione, vel provincia, habere securas et liberas.
Est et aliud necessarium regi ad bonum regimen regni, ad quod ordinantur ipsae munitiones, ut videlicet stratas
faciant securas et aptas ad transeundum sive pro advenis, sive pro indigenis vel regalibus suis. Viae enim
communes sunt omnibus quodam iure naturae et legibus gentium: propter quod prohibentur a nemine occupari,
nec ulla praescriptione, ne quocumque temporum cursu ius de eisdem posset alicui acquiri. Unde in lib. Num. via
publica via regia nominatur ad significandum eius communitatem. Ubi Augustinus in Glossa dictum verbum
exponit, quia pro tanto sic appellatur, quia debet esse libera cuilibet transeunti innoxio, ratione humanae
societatis. Propter quod et ibidem scribitur, quod Amorrhaeis contradicentibus, ne filii Israel transirent per eos,
cum sola via regia gradi permitterent, hoc est sine laesione aliqua regionis, Dominus mandavit ipsos deleri. Ut
autem stratae in sua communitate sint liberae, et transeuntibus forent securae, iura principibus permittunt
pedagia. Unde et eis servantibus quae viatoribus sunt praedicta, officiales principum ipsa merito possunt exigere,
et proficiscentes debite obligantur persolvere. Amplius autem, et viarum securitas in regimine regni principibus
est fructuosa, quia illuc magis confluunt mercatores cum mercibus, unde et regnum in divitiis crescit; qua ratione
in Urbe aucta fuit respublica propter vias, circa quas sollicitabantur expeditas habere, et stratae vocabantur
Romanae, ut homines magis redderentur securi ad deferendum merces; ac sub simulatione callida sub nominibus
librarii permutatis, ut latrones ignorarent tempus, sicut computistae scribunt, cum in urbe celebrarentur nundinae,
sic eos decipiebant. Quaedam etiam extra Urbem institutae fuerunt per Romanos principes, eorumque sunt
intitulatae nominibus, ut ex hoc maiorem obtinerent firmitatem, et loca tutiora advenientibus redderentur, ut
forum Julii, quod in confinibus multarum provinciarum, et diversis regionibus adhuc nomen remansit. Amplius
autem, et per diversos consules ac senatores Romanos stratae institutae, extendentes se ad diversas provincias,
quorum titulis authenticari viderentur ad liberiorem ac securiorem accessum ad Urbem, vel ad ipsorum
memoriam clariorem, ut via Aurelia ab Aurelio principe, via Appia ab Appio senatore: quarum prima tendebat
versus Reatem, ubi historiae provinciam Aureliam ponunt, secunda vero in Campaniam suum habebat
progressum: ac sic de singulis aliis sive consulibus, sive senatoribus, ut Flaminio, vel Aemilio, a quibus stratae
vel provinciae sunt nominatae propter causam iam dictam. Rursus et divinus cultus in hoc augetur, propterea
quod promptiores sunt homines ad reverentiam divinam cum liber est aditus viarum ad indulgentiam, sive ad
aditum sancti. Unde et praecipuum motivum Romanorum fuit stratas faciendi securas, divinus videlicet idolorum
cultus, pro quo multum zelabat respublica, ut Maximus Valerius scribit in principio libri sui.
Sacra etiam Scriptura in Esdra refert reverentiam templi impeditam fuisse propter hostes in circuitu, propter
quod tardata fuit aedificatio templi. Juxta quod Domino dicitur in Ioan. 11, 20: Quadraginta et sex annis
aedificatum est templum hoc et tu in triduo reaedificabis illud?
|#13 Capitulus 13: Qualiter in quolibet regno et quocumque dominio necessarium est numisma proprium: et
quot bona ex hoc sequuntur, et quae incommoda si non habeatur.
His igitur expletis, agendum est de numismate, in cuius usu vita hominis regulatur, et sic per consequens omne
dominium sed praecipue regnum, propter varios proventus, quos ex numismate percipit. Unde et Dominus
quaerens a Pharisaeis simulatorie tentantibus ipsum: Cuius est, inquit, imago haec et suprascriptio? cumque
respondissent: Caesaris, sententiam quaesiti super ipsos retorsit, dicens: Reddite ergo quae sunt Caesaris Caesari,
et quae sunt Dei Deo, quasi ipsum numisma sit causa, ut in pluribus tributa solvendi. De materia autem
numismatis, et qualiter sit regi necessarium talibus abundare, supra satis est pertractatum. Sed nunc ipsum
accipiamus, prout est mensura quaedam, per quam superabundantia et defectus reducuntur ad medium, ut
Philosophus in V Ethic. dicit. Ad hoc enim inventum est numisma, ut solvantur lites in commerciis, et sit
mensura in commutationibus. Et licet multa sint genera commutationum, ut ex Philosopho habemus I Polit., ista
tamen expeditior est inter omnes, propter quod inventum dicitur esse numisma. Unde et politia Lycurgi, qui
Parthis et Lydis primo leges tradidit, in quibus numisma prohibebat, solam commutationem ex alterutrum
mercibus permittens, per Philosophum reprobatur, ut ex iam dictis apparet. Unde et ipse concludit eodem libro
25

