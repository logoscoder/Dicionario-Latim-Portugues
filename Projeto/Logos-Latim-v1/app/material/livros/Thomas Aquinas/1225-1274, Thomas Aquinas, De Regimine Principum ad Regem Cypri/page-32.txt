Amplius autem: amor patriae in radice charitatis fundatur, quae communia propriis, non propria communibus
anteponit, ut beatus Augustinus dicit exponens verbum Apostoli de charitate. Virtus autem charitatis in merito
antecedit omnem virtutem, quia meritum cuiuscumque virtutis ex virtute charitatis dependet. Ergo amor patriae
super caeteras virtutes gradum meretur honoris. Hoc autem est dominium. Ergo ex amore digne consequitur quis
principatum. De hoc autem amore patriae dicit Tullius in lib. De offic. quod "Omnium societatum nulla est
gratior, nulla carior, quam ea quae cum republica perseverat. Unicuique enim nostrum cari sunt parentes, cari
sunt liberi, cari sunt propinqui ac familiares, sed omnium propinquitates patria sua charitate complexa est: pro
qua quis bonus dubitet mortem appetere, si eidem sit profuturus?" Quantus vero fuerit amor patriae in antiquis
Romanis, Salustius refert in Catilinario ex sententia Catonis, quasdam de eis connumerando virtutes, in quibus
dictus amor induditur: "Nolite, inquit, existimare maiores nostros armis rempublicam ex parva magnam fecisse,
quippe amplior nobis quam ipsis armorum est copia; sed quia in eis fuit domi industria, foris iustum imperium,
in consulendo animus liber neque delicto, neque libidini obnoxius. Pro his nos habemus luxuriam atque
avaritiam publice egestatem, privatim opulentiam, laudamus divitias, sequimur inertiam, inter bonos et malos
nullum discrimen, omnia virtutis praemia ambitio possidet."
Rursus: amor patriae primum et maximum mandatum continere videtur, de quo Evangelium Lucae mentionem
facit, quia in zelando rem communem assimilat sibi naturam divinam, in quantum vice Dei diligentem circa
multitudinem adhibet curam. Item, proximi dilectionem adimplet, dum totius populi sibi commissi ex affectu
paterno sollicitudinem gerit,et sic adimplet mandatum praefatum, de quo dicitur in Deut. VI, 5: Diliges
Dominum Deum tuum ex toto corde tuo, et ex tota anima tua, et ex tota fortitudine tua, et proximum tuum sicut
te ipsum. Et quia in isto praecepto divino non cadit dispensatio, inde est quo Tullius dicit de republica, quod
nulla causa intervenire debet, unde propria patria denegetur. De isto autem amore patriae exemplum accipimus,
ut historiae tradunt, et beatus Augustinus in V De Civitate Dei, de Marco Curtio nobili milite, qui armatum equo
sedentem in abruptum terrae hiatum se praecipitem dedit, ut pestilentia cessaret ab urbe. Item de M. Regulo, qui
salutem reipublicae suae praeferens, consultus a romano populo, et inter praedictum populum et Poenorum
gentem mediator pacis existens, in Africam rediens a Carthaginensibus est occisus. Quam mundas etiam
habuerunt manus a muneribus principes eorum, pro conservanda republica, patet de M. Curio, de quo scribit
Maximus Valerius libro quarto quomodo Samnitum divitias contempsit. Cum enim, post victoriam de ipsis
habitam, legati eorum ad ipsum aditum habuissent, ipsumque reperissent in scamno sedentem, et catino ligneo
coenantem, magnumque auri pondus offerrent, suis invitatus verbis ut eo uti vellet, vultum protinus risu solvens:
"Supervacue", inquit: "Narrate Samnitibus, M. Curium malle locupletibus imperare, quam locupletem fieri. Et
mementote me non acie vinci, nec pecunia posse corrumpi". Simile etiam refert idem auctor libro eodem de
Fabricio, qui cum honore et auctoritate omnibus in aetate sua maior, censu vero par esset unicuique pauperrimo,
requisitus a Samnitibus, quos in clientela detinebat, pecuniam et servos sibi missos contempsit, ac frustratos
remisit. Continentiae suae beneficio, et zelo patriae sine pecunia praedives, et sine usu familiae abunde
comitatus: quia locupletem illum faciebat non multa possidere, sed pauca desiderare.
De talibus autem concludit dictus Doctor, quod eisdem non datur dominandi potestas, nisi summi Dei
providentia, quando res humanas iudicat talibus donis esse dignas. Multa similia ibidem dicit, per quae definire
videtur eorum dominium fuisse legitimum, et eis a Deo collatum. Sed et Mathathias et filii quamvis fuerint de
sacerdotali genere, propterzelum legis et patriae in populo Israelitico meruerunt dominium, ut patet in I et II
Machab. Cum enim morti esset vicinus, sic filios suos alloquitur: Aemulatores, inquit, estote legis, et date
animas vestras pro testamento patrum, quod pro republica accipimus in populo praedicto; et postea subditur: Et
accipietis gloriam magnam, et nomen aeternum: quod ad filiorum referimus principatum, quorum unus alteri
successit, Iudas videlicet, et Ionathas et Simon, et quilibet eorum sacerdos et dux in eodem floruit populo.
|#5 Capitulus 5: Qualiter Romani meruerunt dominium propter leges sanctissimas quas tradiderunt.
Est autem et alia ratio, unde digne Romani dominium sunt adepti, zelus videlicet iustitiae. Quo quidem modo
acquisierunt principatum quodam iure naturae, a quo habet exordium omne iustum dominium. Primo quidem
quia, ut idem Doctor scribit, consulebant patriae consilio libero, avaritiam relegantes a dominio, sive turpis lucri
gratiam, neque delicto, neque libidini obnoxii, pro quibus iam stans dominium dissipatur. Trahebantur enim
homines ad ipsorum amorem, ut propter ipsorum iustissimas leges se sponte eisdem subiicerent. Unde et ipse
Apostolus Paulus cum a Iudaeis nimis iniuriis vexaretur, coram Festo principe circa partes Caesareae Palestinae,
ut in Act. Apost. traditur, ad Caesarem appellavit, ac se subiecit legibus Romanis. Quales autem fuerint eorum
leges, et quam sanctae, sic in eisdem Act. Apost. scribitur de dicto Festo, quia cum Hierosolymis esset, adierunt
ipsum principes
sacerdotum et sacerdotes postulantes adversum Paulum damnationem mortis: quibus dictus Festus respondit,
prout dictis legibus Romanorum subiectus, quod non est consuetudo Romanis damnare aliquem, sive donare, nisi
praesentes habeat accusatores, locumque defendendi accipiat ad abluenda crimina. Propter quod dicit idem
doctor Augustinus in XVIII libro praefato, quod "Deo placuit orbem terrarum per Romanos debellare, ut in unam
societatem reipublicae legumque perductum longe lateque pacaret".
32

