quia praeclarissimus fuit historiarum scriptor antiquus: et hinc forte contigit Lacedaemonios cum Cretensibus
eamdem habuisse politiam. unde Philosophus dicit Lacedaemonios in hoc imitari Cretenses, quasi ab ipsis leges
habuerint.
Licet igitur in multis conveniant, differunt tamen quantum ad convivia et festivitates, quia fiebant de communi
aerario apud Cretenses, quod dabatur ab incolis de fructibus, et pecoribus quae offerebantur in sacrificiis in his
quae ad Deos pertinent: quo modo inventae sunt decimae.
Alia differentia erat de mulieribus. quia Lacedaemonii zelabant multiplicationem prolis, Cretenses non tantum.
Tertia differentia erat de agricultura, quia terras Lacedaemoniorum colebant servi, terras vero Cretensium
colebant incolae, per quos oblationes fiebant iam dictae.
Quarta differentia erat, quia apud Cretenses eligebantur consules, sive sapientes, quos Bosmoym, id est ornatos
senes vocabant, non de omnibus, sed de maioribus, et erant plures numero; sed Lacedaemonii de omnibus, quos
Ephoros dicebant, id est procuratores reipublicae, sed pauciores: et hoc quidem Aristoteles magis commendat,
quod minor erat occasio concitandi turbam.
Ratio autem dissensionis apud Cretenses, quia olim habuerunt regem, de quo dictum est supra. sed tempore
Aristotelis non habebant nisi ducem, quem dicti sapientes eligebant: unde, quia populus numquam habebat
electionem, fomentum erat invidiae, et per consequens odii. Sed Lacedemonii etsi haberent regem secundum
beneplaciti tempus, eligebatur tamen a sapientibus, assumptus de omnibus gradibus civium: et hoc videbatur
consonum rationi, ut consensu totius consilii assumpti ad regimen populi fieret rex, ut hodie communiter faciunt
civitates Italiae. Sic enim civitatis nomen importat, quae est secundum Augustinum, I De Civitate Dei, hominum
multitudo. aliquo societatis vinculo colligata: unde civitas, quasi civium unitas. Cum ergo nomen civitatis omnes
cives includat, rationabile quidem videtur ad regimen eius de singulis generibus civium debere requiri, prout
exigunt merita singulorum, ac civilis regiminis status. Politia ergo Lacedaemoniorum quam Cretensium in hoc
melior videbatur.
In multis igitur convenientes dictae regiones, ut Philosophus tradit, in aliquibus tamen differebant eo modo quo
dictum est supra. Et haec de politia Cretensium sufficiant quantum ad sententiam Aristotelis.
Sed quia de Lycurgo mentionem facit, quod historia de suis legibus narrat congruum videtur hic interserere.
Tradit enim Justinus, hunc Lacedaemoniis et Cretensibus scripsisse canones, ad quos observandos sub iuramento
Lacedaemonios obligavit usque ad reditum suae peregrinationis, quam ad templum Apollinis simulabat, ibidem
consulturus de ipsorum salute. Dictus ergo legislator in Cretam se transtulit, ibique moriens, suasque leges
eisdem tradens, ossa sua in mari iactari praecepit, ut suis iuribus daret aeternitatem, quibus ipse primum
documentum operis dedit. Leges igitur quas tradidit sub compendio idem Justinus refert. Primo quidem auri
argentique materiam sustulit populo. Legendi senatum, vel creandi quos vellet magistratus potestatem permisit.
Fundos omnium aequaliter inter eos divisit, ut aequata patrimonia neminem potentiorem altero redderent.
Convivari omnes publice iussit, ne cuiusquam divitiae, vel luxuria in occulto essent. Iuvenibus vero non amplius
una veste toto anno vestiri permisit, nec aliquem cultius quam alterum progredi, nec epulari opulentius. Emi
singula non pecunia, sed compensatione mercium iussit. Pueros puberes non in forum, sed in agrum duci
mandavit ut primos annos non in luxuria, sed in opere agerent et labore, nihil eos causa somni sustinere, vitam
sine pulmento degere: neque prius in urbem redire quam viri facti forent, iussit. Virgines sine dote nubere voluit,
ut uxores non pecuniae causa eligerentur, strictiusque viri sua matrimonia coercerent, cum nullis fraenis dotis
tenerentur. Maximum honorem non divitum et potentum, sed senum esse statuit; nec usquam terrarum locum
honoratiorem quam senectuti statuit.
Haec igitur sunt leges politiae Lycurgi, de quibus Philosophus mentionem non facit, et de quibus disputare
quales sint, longus esset sermo, et ideo omittitur ad praesens; non tamen contradicunt his quae a Philosophis
dicta sunt de ipso.
|#19 Capitulus 19: Hic declarat de politia Chalcedoniorum, qualiter famosa fuerit: et in quo conveniebant
Lacedaemonii et Cretenses cum ipsis, et in quo differebant.
Sed et de politia Chalcedoniensi nunc est agendum, quam Aristoteles multum commendat, dicens istas tres
politias Lacedaemoniorum, Cretensium et Chalcedoniorum apud Graecos magis fuisse famosas, quia magis
ordinatae fuerunt secundum virtutem. Est autem Chalcedonia civitas in Thracia sita, ubi celebratum fuit
concilium quartum sexcentorum triginta Episcoporum sub Leone I, praesente Marciano principe, quod non fuit
sine magna copia regionis facultatem habere ad provisionem tantae multitudinis praelatorum. Huius ergo
politiam Aristoteles Vidi in II Polit. praefert caeteris, quamvis lare praecedentes duae eidem plurimum sunt non
propinquae: cuius quidem perfectionis quia et bonitatis Aristoteles tria signa subiungit. Unum, quia officiales
eiusdem vivebant ordinate, et sua tranquille exequebantur officia cum quadam stabilitate morum. Secundum
vero, quod inter eos in ministerio reipublicae satis videbatur esse concordia, nec umquam est ibi concitata seditio
talis, unde dignum esset in scripturis, vel quocumque modo de ipsa facere mentionem. Tertium autem
argumentum suae bonitatis sumit Philosophus ex quieto dominio. Nunquam enim inter eos surrexit sive
dominus, sive nobilis, sive cuiuscumque potentiae, qui ibidem tyrannidem exerceret. Subiungit autem Aristoteles
64

