consequenter ibi erit summa suavitas et perpetua firmitas status: et hoc est proprium felicitatis politicae, ut
Philosophus tradit. Hos autem tales rectores civitatis, sive politiae pro conservando in pace populo, describit
nobis in Exod. XVIII, Jethro cognatus Moysi: Provide, inquit, de plebe viros potentes, in quibus sit veritas, et qui
oderint avaritiam, et constitue ex eis tribunos, et centuriones, et quinquagenarios, et decanos, qui iudicent
populum omni tempore. Et postea subdit: Si hoc feceris, implebis imperium Domini, et praecepta eius poteris
sustinere, et omnis hic populus revertetur in pace ad loca sua: quasi omnia subsistant in quadam suavitate mentis,
et pace temporis, ex quibus insurgit felicitas hominis, si tales sint gubernatores reipublicae quales hic ordinantur.
Tales et Salustius dicit fuisse rectores Romanos: unde respublica ex parva facta est magna, quia "in eis fuit domi
industria, foris iustum imperium, animus in consulendo liber, neque libidini neque delicto obnoxius": in quibus
tales actus virtuosi regiminis nobis traduntur, unde perfecta et felix ostenditur politia.
|#24 Capitulus 24: Dividit politiam tripliciter, et unamquamque partem prosequitur, et primo qualiter in partes
distinguitur integrales secundum opinionem Socratis et Platonis.
Nunc igitur de his in specie est agendum, in quae, sive in quas partes civilitas, sive politia dividitur. Quas
quidem oportet accipere vel respectu totius civilitatis, cui partes integrales respondent; vel respectu sui regiminis,
aut ut ad negotia ordinatur bellica: quia secundum hanc divisionem diversa sortiuntur vocabula a diversis
historiarum scriptoribus et auctoribus legum.
Quantum autem ad primum modum tradendi divisionem, accipere possumus superius tactam, quae est Socratis et
Platonis, qui totam politiam in quinque colligebant partes: in rectores scilicet, consiliarios, bellatores, artifices et
agricolas. Aliam autem, quae est Romuli primi principis urbis Romae: qui, ut historiae referunt, divisit
multitudinem sui populi in tres partes, videlicet senatores, milites et plebem. Politia vero Hippodomi per tria
genera hominum dicebatur et ipsa constitui, per bellatores, artifices et agricolas, ut supra est traditum. Harum
autem quaelibet sustineri potest, et rationem habet.
Prima enim, quae quinque hominum genera comprehendit, satis videtur conveniens. Si enim vires animae
consideremus, quarum respectu nostra attenditur indigentia, unde accipitur constituendi civitatem necessitas,
manifestum est dictam divisionem esse sufficientem. Patitur enim homo indigentiam respectu partis intellectivae,
ut possit vivere secundum virtutem, propter quod est sibi provisa directio in agendis: ad quod ordinatur
consiliativa, quae ponitur a Philosopho inter intellectuales virtutes. Unde in Eccli. XXXII, 24, scribitur: Fili,
inquit, sine consilio nihil facias, et post factum non poenifebis. Et ideo in republica, sive in politia consiliarii sunt
optima pars eius: propter quod a Plutarcho comparantur oculo, qui inter partes corporis est nobilior. Indiget
etiam refraenativa concupiscentiae, sive affectivae, quae inordinata est, ut ipse Philosophus tradit, unde ipsas
aegritudines in VII Ethic. appellat: et inde necessarii sunt rectores ad corrigendum hominum malitiam; propter
quod et Apostolus dicit, quod non sine causa gladium portat, vindex in iram ei qui male fec.il. Ex qua ratione
institutae sunt leges per principes et rectores, ut per Philosophum patet, et ipse Apostolus in Epistola ad Galat.,
III, 19: Lex, inquit, propter transgressores posita est; et iterum (I Tim. , 1, 9): Iusto non est lex posita. Sunt etiam
et aliae indigentiae humanae vitae, quae respondent aliis potentiis animae, ut est tegumentum, ornamentum et
nutrimentum. Duo quidem prima indigentiam supplent partis sensitivae hominis; quod artificum est officium
sive in aedificiis, sive in vestimentis, sive calceamentis, sive quibuscumque aliis artificialibus rebus, quae
aspeclum, vel auditum, vel odoratum, sive tactum delectant, vel eidem conferunt supplementum. Sed ad
indigentiam supplendam humanae vitae quantum ad nutrimentum, quod respondent parti vegetativae, ordinantur
agricolae sive in pane, sive in vino, sive in fructibus, sive in gregibus, sive in armentis, sive in volatilibus, quae
omnia de iure ad civitatem per agricolas deferuntur et transportantur. Bellatores autem congrua sunt pars politiae,
ordinata quidem contra impulsores aliarum partium, et ad ipsarum munimen. Ad hoc enim constituitur miles in
civitate, ut se pro sua patria contra hostes opponat: unde ad hoe iuramento astringuntur cum ad gradum militarem
ascendunt, pro republica non recusantes mortem, ut in Policrato traditur, ubi de sacramento militis agitur. Est
ergo bellator in republica necessarius, et pars praecipua politiae: quia eius officium est assistere principi pro
exequenda iustitia, ut dicitur in commemorato libro, et fideliter et constanter contra hostes pugnare pro
conservanda patria: et sic non solum parti politiae sed toti, militaris gradus in republica singulariter est
fructuosus.
Ex quibus omnibus manifeste patet sufficientia politiae Socratis et Platonis quantum ad partes eius.
|#25 Capitulus 25: Hic ostendit sufficientiam partium integralium politiae quas Hippodomus tradit et Romulus.
Sed et de duobus aliis modis iam dictis adhuc divisio tolerari potest: quia comprehenduntur cum prima, cuius
sufficientia est iam ostensa. Et quidem in divisione Romuli cum de senatoribus agitur, rectores accipimus
politicos et sapientes eis adiunctos, sive assessores, sive quoscumque alios iurisperitos. Plus enim principes
politici sunt consiliativi quam regales vel imperiales; sicut et de Romanis scribitur, I Machab. VIII, quod
consulebant quotidie trecentos viginti de multitudine, ut quae digna sunt gerant. Cuius ratio esse potest, quia
regimen politicum solis roboratur legibus, ut dictum est supra; regale vero, sive imperiale, etsi legibus
68

