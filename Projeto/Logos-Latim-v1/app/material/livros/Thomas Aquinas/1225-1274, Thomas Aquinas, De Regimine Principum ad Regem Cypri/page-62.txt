Philosophus dicit in I Ethicorum. In omnibus igitur actibus politiae inter cives aequa debet esse ponderatio oneris
et honoris, praeter quam in praedictis, ut verum sit, quod dixit David, sicut in I Reg. scribitur, recuperatis spoliis
de Siceleg, contra Amalecitas: Aequa, inquit, erit portio euntis ad bellum, et remanentis ad sarcinas. Et quamvis
lex Mosaica sterili maledictione imprecetur, ut in Exod. et Deuter. est manifestum, et ad multiplicandam
generationem plurium uxorum sit facta concessio; hoc non fuit ibi concessum, nisi ad virtutem, referendo ad
cultum divinum, sicut Augustinus dicit De Civitate Dei.
Aliud autem, quod reprehendit Philosophus in Lacedaemoniis, unde ipsorum corrupta fuit politia, cirea
electionem iudicum est, quia eligebantur pauperes, qui, egestate compulsi, corrumpebantur pecuniis a maioribus,
et inde opprimebatur iustitia, et exercebantur tyrannides. Comparatione ergo istius politiae democratiam
Philosophus magis commendat: quia deficientibus in civitate hominibus virtuosis ad regimen, ex quibus
constituitur principatus qui aristocratia vocatur, melius regitur per divites malos, ex quibus constituitur
principatus qui appellatur democratia. Non ergo expedit politiae pauperes assumi et cupidos ad iudicandum.
Unde narrant historiae, quod duo viri per consules Romanos fuerant electi ad gubernandum Hispaniam, quorum
unus nimis pauper, alter nimis erat avarus. Cumque delatio facta fuisset in Capitolio de ipsis, quia de hoc
litigabant, Scipio Africanus de neutro consuluit, utrumque corruptorem definiens politiae, sive cuiuscumque
regiminis, quia se habent ad civitatem velut sanguisugae ad corpus humanum. Unde in Proverb., XXX, 15,
dicitur: Sanguisugae duae sunt filiae, dicentes: Affer, affer; quasi ad hoc sit principalis eorum intentio extorquere
pecunias. Sed quid dicemus de Fabricio consule, qui pauperrimus fuit? ut scribit Valerius Maximus.Item de
Lucio Valerio? de quo dictum est supra, qualiter in summa paupertate mortuus est.
Ad hoc autem distingui oportet de duplici indigentia, voluntaria scilicet, et necessaria. Voluntariam habuit
Christus et sui discipuli; et hanc habuit Fabricius et alius consul Romanus, qui, ut fideliter gubernarent
rempublicam, divitias contempserunt. Maluit enim Fabricius divitibus imperare, quam locupletem fieri, ut
dictum est supra de ipso. Haec ergo non repellitur a regimine; sed secunda necessaria: quia talis raro, vel
numquam bene regit vel consulit, nisi suo appetitui vacuo satis detur. Cuius ratio, et differentia de utraque
paupertate haberi potest ex diversitate finis. Finis autem paupertatis voluntariae est bonum honestum, sive
bonum virtutis; finis vero necessariae inopiae est bonum utile, ad quod appetitus eius est pronus. Hoc autem est,
cuius gratia aliquid agitur, ut Philosophus dicit. Quidquid ergo agunt, qui talem habent indigentiam, ad hunc
finem deducunt, ut suum impleant ventrem et bursam. Sed qui voluntariam, sicut contemptivi divitiarum,
ordinant omnia ad virtutem: et ideo cum gubernant vel regunt cives, semper in eis bonum virtutis intendunt,
quod est bonum humanum, ut idem Aristoteles dicit in I Ethic. Amplius autem: natura nihil frustra operatur, ut
dicit Philosophus in I De coelo. Appetitus vero eius qui non habet divitias ex necessitate, et non voluntate,
semper tendit ad habendum divitias. Si ergo non consequitur, erit frustra: et ideo natura appetitus ad hoc impellit,
sicut refugiens vacuum, quod sustinere non potest. Ergo difficile est vitare, ut non insequatur quocumque modo
ad habendum divitias. Periculosum est igitur politiae, sive reipublicae pauperem assumi ad consulatum, sive ad
iudicatum, ut Philosophus dicit, nisi quando paupertas est placida: quia tunc est resecata cupiditas, quae omnium
malorum est radix, ut scribit Apostolus. Talis enim indigens ad regimen politiae est optimus, de quo in
Ecclesiaste, cap. Ix, scribitur, quod inventus est vir pauper et sapiens, qui liberavit urbem per sapientiam suam,
nulla videlicet cupiditate impeditam.
|#16 Capitulus 16: Redit adhuc super politiam Lacedaemoniorum quantum ad ipsorum regem, reprobans
modum quem tenebant circa ipsum, ostendens inconvenientia quae sequebantur ex hoc.
Post hoc autem et super Lacedaemoniorum regimen est agendum. Volunt enim historici, ut Iustinus Hispanus,
magnus gestorum scriptor, dictam civitatem habuisse regem, et ipse Aristoteles in II Politic. hoc affirmat, quod
rex esset respectu regionis et provinciae, sicut in Urbe contingit. Hoc etiam videmus in multis partibus Europae
occidentalis et borealis, quod regem habent, et quaelibet civitas suas leges et politiam, puta Francia, Hispania,
Gallia et Germania. Lacedaemonii igitur, qui Spartiatae sive Spartani, regem habuerunt, in quibus Catellus
regnavit, cuius Lycurgus, ut tradit idem Iustinus, in pupillari aetate curam suscepit, ut in Cretensi politia patebit.
Circa quod quidem regimen regis Spartiatarum seu Lacedaemoniorum procedit Philosophus in Polit.
reprehendens ipsum de multis. Primo, de provisione regis, quia non sustinebant occasione inventa, quod regimen
esset perpetuum. Sed nec etiam ad vitam modum rectorum politicorum
servare volentes, quod in praeiudicium non modicum videbatur esse regiminis: quia in hoc enervabatur ipsorum
potestas, et subditis dabatur occasio resiliendi a legibus observandis; et sic non poterant ipsorum reges facere
viros perfectos et virtuosos. Propter quam causam, licet dictus Philosophus non faciat mentionem, historiae
tamen tradunt Lacedaemonios fuisse gentem indomabilem, nisi quod per dictum Lycurgum fuit morum
maturitate ac praeclaris legibus regulata, de quibus infra dicetur. Sequebatur etiam istud inconveniens, quod si
quando civitas legatos mitteret, ut ipse Philosophus dicit, ad aliquam civitatem, vel provinciam, sive regionem,
cum quidam ex eis pugnarent pro rege, quidam autem hostes forent, cognoscebatur ipsorum dissensio: unde
minus erant cari, et de sua legatione raro reportabant intentum.

62

