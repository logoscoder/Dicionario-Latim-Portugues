Darius Cyri propinquus, ut Iosephus scribit. Hoc autem Deus sic disposuit, quia dictus Cyrus humanitatem
ostendit in suis fidelibus Iudaeis, qui captivi tenebantur in Assyria, quos postea remisit liberos in Iudaeam cum
vasis templi, et ipsum templum reaedificari mandavit: ex quibus bonis et virtuosis operibus, quae exercuit circa
divinum cultum et Dei populum, totius orientis obtinuit monarchiam, ut superius est ostensum. Praedictus vero
Balthassar occisus fuit, ut ex sententia Danielis apparet, quia Deo ingratus, et quia vasis templi Domini in uno
convivio est abusus: unde dictum est ei per Danielem V, 22: Quia non humiliasti cor tuum, sed adversus
Dominatorem coeli elevatum est, et vasa domus eius allata sunt coram te, et tu, et optimates tui, et uxores vinum
bibistis in eis... porro Deum coeli qui habet flatum tuum in manibus suis et omnes vias tuas, non glorificasti;
idcirco ab eo missus est articulus manus contra te: quod pro sententia divina acciDimus contra ipsum, ut rei
postea probavit eventus. Narrat enim historia Danielis, quod dum Balthassar rex Babyloniorum persisteret in Dei
contumelia, ut ex dictis liquet, ex opposito mensae sui convivii videbat digitos manus in pariete scribentis: ex
qua scriptura perterritus est, quasi ipsa esset nuntius suae mortis. Refert enim Scriptura Danielis, quod ex aspectu
scribentis, cuius imaginem non videbat, nisi digitorum manus, facies eius perterrita est, et cogitationes eius
perturbabant eum, compages renum eius dissolvebantur, et genua eius ad se invicem collidebantur: quae omnia
insinuativa erant timoris immensi, et futuri iudicii super eum. Sed hanc scripturam rex non discernens, vocatus
Daniel, intterpetatusque sub tribus nominibus, ipsum denuntiavit moriturum, videlicet Mane, Thecel, Phares:
quod exposuit scriptura. Mane: numeravit Deus regnum tuum et complevit illud, hoc est in termino posuit, sicut
res numerata, quae tollitur et separatur ab acervo pecuniae. Thecel: appensus es in statera et inventus es minus
habens: unde et dignus es morte. Phares: divisum est regnum tuum et datum est Medis et Persis, ut superius est
ostensum. Ex quibus omnibus satis est manifestum, quod illae clausulae non proprie sunt significativae
secundum aliquod idioma linguarum, sed secundum dispositionem divinam, sicut et factum quoddam, in quo
Propheta comprehendit divinam circa nos voluntatem. Sit ergo hoc conclusum, quod in illa scriptura suam
insinuavit sententiam contra principem Babyloniae, quia propter peccata sua dignus erat morte et privatione
regalis principatus, iuxta illud (Eccli. x, 8): Regnum de gente in gentem transfertur propter iniustitias... et
diversos dolos.
CAPUT VIII.
|#8
Capitulus 8: Quod interdum tale dominium cedit in malum dominantium, quia propter ipsorum
ingratitudinem in superbiam elati graviter deprimuntur.
Sed adhuc insistendum est circa divinam providentiam in dominio. Contingit enim interdum quod cum quis
assumit principatum, erit homo virtuosus, et aliquo tempore perseverabit in eo. Sed aliquo tempore procedendo
ex favore humano et prosperitate rerum regalium elevatur quis in superbiam, et de beneficiis sibi a Deo collatis
ingratus eidem efficitur. Unde Philosophus dicit V Eth. quod Principatus virum ostendit; sicut accidit de Saule,
de quo scribitur, I Reg., quod in tota tribu Beniamin non erat vir melior illo. Sed post duos annos a suo regimine
factus est Deo inobediens, unde dictum est Prophetae Samueli de ipso, I Reg. XVI, 1: Usquequo tu luges Saul,
cum ego proiecerim eum ne regnet super Israel? Quasi ex divina sententia irrefragabili sit repulsus. Propter quod
ultimo dictus princeps fuit occisus cum filiis, totaque eius progenies a dominio est avulsa: unde in Paral. de ipso
concluditur, quod mortuus est Saul propter iniquitates suas. Hoc autem et de Salomone accidit, qui magnificatus
est super omnes reges qui fuerant ante eum, ut scribitur in Eccle.; et universa terra desiderabat audire sapientiam
Salomonis. Sed, ut dicit Augustinus, XVII De Civit. Dei: "Secundae res praedicto regi fuerunt noxiae, quia
lapsus in luxuriam, ruit in idolatriam"; ex quo factus est abominabilis populo, in tantum ut servi eius rebellarent
ei diripientes spolia suae regionis, et vastantes terram absque resistentia aliqua, cum tamen prius omnes
obedirent ad nutum, sicut testatur regina Saba, ut patet in III lib. Reg. Ad magna igitur promotus in principio sui
regiminis propter divinam reverentiam quam exhibuit, in fine sui regiminis decidit in vilia propter delicta quae
commisit: quia miseros facit populos peccatum (Prov. XIV, 34). Tradunt tamen Hebraei, ut Hieronymus refert in
commento super Ecle., quod in fine vitae suae ex multis vexatus suum recognovit errorem, seque disposuit ad
poenitentiam in commissis, librumque praefatum composuit, in quo sicut expertus cuncta definit vanitati
subiacere, subiiciens se divino timori ad suorum observantiam mandatorum. Unde in fine praedicti libri XII, 13,
concludit: Finem loquendi pariter audiamus. Deum time, et mandata eius observa, hoc est enim omnis homo. Sed
et praeter reges deicolas quid de principibus ethnicis dicam? Qui quamdiu fuerunt Deo grati virtutumque
cultores, floruerunt in dominio; cum vero ex elatione dominii ad contrarium se converterunt, mala morte vitam
finierunt, sicut contigit de praefato Cyro rege Persarum monarcha. Tradunt enim historiae de ipso, quod cum
totam subiugasset Asiam, Parthiam, Schytiamque ferro perdomuit, tandem longum certamen Scythis inferens,
dominante tunc Tamari regina dictae gentis, quae Massagetia vocabatur, primo quidem cum filio dictae reginae
adolescentulo dimicavit, ipsumque vicit et occidit, nullique parcens aetati, ingentem multitudinem peremit. Quia
ergo crudelitatem exercuit et in Babylonia et in regno Lydiae, quia in utroque reges et principes mala morte
trucidavit, et in regno Massagetarum similiter fecit, in hoc eodem iudicio similiter eum Deus punivit. Narrant
enim historiae, quod dicta regina congregavit exercitum contra ipsum, Scythas videlicet, Massagetas et Parthos,
35

