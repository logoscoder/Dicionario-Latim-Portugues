quod in omnibus regionibus, sive in Germania, sive in Scythia, sive in Gallia, civitates politice vivunt; sed
circumscripta potentia regis sive imperatoris, cui sub certis legibus sunt astricti.
Est etiam alia differentia, quia rectores saepius exponuntur examini, si bene iudicaverunt, aut rexerunt secundum
leges eisdem traditas, et ex contrario subiiciuntur poenis: unde ipse Samuel, sicut in I Reg., XII, 2, scribitur, quia
populum Israeliticum iudicaverat praedicto modo, tali se sententiae exponit, assumpto in regem Saule: Ecce,
inquit, praesto sum, loquimini de me coram Domino et Christo eius (scilicet Saule), utrum bovem cuiusquam
tulerim, si quempiam calumniatus sum, si oppressi aliquem, si de manu alicuius munus accepi. Sic etiam de
consulibus Romanis tradunt historiae. Propter quam causam accusatus Scipio Africanus ab impiis aemulis, quod
pecunia corruptus fuisset, urbem reliquit. Ex talibus falsis aemulationibus in processu temporis exorta sunt bella
civilia: quod in regibus vel imperatoribus locum non habet, nisi quod regiones interdum eis rebellant, si iura
regni transcendant, sicut in partibus Hispaniae et Ungariae frequentius accidit, et inde etiam in oriente saepius
machinantur mortem dominis: ut apud Aegyptum de Soldano contingit, et in Perside et Assyria, de principibus
Tartarorum. Ex qua causa, quia principes saepe efficiuntur tyranni, quaedam regiones indignum iudicant, ut
etiam Philosophus narrat in sua Polit., quod reges in ipsorum provinciis perpetuentur in filiis, hoc est quod filii
regum succedant in regno: sed ipso mortuo, eligit populus quem magis ornatum moribus comprehendunt, sicut
fiebat de imperatoribus, ut supra patuit in III lib., et i~ Aegypto adhuc observatur modernis temporibus.
Quaeruntur enim pueri elegantes in diversis regionibus, et praecipue in partibus Aquilonis, quia sunt staturae
procerae et ad militarem disciplinam idonei. Hi de aerario publico nutriuntur, exercitantur in gymnaiis et
disciplinis scholasticis, in civilibus actibus et rebus bellicis assistunt Soldano in ministerio, sicut traditur, et post
mortem eius, qui probati inveniuntur, ad principatum assumuntur. Interdum tamen impeditur ex violentia, sive ex
tyrannide, aut fastu ambitionis.
Sunt et aliae differentiae circa regimen, quantum ad tempus regiminis, et alias circumstantias, de quibus
Philosophus mentionem facit in IV Politic.; sed ista sufficiant et quae dicta sunt supra, in II et III libro.
|#2 Capitulus 2: De necessitate constituendi civitatem, propter communitatem necessariam humanae vitae, circa
quam praecipue consistit principatus politicus.
Et quia regimen politicum maxime consistit in civitatibus, ut ex supradictis apparet (provinciae enim magis ad
regale pertinere videntur, ut in pluribus reperitur, excepta Roma, quae per consules et tribunos ac senatores
gubernabat orbem, ut in dicto libro Machab. est manifestum, et quibusdam aliis Italiae civitatibus, quae licet
dominentur provinciis, reguntur tamen politice): ideo de ipsius constitutione nunc est agendum. Et primo quidem
ostendenda est eius constituendae necessitas, et quae eius communitas. Secundo vero quot sunt partes eius, sive
ex quibus hominum generibus componitur.
Necessitudo autem apparet primo quidem considerata humana indigentia, per quam cogitur homo in societate
vivere: quia, ut in Job XIV, 1, scribitur: Homo natus de muliere brevi vivens tempore, repletur multis miseriis, id
est necessitatibus vitae, in quibus miseria manifestatur: unde secundum naturam est animal sociale, sive
politicum, ut Philosophus probat in I Polit.; et inde concluditur communitatem civitatis esse necessariam pro
necessitatibus humanae vitae.
Amplius autem: natura providit caeteris animalibus ornamenta et munimenta in sui exordio. Unde ex virtute
naturae aestimativa vitat contraria et convenientia diligit, nullo dirigente praevio, ut opus naturae sit in eis opus
intelligentiae, sicut Philosophus tradit in II Phys. Sed in homine non sic, immo instructore indiget ad eligendum
proportionata naturae, propter quod nutricem habet ad ista docenda.
Rursus ad idem. Vestes et tegumenta quibus ornantur animalia et plantae statim sicut nascuntur, et homo caret,
significativa sunt indigentiae, pro quibus oportet recurrere ad hominum multitudinem, unde civitas constituitur.
Propter quod Dominus ostendit in hoc lilia agri, et volucres coeli, et sic de similibus melioris esse conditionis,
quam homo, referendo indigentiam ad illum magnificum regem Salomonem, qui tam excellenter abundavit:
Respicite, inquit (Matth. VI, 26), volucres coeli, quia non serunt, neque metunt, neque congregant in horrea.
Considerate lilia agri, quoniam non laborant, neque nent. Postea subdit: Dico vobis, quod nec Salomon in omni
gloria sua coopertus est sicut unum ex istis; quasi maioris fuerit indigentiae quantum ad victum et vestimenta, ac
tegumenta, quam plantae et animalia.
Amplius autem: ferocitas animalium, quae facta sunt homini nociva post lapsum Adae, ad hoc ipsum inducit. Ad
maiorem enim securitatem hominis, cuiuscumque rei timendae, necessaria est communitas hominum, ex quibus
civitas constituitur, unde homo reddatur securus. Et inde motus fuit Cain civitatem construere, ut in Gen.
scribitur: unde et in E~ccli., XL, 19, dicitur quod aedificatio civitatis confirmabit nomen.
Rursus: praeter necessitatem in corpore sano, sunt et aliae conditiones necessitatis pertinentes ad corpora
aegra,quibus homo frequenter subiicitur. Ad sui autem reparationem sibi homo solus non sufficit,
quemadmodum animalia cum patiuntur, quibus natura providit, ut sine hominum medicina curentur,
cognoscentia per extimativam eis inditam herbas sanativas eorumdem, seu quaecumque alia ordinata ad ipsorum
salutem. Homo autem horum ignarus indiget medicis, medicina, et hominum ministerio, quae omnia
multitudinem requirunt hominum, quae civitatem facit, et sic idem quod prius.
50

