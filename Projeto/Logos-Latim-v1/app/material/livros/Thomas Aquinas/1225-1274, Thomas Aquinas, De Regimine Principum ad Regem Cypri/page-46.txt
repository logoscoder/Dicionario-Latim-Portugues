supra inductis est manifestum, videlicet pro bono statu universalis Ecclesiae videtur Vicarius Christi habere
plenitudinem potestatis, cui competit dicta provisio ex triplici iure.
Primo quidem divino, quia sic videtur voluisse Christus ex verbis superius introductis, et infra etiam ostendetur.
Secundo vero ex iure naturali, quia, supposito ipsum primum locum tenere in principatu, oportet eum dici caput,
a quo est omnis motus et sensus in corpore mystico: per quod habemus quod omnis influentia regiminis ab ipso
dependet.
Amplius autem: in communitate oportet attendere ad conservationem ipsius: quia hoc natura requirit humana,
quae sine societate vivere non potest. Conservari autem nequit, nisi per dirigentem primum in quolibet gradu
hominum: et hoc est in actibus hominum primus hierarcha, qui est Christus: unde est primum dirigens, et
consulens, et movens, cuius vices summus Pontifex gerit. Rursus autem: dictum est supra, in primo libro, quod
princeps est in regno sicut Deus in mundo, et anima in corpore. Constat autem, quod omnis operatio naturae ex
Deo dependet, sicut gubernante, movente et conservante, quia in ipso movemur et sumus, ut dicitur in Act.
Apostolorum, XVII, 28, et Propheta Isa., XXVI, 12: omnia opera nostra operatus es in nobis, Domine. Similiter
et de anima dici potest, quia omnis actio naturae in corpore in triplici genere causae dependet ex anima. Hoc
autem videmus in Deo, quod gubernando et dirigendo mundum permittit corruptionem particularis entis pro
conservatione totius; sic et natura facit pro conservatione humani corporis ex virtute animae. Simile contingit in
principe totius regni, quia pro conservatione regiminis super subditos ampliatur eius potestas imponendo tallias,
destruendo civitates et castra pro conservatione totius regni. Multo igitur magis hoc conveniet summo et
supremo principi, id est Papae, ad bonum totius christianitatis. Propter quod et prima Synodus Nicaena praesente
Constantino eidem primatum attribuit in primis canonibus quos instituit. Iura etiam sequentia dictum concilium
in his singulariter dictum principatum attollunt, dicentia quod sic debet reputari eius sententia tamquam ab ore
Dei prolata: et hoc idem Carolus Magnus confitetur ibidem. ltem: non licet appellare ab eius sententia. Item: ipse
est qui superiorem non habet. Item: ipse est qui vices Dei gerit in terris.
Et haec est tertia via, sive ratio per quam ostenditur et concluditur, summum Pontificem in dicto casu
plenitudinem potestatis habere. In duobus igitur casibus ampliatur eius potestas, ut patet supra, vel ratione
delicti, vel ad bonum totius fidei: quod eleganter nobis ostendit Propheta Ieremias, I, 10, cui in persona vicarii
Christi dicitur: Ecce, inquit, constitui te super gentes et regna, ut evellas, et destruas, et disperdas, ac dissipes:
quod ad rationem delicti referimus: ubi in quatuor illis vocabulis diversa genera poenarum accipimus, quae
infligi possunt unicuique fideli, sive subdito, cum dicit: et super gentes: sive domino, cum dicit: et super regna.
Secundum autem est, unde accipimus ampliatam summi Pontificis potestatem, cum postea dicitur: Et aedifices,
et plantes; quod ad providentiam Vicarii Christi pertinet pro bono universalis Ecclesiae.
|#20 Capitulus 20: Comparatio regalis dominii inter imperiale et politicum, qualiter convenit cum utrisque.
His habitis, videnda est comparatio imperialis dominii ad regale et politicum: quia, ut ex dictis apparet, convenit
cum utroque et cum politico quidem quantum ad tria. Primo enim considerata electione. Sicut enim consules
romani et dictatores, qui politice regebant populum, assumebantur per viam electionis, sive a senatoribus; ita et
de imperatoribus contingebat, quod assumebantur, sive a romano exercitu, ut Vespasianus in Palaestina, ut
historiae tradunt, et similiter Phocas ex militari seditione in oriente assumptus est contra Mauritium
imperatorem, quem postea interfecit. Aliquando autem eligebantur imperatores a senatoribus, ut Traianus et
Diocletianus, quamvis unus de Hispania esset, alter vero de Dalmatia. Et similiter Aelius Pertinax a senatoribus
est assumptus. Item: non semper de genere nobili, sed de obscuro, ut in praenominatis liquet Caesaribus,
Vespasiano et Diocletiano, sicut historiae tradunt. Sic de consulibus et dictatoribus romanis contigit, sicut supra
patuit de Lucio Valerio et Fabricio. Et Augustinus refert, in V De Civit. Dei, de Quinto Cincinnato, qualiter cum
solum quatuor haberet iugera ad colendum, factus est dictator maior. Item: alia est comparatio, sive similitudo,
quod ipsorum dominium non transibat in posteros, unde statim ipso mortuo dominium expirabat.
Quantum autem ad ista duo exemplum habemus etiam modernis temporibus, quod electi sunt imperatores,
videlicet Rodolphus simplex comes de Ausburg, quo mortuo, assumptus est in Imperatorem comes Adolphus de
Anaxone, quo occiso ab Alberto, Rodolphi filio, eodem modo assumptus est. Hoc ergo generale est, nisi forte vel
ipsorum probitate contingeret ipsos assumi, vel ex gratia patris ipsorum, ut de Arcadio et Honorio, filiis
antiquioris Theodosii, contigit, et similiter de Theodosio iuniore, Honorii filio. Nam quia bene rexerunt
rempublicam et imperialem aulam, meruerunt in suo genere aliquo tempore perseverare dominium.
Similiter accidit de romanis consulibus, quod licet singulis annis eligerent consules, saltem quantum ad
magistratum, ut patet in I Machab., saepius tamen contingebat, quod propter probitatem personae vel generis
transibat in posteros, ut de Fabio Maximo contigit, de quo scribit Maximus Valerius, quod cum a se quinquies, et
a patre, avo et proavo, maioribusque suis saepe consulatum gestum conspiceret, animadversione quam constanter
potuit cum populo id egit, ut aliquando vacationem Fabiae genti darent, ne maximum imperium in una tantum
continuaretur familia. Accidit quoque quandoque per quamdam violentiam usurpari imperium, non ex merito
virtutum, sicut fertur de Caio Caligula sceleratissimo, qui fuit nepos Tiberii, sub quo Christus passus est. Et
similis de Nerone verificatur sententia. Hoc idem accidit de consulibus urbis, quod ex eorum impietate, ut
46

