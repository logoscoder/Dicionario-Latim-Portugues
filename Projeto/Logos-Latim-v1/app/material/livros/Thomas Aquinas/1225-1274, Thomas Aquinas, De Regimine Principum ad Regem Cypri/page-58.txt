sic importet quamdam excellentiam in pugnando: quos Scriptura sacra expeditos vernaculos appellat in Genesi.
Sic enim scribitur de Abraham, quod contra quatuor reges processit cum trecentis decem et octo expeditis
vernaculis, qui quinque reges devicerant, capto Loth, nepote eiusdem Abrahae, cum tota familia: unde satis
credibile videtur, quod maiorem habuit multitudinem ad pugnandum; sed isti nominantur propter ipsorum
probitatem ad invadendum. Sic et Gedeon trecentos elegit de populo Israelitico ad pugnandum contra castra
Madianitarum, ut in lib. Judicum traditur, quos probavit divino mandato esse aptiores ad pugnam, ex eo quod
transiens populus quasdam aquas, omnibus ex populo bibentibus ex aquis praedictis et genua flectentibus, illi
soli lambuerunt ut canes, non poplite flexo. Tales igitur sic electos non videtur possibile mille in civitate reperiri,
et multo minus quinque millia: et sic vera est sententia Aristotelis contra Socratem et Platonem, si sic intendant.
Secundum vero quod Aristoteles improbat, est de distinctione bellatorum, quasi alii cives sint immunes a bello,
ut consiliarii et artifices: quod non est verum, ubi sit aggressus multitudinis contra cives. Quamvis autem
bellatores sint aptiores ad pugnam, quia experientiam habent, et pugnandi artem, et, ut ait Vegetius: "Nemo
facere metuit, quod se bene didicisse confidit"; impetum tamen multitudinis sustinere non possent, nisi cum
multitudine. Sic enim Judas Machabaeus deficit, quia cum paucis pugnavit contra multitudinem Bacchidis,
principis Demetrii regis, recedente ab ipso multitudine suae gentis, sicut patet in I lib. Machab. Hinc est etiam
quod quamvis Saul elegerit tria millia virorum ad defensionem sui regni (duo enim millia erant cum ipso, ubi
ipse curiam tenebat, ut in Magmas et in Bethel, mille vero cum Jonathain domo propria, ut in Gabaa Beniamin),
nihilominus contra multitudinem hostium multitudine usus est: unde cum Naas Ammonites, rex eiusdem
regionis, obsideret cum multitudine Jabes Galaad, trecenta millia de filiis Israel congregavit in castris, et triginta
millia de tribu Juda ad expugnandum Ammonitas praefatos, ut scribitur, I Reg.
Sed advertendum quod militaris disciplina Vegetii, in III libro, secundum sententiam Lacedaemoniorum, sive
Atheniensium, restringit numerum in exercitu armorum, videlicet ad decem millia peditum, et duo millia
equitum, vel ad plus viginti millia peditum, et quatuor millia equitum, ostendens magnam multitudinem esse
damnosam, tum quia difficilius regitur, tum quia laboriosius in victualibus providetur. Ibidem etiam cum
exercitu computat non solum tirones, sed etiam auxiliatores, quod ad alios cives referimus, qui non erant militiae
deputati. Et praeterea idem Vegetius in I libro, ubi docet eligi tironem, ad agricolas et artifices magis remittit, eo
quod assueti sunt ad labores.
Assumendi sunt igitur cives ad pugnam non solum bellatores distincti, in quocumque genere sint, sive consiliarii,
sive artifices, sive agricultores, dummodo dispositionem corporis habeant, unde non impediantur a pugna, ut sunt
homines corpulenti et ponderosi ad ambulandum; cives nimis deliciis dediti; homines etiam provectae aetatis,
quos emeritos habebant antiqui Romani; homines etiam quos divina lex prohibet a pugna. Hos excludere a pugna
dignum videtur, ut patet in Deut., quos lex praedicta prohibet, instante exercitu, et acclamante praetore. Ubi
quatuor genera hominum ponuntur~ quia a pugna excipiuntur ibidem: videlicet qui aedificasset novam domum,
et non ea fuisset usus; vel qui plantasset novam vineam; qui in proximo uxorem duxisset: quae quidem tria
intentionem distrahunt a pugnante, et ex hoc efficitur minus audax. Quartum genus est nimis timentium mortem,
qui a sacra Scriptura formidolosi vocantur. Vegetius etiam in principio I libri, inter artifices quinque genera
hominum dicit excludenda a castris videlicet piscatores, aucupes, dulciarios, id est qui deliciis intendunt;
lenciones, id est qui molles sunt et flexibiles; item qui videntur intendere ad genesia, id est ad opera muliebria, ut
sunt opera textrina, sive venerea.
Caeterum de ordine castrorum sive exercitus, et ipsius rectoribus seu motoribus, non est praesentis negotii: quia
nostrum non videtur congruum docere pugnare, vel de eiusdem pugnae gymnasiis agere, sed solam veram
tradere politiam: per quam, si ad veram pertingamus, disponimur ad vivendum secundum virtutem, et quasi
participamus coelestem, quae est civitas Dei, de qua gloriosa dicuntur.
Capitulus 11: Hic declarat de politia Hippodomi philosophi, qui reprehenditur quantum ad genera hominum, quia
ponit solum tria, et quantum ad numerum populi.
Praeter has autem quamvis Philosophus in II Polit. multas pertractet politias, inter alios tamen a supra dictis, qui
multum de politia tractaverunt, fuit Hippodomus philosophus Eriphontis filius, sed Milesius patria, unde Thales,
unus ex septem sapientibus, originem traxit. Hic enim suam politiam ex multis et ad plura ordinavit, et primo
quidem in ea numerum multitudinis determinatum tradidit civitati circa decem millia virorum: quem numerum
sufficienter putabat in civitate: cuius forte fuit motivum quod superius traditum est de castris, quia melius
gubernantur, et in victualibus potest per rectores congruentius provideri. Dictam autem multitudinem ad tria
genera hominum reducebat, ad bellatores videlicet, artifices et agricolas. In qua quidem divisione sic ponebat eos
esse distinctos, quod nec bellator ad culturam terrae, nec ad negotiationes, nec agricola ad arma transiret. Horum
autem generum hominum sufficientiam dicebat esse, quia ordinantur ad conservationem humanae vitae.
Agricolae quidem quantum ad victum, artifices autem quantum ad tegumentum, sed bellatores ad bonorum
suorum firmamentum, sive custodiam. Sed si ad ea [attendamus], quae dicta sunt supra, et infra est dicendum,
faciliter errorem dicti philosophi percipere possumus ex iam dictis: quia in politia determinatum numerum dare
non possumus, sed multiplicatur in ea populus vel propter amoenitatem loci, vel propter famam regionis, vel
58

