Unde et ille magnus rex Salomon in praeallegato libro dicit de se ipso cap. II, 7: Possedi servos et ancillas et
familiam multam nimis. Quod autem possidetur, in dominio videtur esse possidentis; et ideo hoc distinguendum
est circa dominium incidenter. Duplex enim principatus ab Aristotele ponitur in sua Polit. (quorum quilibet suos
habet ministros, licet plures ponat in V Polit., ut supra est distinctum, et infra etiam declarabitur), politicus
videlicet et despoticus. Politicus quidem, quando regio, sive provincia, sive civitas, sive castrum, per unum vel
plures regitur secundum ipsorum statuta, ut in regionibus contingit Italiae et praecipue Romae, ut per senatores et
consules pro maiori parte ab urbe condita. Horum autem dominium convenit amplius quadam civilitate regere,
eo quod in ipsa sit continua de civibus sive extraneis alternatio: sicut de romanis scribitur in I Machab. VIII, ubi
dicitur quod per singulos annos committunt uni homini magistratum suum dominari universae terrae suae. Unde
duplex est in tali dominio ratio, quare subditi non rigide possint corrigi, ut in regali dominio.
Una sumitur ex parte regentis, quia temporaneum est eius regimen. Ex hoc enim diminuitur eius sollicitudo in
sibi subditis, dum considerat suum tam brevi tempore dominium terminari. Propter quod et iudices populi Israel,
qui politice iudicabant, moderatiores fuerunt in iudicando, quam reges sequentes. Unde Samuel qui dictum
populum certis iudicavit temporibus, sic ait ad ipsos, volens ostendere suum regimen fuisse politicum et non
regale quod elegerant, I Reg., XII, vers. 3: Loquimini, inquit, de me coram Domino et Christo eius, utrum bovem
cuiusquam tulerim, aut asinum, si quiempiam calumniatus sum, si oppressi aliquem, Si de manu alicuius munus
accepi; quod quidem qui regale dominium habent, non faciunt, ut infra patebit, et in I lib. Reg. dictus Propheta
ostendit. Amplius autem, modus regendi in dictis partibus, ubi politicum est dominium, mercenarius est;
mercede enim domini conducuntur. Ubi autem merces pro fine praefigitur, non tantum intenditur regimini
subditorum, et sic per consequens temperatur correctionis rigor. Unde et Dominus in Joan. X, 12, dicit de talibus:
Mercenarius autem et qui non est pastor, cui non est cura de ovibus. quia scilicet ad tempus praeponitur, vidit
lupum et fugit. Mercenarius autem fugit, quia mercenarius est, quasi ipsa merces sit sibi finis regiminis, et
subditos sibi postponat: propter quod et antiqui romani duces, ut scribit Maximus Valerius, curam gerebant
reipublicae sumptibus propriis, ut M. Curius et Fabricius et multi alii: unde reddebantur ad curam politiae
audaciores et magis solliciti, quasi tota in hoc esset eorum intentio et maior atlectus-: et in talibus verificatur
Catonis sententia, quam Salustius refert in Catilin.: Unde respublica ex parva effecta est magna, quia in illis
domi fuit industria, foris iustum imperium, animus in consulendo liber, neque delicto, neque libidini obnoxius.
Secunda autem ratio, unde dominium politicum oportet esse moderatum, ac cum moderatione exercitum, sumitur
ex parte subditorum: quia talis est eorum dispositio secundum naturam proportionata tali regimini. Probat enim
Ptolomaeus in Quadripart., regiones hominum esse distinctas secundum constellationes. diversas. quantum ad
eorum regimen, circumscripto, semper secundum ipsum, super stellarum dominium imperio voluntatis. Unde
regiones Romanorum sub Marte ponuntur ab ipso, et ideo minus subiicibiles. Propter quod ex eadem causa
praefata gens esse ponitur insueta pati cum suis terminis et subdi nescia, nisi cum non possit resistere. et quia
impatiens alieni arbitrii, et per consequens superioris invida. Inter Romanos praesides, ut in I Machab. VIII
scribitur, nemo portabat diadema, nec induebatur purpura: et ulterius subditur effectus istius humilitatis, quia non
est invidia, nec zelus inter eos. Quadam igitur placabilitate animi, ut natura requirit subditorum illius regionis, et
incessu humili rempublicam gubernabant, quia ut tradit Tullius in Philippic.: Nullum maius armatorum
praesidium charitate et benevolentia civium, qua oportet principantem esse munitum, non armis. Et hanc etiam
sententiam refert Salustius de Catone, quantum ad antiquos Patres Romanos. Rursus ad idem: confidentia
subditorum, sive de exoneratione dominii regentium, sive dominandi in suo tempore congruo reddit ipsos ad
libertatem audaces, ne colla submittant regentibus: unde oportet politicum regimen esse suave.
Amplius autem: est certus modus regendi, quia secundum formam legum sive communium, sive municipalium,
cui rector astringitur: propter quam causam et prudentia principis, quia non est libera, tollitur et minus imitatur
divinam. Et quamvis leges a iure naturae trahant originem, ut Tullius probat in Tract. de leg., et ius naturae a iure
divino, ut testatur
David propheta Ps. IV, 7: Signatum est, inquiens, lumen vultus tui super nos, Domine; deficiunt tamen in
particularibus actibus, quibus omnibus legislator providere non potuit ex ignorantia subditorum futurorum. Et
inde sequitur in regimine politico diminutio, quia legibus solum rector politicus iudicat populum, quod per regale
dominium suppletur, dum non legibus obligatus, per eam censeat, quae est in pectore principis: propter quod
divinam magis sequitur Providentiam, cui est cura de omnibus, ut in libro Sapientiae dicitur.
Patet igitur qualis est principatus politicus, et modus eius regendi. Nunc videndum est de principatu despotico.
|#9 Capitulus 9: De principatu despotico, quis est, et qualiter ad regalem reducitur, ubi incidenter comparat
politicum ad despoticum secundum diversas regiones et tempora.
Est autem hic advertendum, quod principatus despoticus dicitur, qui est domini ad servum, quod quidem nomen
graecum est. Unde quidam domini illius provinciae adhuc hodie despoti vocantur: quem principatum ad regalem
possumus reducere, ut ex sacra liquet Scriptura.
Sed tunc est quaestio, quia Philosophus in I Polit., dividit regale contra despoticum. Hoc autem in sequenti libro
declarabitur, quia ibidem occurrit definiendi materia: sed nunc sufficiat per divinam Scripturam probare quod
22

