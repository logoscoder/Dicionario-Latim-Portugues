semper est appetitiva honoris, ut scribit Maximus Valerius. Ad quod ipse Philosophus multa dicit comparans
oligarchiam ad aristocratiam: quia secundum primum principatum eligitur dives, iuxta secundum semper
assumitur virtuosus. Sive ergo pauper, sive dives, dummodo vivat secundum virtutem, assumendus est in vera
politia. Sed minus periculum est de divite, quia instrumenta sibi adsunt humanae vitae, per quae honeste suum
potest officium exequi salva tamen iustitia subditorum. Multa alia scribit Philosophus de politia Chalcedoniensi,
comparans ad invicem principatus: duo tamen concludit reprehensibilia de ipsis Chalcedoniensibus. Unum, quod
sustinebant principem plures principatus habere, quod Aristoteles reprobat, ostendens multo melius esse, vel
dignius plures esse, vel convenire ad unum principatum, quam quod unus habeat plures. Ratio autem huius ex
verbis Philosophi haberi potest ibidem, quia in diversis principatibus actus unius per alium impeditur: unde dat
istud principium, ex quo argumentum assumitur, quod ab uno unum opus optime perficitur, cuius rei gratia duo
ponit exempla. Unum de fistulizantibus, sive cytharizantibus et choreariis, quia in opere sibi contrariantur, et in
instrumentis. Fistula enim, sive cythara requirit hominem intelligentem in melodiis, et manus agiles et subtiles.
Sed chorearius nihil horum requirit, quia sufficit homo etiam rusticanus cum manibus crabrosis. Ita et de diversis
contingit dominis quod contrariantur sibi invicem, sicut fistulans choreario. Aliud exemplum introducit de
nautico bello et campali: quia non est conveniens ut utrobique sit unus rector, cum non habeant similes actiones.
Alius est enim modus pugnandi in campo, et alius in aquis, et alia instrumenta requirit campale bellum, et alia
navale, et per consequens alias actiones. Unde concluditur, inconveniens esse unum dominum habere plura
dominia, et ea bene posse gubernare propter contrarias actiones et instrumenta. Amplius autem: et virtus est
debilis in agente, quia vix homo sufficit ad sui regimen. Durum est enim ut qui nescit tenere moderamina vitae
suae, iudex fiat alienae, ut Gregorius ait. Multo ergo difficilius est habere multa regimina propter causas iam
dictas.
|#21 Capitulus 21: De politia Pythagorae, quam didicit a prae dictis philosophis Minoe et Lycurgo, et quomodo
totus suus conatus ad hoc fuit, assuefacere scilicet homines ad virtutes.
Praeter dictas autem politias, quas Philosophus tangit in sua Politica, invenitur una philosophica, de qua
Aristoteles mentionem non facit, videlicet Pythagorae, qui ipsum praecessit per duas hominum aetates, a quo
nomen philosophi exordium habuit, ut scribit Maximus Valerius. Non est enim ausus se nominare sapientem,
neque se in numero septem sapientum computare, qui ipsum praecesserant; sed se philosophum appellavit, id est
sapientiae amatorem. Hic, ut tradit Justinus Hispanus, cum peragrasset Aegyptum ad perdiscendos siderum
motus originemque mundi, inde regressus, Cretam et Lacedaemoniam profectus est ad cognoscendum leges
Minois et Lycurgi, de quibus suam fundavit politiam. Sed praeter leges iam dictas, idem Justinus hoc de ipso
scribit, quod Crotonam veniens, populum in luxuriam lapsum sua auctoritate ad usum frugalitatis revocavit.
Laudabat quotidie virtutem, et vitia reprimebat, casumque civitatum hac peste perditarum enumerabat. Tantum
quoque studium ad frugalitatem perdiscendam multitudini persuasit, ut aliquos ex eis luxuriatos fuisse
incredibile videretur. Tradit etiam Tullius de ipso, quod quibusdam harmoniis vitia in hominibus extinguebat
luxuriae. Unde dicit, quod Tauromitanum iuvenem quemdam libidine flagrantem, cum audivisset Pythagoras ad
hostium amicae meretricis insanire, iussit psalterium spondaeum canere, et sic eum ad sanam mentem revocavit.
Matronarum quoque separatarum a viris doctrinam, et puerorum a parentibus frequenter habuit, ut de ingressu
religionis frequenter contingit ex ignito sermone praedicationis, vel ex virtuosa operatione et excellenti vita
doctoris. Docebat autem nunc hos pudicitiam, nunc illos modestiam, litterarumque studium. Ut matronae
aureatas vestes caeteraque dignitatis suae ornamenta deponerent, velut quaedam luxuriae instrumenta, omniaque
in Junonis aedem deferrent, eidemque consecrarent suadebat, asserens matronarum vera ornamenta pudicitiam
fore. Hic autem cum annos viginti esset Crotonae, Metapontum se transtulit, ibidemque decessit: cuius tanta fuit
admiratio, ut de eius domo templum facerent, ipsumque pro deo colerent. Scribit etiam Hieronymus de ipso,
Contra Jovinianum, quod filiam habuit tantae pudicitiae, ut virginitatem servans, choro simul virginum iam
praeesset, easque castitatis instruxit doctrina. Per quod apparet quod in sua politia ad hoc tota sua ferebatur
intentio, suusque conatus, ut homines traheret ad vivendum secundum virtutem, quod et Aristoteles in Politica
docet: quin etiam omnis vera politia corrumpitur, si ab hoc fine declinetur.
|#22 Capitulus 22: De documentis Pythagoricis sub figuris et aenigmatibus traditis, et de duobus Pythagoricis
fidelissimis amicis.
Tradit etiam Hieronymus ubi supra quosdam leges Pythagoricas ob consenationem suae politiae sub quibusdam
paradigmis et parabolis more antiquorum traditas: "Fugienda, inquit, sunt modis omnibus et abscindenda,
languor quidem a corpore, imperitia ab animo, luxuria a ventre, a civitate seditio, a domo discordia, et in
commune a cunctis rebus intemperantia". Pythagoricorum etiam sunt ista: "Amicorum omnia esse communia, et
amicum se alterum esse": in quo maxime fuit eorum conatus. Unde narrat Maximus Valerius de duobus
Pythagoricis, seu Pythagorae discipulis, Damone et Pythia, quod tam fidelem inter se iunxerunt amicitiam, quod
cum alterum eorum Dionysius tyrannus morti adiudicasset et is tempus ab eo impetrasset, ut, priusquam periret,
66

