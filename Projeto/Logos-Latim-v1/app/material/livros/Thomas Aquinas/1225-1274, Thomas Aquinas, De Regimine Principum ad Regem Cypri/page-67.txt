profectus domum res domesticas ordinaret, alter vadem pro altero se tyranno dare non dubitavit. Appropinquante
autem diffinita die, nec illo redeunte, cum unusquisque tam temerarium sponsorem stultitiae damnasset, is nihil
se amici constantiam metuere praedicabat. Eodem itaque momento, eademque hora per Dionysium constituta,
qui eam acceperat, supervenit. Admiratus tyrannus amborum animum, supplicium remisit, eorumque fidei se
coniungi desiderans, eos, ut ipsum in societate suae amicitiae reciperent, rogavit. Scribit etiam Hieronymus alia
documenta, seu leges, quas Pythagoras in sua tradidit politia: duorum videlicet temporum maxime curam habere,
mane videlicet et vespere, id est eorum quae acturi sumus, et eorum quae gessimus. Post Deum veritatem
colendam, quae sola homines proximos Deo facit. Refert etiam Hieronymus super Ecclesiast., Pythagoricam
fuisse doctrinam, ut homines scholastici usque post quinquennium taceant, postea vero eruditi loquantur. Item:
alia documenta et leges de ipso reperiuntur sub aenigmatibus tradita quae Hieronymus narrat, Contra
Jovinianum: "Stateram, inquit, ne transilies"; id est ne praetergrediaris iustitiam. "Ignem gladio ne foveas", id
est, iratum et tumidum animum verbis maledicis ne lacessas. "Coronam minime carpendam", id est leges urbium
observandas. "Cor non comedendum", id est moerorem de animo expellendum. "Per viam publicam ne
ambules"; id est, ne multorum sequaris errores. "Hirundinem in domo non habeas", id est garrulos et verbosos in
tua societate non suscipias: et multa alia documenta, vel his similia leges, quae in sua politia praedictus
Philosophus tradidit, magis ordinata ad regimen animae, quam corporis; qua regulata, corporalia facilius
disponuntur.
Et haec ad praesens de diversorum politiis, dicta sufficiant. Nunc vero de vera vita politica, sive per
Philosophum tradita, sive per alios sapientes, in sequentibus est agendum.
|#23 Capitulus 23: In quo consistat perfecta politia, ex qua accipitur felicitas politica: scilicet quando partes
politiae sunt bene dispositae, et sibi ad invicem correspondent.
Quia vero cum de politia agitur, ad civitatem refertur, modus agendi de ipsa ex qualitate civitatis dependet.
"Civitas
autem, ut Augustinus dicit in I De Civit. Dei, est hominum multitudo aliquo societatis vinculo colligata, quae
vera virtute beata redditur". Haec autem definitio a sententia Philosophi non discordat, qui in perfecto politiae
regimine felicitatem ponit politicam, ut ex I Etymolog. patet. Virtus enim, qua rector politicus civitatem
gubernat, architecta est respectu cuiuslibet aliarum virtutum, quae sunt in civibus: quia caeterae virtutes civiles
ordinantur ad istam, sicut ad militarem equestris et sagittaria. Et ideo in operatione eius, cum sit virtus suprema,
consistit felicitas politica, ut Philosophus videtur velle in commemorato iam libro. Sic enim de vera et perfecta
politia contingit, quemadmodum de corpore bene disposito, in quo vires organicae sunt in perfecto vigore. Et si
virtus suprema quae est ratio, caeteras dirigat inferiores potentias, et ad suum moveantur imperium, tunc insurgit
quaedam suavitas et perfecta delectatio virium in alterutrum, quam harmoniam vocamus: unde Augustinus dicit
in III De Civitate Dei, quod "respublica sive civitas bene disposita melodiae vocibus comparatur, in qua diversis
sonis proportionatis ad invicem, fit cantus suavis et delectabilis auribus": quae proprie fuit in statu innocentiae
regulata ex virtute originalis iustitiae praeter aclum divinae cognitionis: unde causabatur contemplativa felicitas,
et etiam modo secundum quamdam participatam virtutem in viris perfectis, ut nihil velint nisi quod regula
mandat rationis, et quod Deo placet. Et ex hac quidem ratione motus fuit Philosophus, assimilare rempublicam
seu politiam naturali et organico corpori, in quo sunt motus dependentes ex uno movente, sive ex duobus, ut sunt
cor et cerebrum; et tamen in qualibet parte corporis est operatio propria primis motibus correspondens et in
alterutrum subministrans: unde hoc corpus divini muneris beneficio animari asserit, et quod summae aequitatis,
nutu Dei agitur moderamine rationis: quod et Apostolus confirmat in I ad Cor., ostendens totam Ecclesiam esse
unum corpus distinctum in partibus, sed unitum vinculo charitatis. Ad veram igitur civilitatem sive politiam
requiritur, ut membra sint conformia capiti et ad invicem non discordent, et sint omnia sic disposita in civitate, ut
iam est dictum.
Amplius autem: in causis et causatis, et moventibus et motis, ita videmus, quod est debita proportio ipsorum ad
invicem quantum ad influentiam: quia inferiora moventur secundum superiorem motum, et superiora movent
quantum est inferiori conveniens, cum natura non deficiat in quibus tale necessariis. Si igitur talis est ordo
superiorum ad inferiora, et e converso in qualibet natura creata, multo magis esse debet in natura intellectuali,
quanto perfectior est inter entia. Si ergo talis dispositio suavitatem facit contemplando, multo magis operando. Et
hinc Pythagorici moti fuerunt in coelestibus corporibus ponere melodiam, ut Philosophus dicit in II De coelo,
propter ordinatos motus quos habent, et indeficibiles, unde insurgit summa suavitas: et quia ipsa fore dicebant
animata, ex hac parte eisdem dabant felicitatem. Ergo sic politice vivere perfectam et felicem vitam facit.
Praeterea: ordo est "parium dispariumque rerum, sua cuique tribuens dispositio", ut Augustinus dicit, XVIII De
Civit. Dei: per quam definitionem habemus diversum gradum in politia, tam in executione officiorum, quam in
subiectione, sive obedientia subditorum: unde tunc est perfecta socialis congregatio, quando quilibet in suo statu
debitam habet dispositionem et operationem. Sicut enim aedificium est stabile, quando partes eius sunt bene
sitae, sic de politia contingit, quod firmitatem habet et perpetuitatem, quando quilibet in suo gradu, sive rector,
sive officialis, sive subditus debite operatur, ut suae conditionis requirit actio. Et quia ibi nulla est repugnantia,
67

