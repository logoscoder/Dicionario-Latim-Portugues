praesupponitur, quia non est dominium, ubi non est potentia, sive virtus; ergo omne dominium erit ab increata
virtute, et haec est Deus, ut supra dictum est; et sic idem quod prius. Unde Apostolus dicit ad Hebr., quod Deus
portat omnia verbo virtutis suae. In Eccli. 1, 8, etiam scribitur, quod unus est altissimus creator omnium
omnipotens, rex potens, metuendus nimis, sedens super thronum, dominans Deus. In quibus verbis satis apparet,
a quo omnis creatura habet esse, virtutem et operationem, et per consequens dominium, et multo amplius rex, ut
superius est ostensum.
|#2 Capitulus 2: Hoc idem probat ex consideratione motus cuiuslibet naturae creatae.
Non solum autem ratione entis, sed ratione etiam motus probatur a Deo provenire dominium. Et primo quidem
assumenda est ratio Philosophi in VIII Physicorum: Quia omne quod movetur, ab aliquo movetur, et in
moventibus et motis non est abire in infinitum: ergo oportet venire ad aliquod primum movens immobile, quod
est Deus, sive causa prima. Inter omnes autem homines, qui plus habent de ratione motus, sunt reges et
principes, et omnes qui praesunt, sive in gubernando, sive in iudicando, sive in defendendo, et sic de aliis actibus
qui ad curam regiminis pertinent. Unde Seneca de consolatione fratris ad Polibium sic loquitur de Caesare,
exhortans eum ad contemptum mundi: "Cum voles omnium rerum oblivisci, cogita Caesarem. Vide quantam
huius vitae indulgentiae fidem, quantam industriam debeas; intelliges non magis tibi incurvari licere quam illi. Si
quis modo est fabulis traditus, cuius humeris mundus innititur, Caesari quoque ipsi, cui omnia licent, propter hoc
ipsum multa non licent. omnium domos illius vigilia defendit, omnium otium illius labor, omnium delicias illius
industria, omnium vacationem illius occupatio. Ex quo se Caesar orbi terrarum dedicavit, sibi se eripuit, et
siderum modo, quae irrequieta semper cursus suos explicant, numquam illi licet nec subsistere, nec quidquam
suum facere". Si ergo reges et alii domini tantum habent de ratione motus, ipsum non possunt perficere, nisi per
influentiam et virtutem moventis primi, quod est Deus, ut superius est probatum. Propter quod in lib. Sap. ubi
connumerantur effectus divinae virtutis per suam sapientiam, volens auctor ostendere qualiter omnia influentiam
divini motus participant, subdit statim (Sap. VII, 24): omnibus mobilibus mobilior est sapientia. Attingit autem
ubique propter suam munditiam; munditiam vocans absolutam et supergredientem ac immixtam divinam
virtutem ad omnia movendum ad similitudinem corporis lucis, quae ex hac parte naturam imitatur divinam.
Rursus ad idem. omnis causa primaria plus est influens in suum causatum, quam causa secundaria. Causa autem
prima Deus est. Ergo si virtute primae causae omnia moventur, et influentiam primi motus omnia recipiunt, et
motus dominorum erit ex virtute Dei et ex Deo movente.
Amplius autcm: si est ordo in motibus corporalibus, multo magis et in spiritualibus erit. Sic autem videmus in
corporibus, quod inferiora per superiora moventur, et omnia reducuntur ad motum supremi, quod est nona
sphaera, secundum Ptolomaeum in I dist. Almagesti; sed secundum Aristotelem in II De coelo est octava. Si ergo
omnes motus corporales regulantur per primum, et a primo habent influentiam, multo magis spirituales
substantiae, propter maiorem assimilationem quam habent in alterutrum. Unde aptiores sunt ad recipiendam
infuentiam primi, et supremi moventis, sive motoris, quod est Deus: quem quidem motum nobis tradit beatus
Dionysius in libro de divinis Nominibus et de coelesti Hierarchia, distinguens in eis motum sicut et in
corporibus, videlicet circularem, rectum et obliquum. Qui quidem motus sunt quaedam illuminationes quas
recipiunt a superioribus ad agendum, ut idem doctor exponit; ad quas quidem illuminationes recipiendas
necessaria est dispositio mentis, in qua sit ista influentia motus. Inter omnes autem homines qui paratiores esse
debeant, sunt reges et principes et alii dominatores orbis: tum ex exercitio quod habent: tum ob universales
actiones regiminis, unde et mens magis elevatur ad divina: tum etiam quia hoc eis incumbit ut se disponant, ut
cura eis imposita in gubernando gregem, et alia quae sunt necessaria in actibus regiminis, quae supra ipsum sunt,
et naturam particularem excedunt, per talem motum divinae influentiae sufficientius deducantur: sic enim David
rex se disposuit. Propter quam causam ex motu illuminationis praefatae supra omnes reges et prophetas meruit in
suis psalmis spiritum propheticae intelligentiae, ut doctores Scripturae sacrae tradunt. Ex cuius contrario actu
principes ethnici, de quibus Daniel propheta mentionem facit, ut Nabuchodonosor et Balthassar pater, et filius,
meruerunt obumbrari: unde et influentia divinae illuminationis movit phantasiam in imaginativis visionibus, ut in
Daniele est manifestum, ut quid scirent circa regale regimen eis esset agendum; sed quia mens ipsorum non erat
disposita, sed involuta tenebris peccatorum, ad ipsam notitiam non potuerunt venire. Propter quod insignito
lumine prophetiae Danieli dictum est: Tibi datus fuit spiritus intelligentiae ad ista interpretandum; ut verificetur
quod per Salomonem dicitur in Proverb. VIII, 14: Meum est consilium et aequitas, mea est prudentia, et mea est
fortitudo, per me reges regnant et legum conditores iusta decernunt: per me principes imperant et potentes
decernunt iustitiam.
Et sic manifestum est, qualiter omne dominium est a Deo in consideratione motus.
|#3 Capitulus 3: Hoc idem probatur per considerationem finis.
Sed et respectu finis adhuc hoc idem apparet. Si enim est hominis agere propter finem ratione sui intellectus, qui
finem in unaquaque eius actione praestituit, unaquaeque natura quanto est magis intellectiva, tanto magis propter
30

