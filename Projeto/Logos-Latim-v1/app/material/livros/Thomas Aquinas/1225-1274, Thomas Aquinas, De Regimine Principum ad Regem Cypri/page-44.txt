scribitur in Isa. IX, 7: Multiplicabitur eius imperium et pacis non erit finis. Apertae sunt enim Eclesiae ab eo
tempore, et coepit Christus praedicari publice, quod ante non poterat sine periculo mortis.
Et eodem anno, quo Constantinus curatus est a lepra et conversus est ad fidem, baptizati sunt circa partes
romanas plusquam centum millia hominum ex virtutibus ostensis per dictum Christi vicarium. Sed attendendum
quod dicit Propheta: Et pacis non erit finis. Constat enim post mortem Constantini filium eius haeresi Ariana
fuisse infectum, et Ecclesiam perturbasse. Unde sub eo passi sunt exilium solemnes Ecclesiae doctores: Hilarius
Pictaviensis, et Athanasius Alexandrinus Episcopi, ac Eusebius Vercellensis et multi alii Ecclesiarum doctores et
clerici: nec non et caput Ecclesiae summus Pontifex Liberius in veritate fidei vacillavit ex multa persecutione
Constantii, ut historiae tradunt. Post ipsum fuit Iulianus apostata, frater Galli, et consobrinus Constantii. Hic
secundam intulit persecutionem fidelibus, sub quo passi sunt Ioannes et Paulus germani. Unde ergo verificatur
verbum Domini per Prophetam iam dictum? oportet autem praedicta ad pacem pectoris reducere, non corporis.
Unde ipse Dominus, quando pacem offert discipulis, in Ioanne, XIV, 27, de tali pace loquitur: Pacem meam do
vobis, non quomodo mundus dat, ego do vobis. Manifestum est enim illa verba discipulis imminente passione
dicta. Tunc autem constat ipsos persecutionem passos. Unde dictum est eis in eodem temporis momento: Si me
persecuti sunt, et vos persequentur. Hanc ergo pacem electi Christi fideles perdere non possunt, nisi velint. Quod
si licuit Stoicis dicere, bona hominis, quae virtutes appellant, in homine semper manere, nec auferri posse
virtuosis invitis, ut refert A. Gellius in libro Noctium Atticarum de Dibon Stoico, et Augustinus, De Civit. Dei,
lib. V, quare non magis dicemus de mentibus fidelium, quod pacis eorum non erit finis, cum inhaereant fini, qui
sine fine vivit?
|#17 Capitulus 17: Qualiter imperatores constantinopolitani, sequentes a Constantino, fuerunt obedienteset
reverentes Ecclesiae Romanae: et hoc ostendit per quatuor concilia, quibus dicti principes se subiecerunt.
His autem peractis, Iuliano in bello Persarum interfecto, reddita est pax Ecclesiae per Iovinianum fratrem eius
virum catholicum: licet parum regnaverit. Istud autem notabile, ab inde usque ad tempora Caroli Magni, de
imperatoribus reperitur: omnes quasi obedientes et reverentes fuisse Romanae Ecclesiae, tamquam ipsa
principatum teneret, sive respectu spiritualis dominii, sicut sancta Synodus Nicaena definit, sive temporalis.
Unde Gelasius Papa Anastasio imperatori scripsit, imperatorem ex iudicio Papae dependere, ut historiae tradunt,
et non e contrario. Valentinianus etiam, qui immediate Ioviniano successit, sic fertur dixisse, ut ecclesiastica
historia refert, cum Archiepiscopi Mediolanensis instaret electio: Talem, inquit, nobis in pontificali instituite
sede, cui nos, qui gubernamus imperium, sincere nostra capita submittamus, et eius monita, dum tamquam
homines deliquerimus, necessario veluti curantis medicamina suscipiamus.
Et quia ista materia est fructuosa ad ostendendam reverentiam principum circa vicarium Christi, de
imperatoribus usque ad tempora Caroli est hic agendum. Ulterius autem a Carolo usque ad ottonem primum,
inter quae tempora facta est diversitas in tribus.
Primo: quantum ad modum eligendi. Secundo: quantum ad modum succedendi. Tertio: quantum ad modum
providendi. Et ut appareat, tradendum est hic aliquid de processu imperatorum a tempore Constantini, qui
subiecti fuerint Ecclesiae, praeter iam dictos tyrannos. Sicut enim narrant historiae, postquam Constantinus cessit
imperium vicario Christi, transtulit se cum satrapis et principibus suis in provinciam Thraciae, ubi Asia maior
incipit, et terminatur Europa, ibique unam civitatem assumpsit, quae vocabatur Byzantium. Quam quidem, ut
historiae tradunt, quasi adaequavit Urbi, et suo nomine appellavit. In hac ergo fuit imperialis sedes usque ad
Carolum, in cuius persona Adrianus Papa, congregato concilio in Urbe, imperium a Graecis transtulit ad
Germanos. In quo apparet imperatores Constantinopolis a vicario Christi, summo videlicet Pontifice, dependere,
ut Gelasius Papa Anastasio scribit imperatori: unde ipsorum imperium ad exequendum regimen fidelium
secundum mandatum summi Pontificis ordinatur, ut merito dici possint ipsorum executores esse et cooperatores
Dei ad gubernandum populum christianum.
Quod quidem ostenditur primo de quatuor imperatoribus, qui in isto medio tempore regnaverunt, nec non et
praesentes fuerunt quatuor conciliis solemnioribus et universalioribus, et approbantes ipsorum statuta, et eisdem
se similiter subiicientes. Primum fuit Nicaenum trecentorum decem et octo Episcoporum, tempore Constantini,
ubi condemnatus est Arius, presbyter Alexandrinus, ut historiae tradunt, qui Filium Dei asserebat minorem Patre:
ubi de dicto principe fertur, quod eidem concilio omnes sumptus fecit, quasi in hoc recognoscens suum dominum
vicarium Christi, cuius vices totum gerebat concilium, quia beatus Sylvester absens fuerat ab eodem ex speciali
causa. Secundum autem concilium fuit Constantinopoli, sub Cyriaco Papa celebratum (quidam tamen dicunt sub
Damaso), praesente Theodosio seniore, ut historiae tradunt, centum quinquaginta Episcoporum. In quo multae
fuerunt haereses condemnatae: sed praecipue Macedonii Episcopi Constantinopolis, qui Spiritum sanctum
negabat esse Deum, Patri consubstantialem et Filio.
Hic autem Theodosius tanta reverentia fuit ad Ecclesiam, quod, ut scribit Gelasius Anastasio Imperatori, beato
Ambrosio prohibente eidem ingressum Ecclesiae, non fuit ausus intrare, quin potius excommunicavit eum, quia
consensit in necem multitudinis Thessalonicae, eo quod suum iudicem occidissent, ut narrat historia Tripartita.

44

