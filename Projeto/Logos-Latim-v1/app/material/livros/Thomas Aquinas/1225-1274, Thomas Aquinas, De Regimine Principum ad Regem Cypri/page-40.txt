societate: et ideo concludendum est, quod isto casu possunt legitime exactiones, et talliae, ac census sive tributa
imponi, dummodo non transcendant necessitatis metas. Unde Augustinus De verbis Domini exponens illud
Matthaei: Reddite quae sunt Caesaris, Caesari; Igitur, inquit, quod Caesar praecipit, ferendum est; quod imperat,
tolerandum: sed fit intolerabile, dum praedam exactores accumulant. Et postea exponens verbum Joannis
Baptistae quod militibus dixit: Neminem concutiatis, neque calumniam faciatis, sed estote contenti stipendiis
vestris: Hoc, inquit, sumi potest de militibus, praetoribus, cunctisque rectoribus.
Quicumque enim sibi stipendia publice decreta consequitur, si amplius quaerit, tamquam calumniator et
concussor sententia Joannis condemnatur. Ex hac ergo duplici parte principatus despoticus ad regale reducitur:
sed praecipue ratione delicti propter quod servitus est introducta, ut Augustinus dicit lib. XVIII De Civit. Dei.
Licet enim etiam primo statu fuisset dominium, non tamen nisi officio consulendi et dirigendi, non libidine
dominandi, vel intentione subiiciendi serviliter, ut dictum est supra. Leges vero traditae de regali dominio
Israelitico populo per Samuelem prophetam, hac consideratione sunt datae: quia dictus populus propter suam
ingratitudinem, et quia durae cervicis erat, merebatur tales audire. Interdum enim dum populus non cognoscit
beneficium boni regiminis, expedit exercere tyrannides, quia etiam hae sunt instrumentum divinae iustitiae: unde
et quaedam insulae et provinciae, secundum quod historiae narrant, semper habent tyrannos propter malitiam
populi, quia aliter, nisi in virga ferrea, regi non possunt. In talibus ergo regionibus sic dyscolis necessarius est
regibus principatus despoticus, non quidem iuxta naturam regalis dominii, sed secundum merita et pertinacias
subditorum. Et ista est ratio Augustini in praedicto iam libro. Philosophus etiam in III Polit. ubi distinguit genera
regni, ostendit apud quasdam barbaras nationes regale dominium esse omnino despoticum, quia aliter regi non
possent, quod quidem dominium praecipue viget in Graecia, et apud Persas, saltem quantum ad regimen
populare.
Haec igitur de dominio in tantum sint dicta, et qualiter principatus despoticus ad ipsum reducitur, et unde
dividitur eontra politicum, quod in capitulo de dominio politico adhuc clarius ostendetur.
|#12 Capitulus 12: De dominio imperiali, unde istud nomen habuit originem, quando et de quibusdam aliis
nominibus: ubi incidenter distinguuntur monarchiae et quantum duraverunt.
De imperiali vero post praedicta dominia congruum videtur esse dicendum, quia medium tenet inter politicum et
regale, quamvis universalius, et ideo quantum ad haec praeponi deberet regali; sed alia causa est quare
postponitur, quam nunc praetermittimus. Circa hoc quidem tria pro nunc sunt attendenda. Unum de nomine, quia
nomen istud a supremo dominio fastuose et elate trahit originem, quasi omnium dominus: unde et ille superbus
Nicanor, cum rogaretur a Iudaeis ut deferret diei sanctificationis, hoc est sabbato, eum arrogantia ab eisdem
quaerens, si erat potens in coelo, qui imperavit agi diem talem, responsoque accepto, quod erat potens in coelo
Dominus Deus (II Mach. XV, 5): Et ego, inquit, cum fastu non modico, sum potens super terram, qui impero
arma sumi. Propter quam causam ipse postea divinitus turpiter a Juda Machabaeo, ut scribitur in II Machab.,
captus in bello, amputatisque capite et manu dextera, quam contra templum erexerat, mala morte vitam finivit.
Quaedam autem alia nomina istius dominii assumpta sunt a quibusdam excellentibus viris dicti principatus
propter aliquam praerogativam in eis repertam, ut Caesar a Julio, ut historiae tradunt, sic dietus, quia, ut scribit
Isidorus lib. Etymolog. IX, qui casu mortuae matris utero prolatus est, vel quia cum caesarie natus: a quo
imperatores sequentes sic vocati sunt, quia comati essent; sed Augustus ab augendo rempublicam, primus
vocatus est octavianus, ut idem Isidorus scribit. Secundum autem quod hic attendimus, est de processu istius
imperii, quia supra est tactum de quadruplici monarchia; sed nos quintam possumus addere, et de qua infra
dicemus. Prima fuit Assyriorum, cuius caput Ninus fuit tempore Abrahae patriarchae, quae duravit 1240 annos,
ut scribit Augustinus lib. IV De Civit. Dei, usque ad Sardanapalum, qui propter merita muliebria perdidit
principatum; sed Arbaces transtulit ad Medos et Persas. Quo tempore regnavit Procax dux Romanorum, ut idem
Doctor in XVIII dicit. Secunda vero monarchia, videlicet Medorum et Persarum, duravit usque ad tempora
Alexandri, 233 annos, quando videlicet devincitur Darius a predicto principe, ut scribit idem Doctor in eodem
lib. XII. Sed monarchia Graecorum in Alexandro incepit, et in eodem finitur. De quo dicitur in I Machab., quod
regnavit Alexander annis duodecim et mortuus est. Sed quamvis Graeci non habuerint universale dominium,
viguit tamen regnum Macedonum usque ad mortem Alexandri, de quo et praedictus liber mentionem facit, annis
485, ut Augustinus scribit in eodem XII lib. In quo praedictus princeps suum inchoavit dominium, patri suo in
eodem regno succedens, ut historiae tradunt. Post hanc autem monarchiam Romanus principatus vigere incepit.
Tempore enim Iudae Machabaei, qui immediate quasi post mortem floruit Alexandri, cum Ptolomeo Lagi
concurrente, in lib. I Machab., multa de Romanis traduntur. In quibus ipsorum potentia ad omnes mundi plagas
videbatur diffusa, sub consulibus tamen: quia superstitibus regibus cum finitimis sollicitabantur regionibus, et
modicae adhuc erant virtutis. Duravitque consulatus, immo monarchia, usque ad tempora Julii Caesaris, qui
primus usurpavit imperium; sed parum in ipso supervixit, a senatoribus quidem occisus propter abusum dominii.
Post hunc Octavianus filius sororis suae successit, qui vindicta exercita contra occisores Iulii, interfectoque
Antonio, qui monarchiam tenebat in oriente, solus ipsam obtinuit. Et propter suam modestiam longo tempore in
eo principatum habuit, ac in quadragesimo secundo anno regiminis completa septuagesima sexta hebdomada,
40

