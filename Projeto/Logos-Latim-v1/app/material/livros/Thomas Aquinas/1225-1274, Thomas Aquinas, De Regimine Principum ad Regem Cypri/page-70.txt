civitate, sive in tutoribus dandis, sive auctoribus, sive curatoribus, vel quibuscumque causis et negotiis
pupillorum et viduarum, vel etiam rebus patrimonialibus dividendis. Sed patritii ideo dicuntur, quia sicut patres
filiis, sic illi cives romanae reipublicae curam gerebant, qualis fuit domus Fabia, de qua dictum est supra.
Patritiatus igitur non erat officium in republica, sed quaedam paterna reverentia populi ad aliquam progeniem
civitatis pro zelo politiae romanae quem gerebant: unde et iura gentium patritiatum omni eminentiae, sive
principatui praeferunt, sicut pater omni curae tutoriae. Praefecti autem dicti sunt, eo quod praetoria potestate
praesint, unde et praetoresidem quod praefecti dicuntur. Importat enim tale officium omnimodam factionem
quasi praecipuus sit operator et executor iustitiae. Scriptura tamen sacra ad exteriores refert actiones, ut in
principio Exodi, V, 6, scribitur, quod praecepit Pharao praefectis operum et exactoribus populi, dicens:
Nequaquam ultra dabitis populo paleas ad conficiendos lateres. Hi autem et praetores vocabantur ex prosecutione
iustitiae. Patres autem conscripti appellabantur senatores ratione officii. Ut enim refert Isidorus, cum Romulus
ipsos instituit in decem curias, ipsos eosdem elegit, et nomina eorum praesenti populo in tabulas aureas contulit,
atque inde nominati sunt patres conscripti, quos etiam in tres ordines distinxit. Primi vocabantur illustres,
secundi spectabiles, tertii autem clarissimi: quorum verba exponere longum esset. Proconsules autem dicti sunt
coadiutores consulum quasi proiecti, sive adiecti consulibus; nec consulatu fungebantur simpliciter, sicut nec
procurator curatoris sive actoris; vel proconsul dicebatur assessor, qui vice consulum iudicabat. Exconsul vero
dicebatur consul amotus ab officio, peracto vicis suae anno, unde exconsul quasi extra consulatum existens.
Habebat tamen aliqua fastigia sui consulatus sive alicuius immunitatis, sive alicuiuscumque signi eminentiae, per
quod cognoscebatur fuisse consul. Censorini autem minores iudices dicebantur, ad actus censoriae curiae vel
regiminis deputati, de qua dictum est supra, quasi inferiores censores. Sed decuriones ad omnem actum curialis
officii: sic dicti, ut dicit Isidorus, quia sunt de ordine curiae, et quia officium curiae administrant: sic vocatus est
Ioseph ab Arimathaea, nobilis videlicet decurio, ac vir iustus et bonus, qui pro Domino nostro Iesu Christo
mercatus sindonem, officiosissimam et reverendissimam contulit sepulturam. De magistratu autem in fine
superioris libri satis est declaratum.
Nunc autem agendum est de altero officio et infimo cuiuscumque regiminis, quod est tabellio: sic dictus, ut tradit
Isidorus, quoniam portitor sit tabellarum et susceptor, in quibus acta geruntur sive reipublicae, sive personae
privatae. Idem etiam et scriba publicus vocatur, quia ea solus scribit gesta quae publica vocantur, quem et iura
gentium servum publicum appellant.
Restat autem de uno solo nomine dignitatis diffinire quantum ad regimen politiae, quod scipio appellatur: quod
quidem secundum proprietatem vocabuli baculus dicitur, cui quasi ad sui ducatum innititur et sustentatur, quo
pater Cornelii Scipionis indiguit. Hunc autem patrem tradunt historiae fuisse caecum, unde cum baculo, sive
scipione veniebat in forum. Ad huius igitur similitudinem filius eius Publius Cornelius, quia sustentavit
rempublicam contra Annibalem et Carthaginem vocatus est Scipio; et quia totam Africam subiugavit Romanis,
dictus est Scipio Africanus ad differentiam alterius Scipionis, nepotis eius, qui Hispaniam devicit, et vocatus est
Lucius Cornelius Numantinus, a Numantia, quam subiecit ac prostravit. Scribit etiam Augustinus, I De Civit.
Dei, tertium fuisse Scipionem, qui et Nasica est vocatus, frater maioris Scipionis, qui ne Carthago destrueretur
prohibuit, asserens ipsam esse medicinam Romanis. Ex his igitur propter probitatem tantorum virorum
considerato principio, unde nomen Scipionis ortum habuit, scipionem legislatores vocarunt virgam, quam
princeps portat in manu cum sceptro quasi semper victoriosus, ut ille magnus Scipio fuit. Unde narrat Isidorus in
XVII Etymologiarum, quod triumphantes purpuram palliatam, et togatam habebant vestem, et scipionem cum
sceptro gerebant in manu ad imitationem victoriae Scipionis. Haec igitur de nominibus dignitatum respectu
regiminis in tantum sint dicta.
|#27 Capitulus 27: Hic declarat de partibus politiae quantum ad bellatores, quos distinguit secundum triplicem
considerationem.
Sed et de partibus ordinatis ad bellum, quae sunt partes politiae, et eidem necessariae, ut superius est probatum,
congruum videtur tradere: quae quidem bene dispositae pulchritudinem et decorem causant, et delectationem
generant: ex quo etiam ingens cordis augmentum, audacesque reddunt animos ad arduorum aggressum. Unde
Salomon in Canticis, cap. Vl) 3, exercitum dispositum ad bellandum pulchritudinis sponsae assimilat
et decori: Pulchra, inquit, es et decora, filia Ierusalem, terribilis ut castrorum acies ordinata. Sic enim pulchritudo
allicit, ut extasim faciens nihil aggredi timeat vel formidet; quod in excessivis amantibus maxime est
manifestum. Ita etiam de acie bene ordinata contingit, et ideo ipsam terribilem vocat, sive ad pulchritudinem
sponsae, sive ad aciem referens ex causa iam dicta. Propter quod non immerito de dictis partibus est agendum
quia ad ornatum faciunt politiae. Et quia homo in bello praecipue regimine indiget propter difficilem et
terribilem actum quem exercet, inde opportunum videtur in castris exercitum dividere in numerum certum,
cuilibet assignando ducatum, per quem regatur et dirigatur ad pugnandum cum hostibus. Quem quidem accipere
possumus a Vegetio, in I lib. De re militari, ubi exercitus dividitur in legiones: in quo dicit duas sufficere cuilibet
duci vel consuli. Legionem dividit in decem cohortes; sed cohors prima numero et merito antecedit. Nam genere
quidem et litterarum instructione viros electissimos quaerit, ut idem tradit Vegetius: quod pro tanto dicit, ut
70

