elephanti eius in maiori parte sunt interempti: qualis fuit ille Eleazarus, de quo traditur in I Machab., quod
exiliens in medium legionis contra castra regis Antiochi bestiam invasit elephantinam loricatam loricis regis,
ipsamque bestiam occidit. Est et aliud genus armatorum, quod acies nuncupatur ab acuitate dicta, ut Isidorus
dicit, quod audaciam importat in aggrediendo hostes, de qua Scriptura sacra saepius mentionem facit: unde et de
una tribu Israelitici populi scribitur in Paralipom., quod egrediebantur ad pugnam in acie provocantes contra
hostes. Aliud etiam nomen est, quod cuneus appellatur quasi coitus, quod est in unum collecta multitudo ad
pugnandum, et maxime necessarius in bellando; de quo in Deuter. dicitur, quod unusquisque suos cuneos
praeparabit ad bellum: a quo forte conostabulus vocabulum trahit apud modernos usitatum, quasi caput cunei
stabilis, hoc est constantis et fortis. Est et aliud nomen novum apud Tuscos de prima cohorte, et quasi eiusdem
Romanae cohortis similitudinem gerens, qua censu, genere, litteris, forma, virtute pollentes milites innitebantur,
ut dicit Vegetius, cui tribunus praeerat armorum scientia, virtute corporis, ac morum honestate praecipuus, quam
trapellum dicunt, ad perforandum acies hostium appellata: hoc enim verbum trapellationis importat. Sed et de
officialibus castrorum multa tradit Vegetius in I lib., sed haec, quae dicta sunt sub compendio, ad praesens
sufficiant, quantum pertinet ad politiae tractatum in hoc quarto libro.
Restat ulterius de principatu oeconomico, hoc est de regimine domus, quod est patrisfamilias: qui quidem
materiam habet omnino distinctam ab aliis principatibus. Et ideo congruum videtur hoc per se opus componere,
distinguendo per libros sive tractatus et sua capitula, prout natura facti requirit: qua in re Philosophus eumdem
modum tenet. Et ultimum de virtutibus quae requiruntur ad partes regiminis in quocumque genere, sive sint
subditi, sive rectores, sive principes, sive subiecti fideles. quia sic requirit ordo doctrinae in arte vivendi, et non
simul ac mixtim tractare de ipsis, ut quidam fecerunt: quia hoc est impedire intellectum discentis, et est contra
normam dicentis.

72

