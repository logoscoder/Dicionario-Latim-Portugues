operata est consilio manuum suarum, per hoc volens ostendere, quod istud sit proprium earum officium: propter
quod et in gestis Caroli Magni scribitur, quod filiabus suis, quas intime dilexit, colo et fuso mandavit insistere, et
operosas esse. Ulterius Salomon subiungit alios actus mulieris, qui referuntur ad domesticam domum, ut est
filiorum curam habere, familiam dispensare, suae domui providere, amicos viri sui honorare, ac defectus eius
supplere: quae sunt propriae operationes coniugis, et ad bona matrimonii pertinentes, ut de Abigail uxore Nabal
Carmeli scribitur, sicut patet in I Reg. Sed quia talis sollicitudo multas habet perturbationes, ut de Martha dicitur
in Luca: Martha, Martha, sollicita es, et turbaris erga plurima, cum talia sint obiectum virtutis et fortitudinis: ideo
dictus Sapiens talem mulierem fortem vocat, non quidem fortitudine ad opera bellica, sed ad patienter
gubernandam familiam, ut superius est ostensum.
|#7 Capitulus 7: Refert aliam opinionem dictorum philosophorum quantum ad principatum, quem volebant esse
perpetuum: circa quam disputat ad utramque partem.
Est autem et alia conditio, quam Philosophus, in II Polit., attribuit politiae dictorum philosophorum, videlicet
magistratus ad regimen iuxta morem Atticae regionis, cuius caput sunt Athenae, post mortem videlicet Codri
regis: quos quidem magistratus romana respublica senatores vocabat. Hos praefati philosophi voluerunt esse
perpetuos et quoscumque officiales in sua politica constitutos: quorum motivum, fuit imitatio naturae, ut
Aristoteles eis imponit. Videmus enim in terra, quod partes eius eodem modo semper se habent, ut in mineris
contingit: quia minera auri in eadem parte terrae semper generat aurum, et minera argenti argentum. Unde in Iob.
XXVIII, 1, dicitur: Habet argentum venarum suarum principia, et auro locus est, in quo conflatur. Ex hoc ergo
principio sic concludunt, quod si locus auri numquam mutatur et ~argenti, ut fiat locus plumbi vel ferri; nec
locus plumbi vel ferri, ut fiat locus auri vel argenti: sic et in principatibus contingere debet: quia nec principes,
nec sui officiales mutari debent, ut fiant aliquando subditi, vel quod subditi fiant officiales vel principes: quia ars
imitatur naturam in quantum potest.
Amplius autem: ad hoc idem probandum, sic argumentum assumi potest: quia, ut Philosophus dicit in principio
suae Metaph.: " Experientia facit artem, et inexperientia casum", et Vegetius, De art. milit.: "Scientia, inquit, rei
militaris nutrit audaciam. Nemo enim facere metuit, quod se bene didicisse confidit". Ex his autem arguitur,
quod si fiat mutatio rectorum vel principum, seu magistratus, interdum assumitur inexpertus, ex quo multi
contingunt errores in politia.
Rursus ad idem. Talis vicissitudo regimini derogat, ut dictum est supra in secundo libro: quia datur occasio
subditis non obedientiae ex spe evadendi manum principis, vel veniendi ad dictum principatum: et sic motivum
dictorum philosophorum, Socratis videlicet et Platonis, videtur consonum rationi.
Sed e converso fuit motivum sapientum Urbis, sive romanae reipublicae, quia post expulsionem regum
statuerunt consules: unde in I Machab., VIII, 16, scribitur, inter alia commendabilia de Romanis, quod
committunt uni homini magistratum suum per singulos annos dominari universae terrae suae, et omnes obediunt
uni. Causam autem assignant historiae, ut nec insolens diu maneret, et moderatior cito succurreret. Quam quidem
causam Philosophus etiam tangit in II Polit., quia mutare aliquando principatum ac dignitatem, magistratus
persoms idoneis distribuere, causa est maioris pacis in civitate, et in politia quacumque.
Alia autem causa assumitur ex uno principio Philosophi, V Ethic., ubi dicitur, quod a principatus virum ostendit
~. Contingit enim interdum personam assumptam ad dignitatem esse hominem virtuosum in gradu suo; sed
postquam statum principatus accepit, elevatur in superbiam et tyrannus efficitur: sicut accidit de Saule, de quo
dicitur in I Reg., quod, quando assumptus est in regem, inter filios Israel non erat melior vir illo, et solis duobus
annis in sua permansit innocentia. Postquam autem factus tyrannus, et Deo inobediens, dictum est ei per
Samuelem (XV, 23): Quia abiecisti sermonem Domini, et non obedisti voci eius, abiecit te Dominus ne sis rex.
Amplius autem: gradus quidam est in natura hominis, quantum ad virtutes et gratias. Quidam enim sunt ad
subiectionem dispositi, sed ad regimen minus valent; quidam autem e converso. Ex tali ergo opinione, quia
bonus est subditus assumptus, et male regens, si perpetuetur cum principatu, est causa scissurae in civitate,
conveniens est mutare rectores.
Rursus: appetitus honoris inest homini: unde Valerius Maximus dicit: quod nulla est tanta humilitas, quae hac
dulcedine non tangatur: et hinc sequitur aliud, scilicet quod est superioris impatiens. Dare ergo principatum uni
soli est causa seditionis in multitudine. Et ista est etiam ratio Aristotelis in II Polit., ubi dicit, quod Socrates
semper facit eosdem principes, quod seditionis est causa apud nullam dignitatem possidentes. Videntes enim se
omnino statu carere, si contingat eos esse viriles et animosos, ad discordias nituntur civium. Propter quod
Valerius Maximus refert de Fabio duce romano libro X, de quo dictum est supra, quod cum saepius consulatum
habuisset, et in sua progenie talis dignitas a longo tempore per successionem continuata esset, id egit cum
populo, ut aliquando vacationem eius honoris Fabiae genti darent. Laudabilis igitur politia est, in qua secundum
merita unicuique civi vicissim distribuuntur honores, ut antiqui fecerunt Romani, quam etiam Philosophus magis
commendat.

55

