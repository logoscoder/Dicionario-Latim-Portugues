Ad hanc autem quaestionem est responsio, quia principatus Christi incepit statim in ipsa sui nativitate temporali.
Cuius argumenta sunt in eodem die, Angelorum ministratio et denuntiatio. Unde in Luc. II, 10, scribitur, quod
Angelus ad pastores ait: Annuntio vobis gaudium magnum, quia natus est vobis Salvator mundi. Item Magorum
adoratio. Unde in Matth. II, 1, dicitur: Cum natus esset lesus in diebus Herodis regis, ecce Magi veniunt ab
oriente Hierosolymam, dicentes: Ubi est qui natus est rex Judaeorum? Vidimus enim stellam eius in oriente, et
venimus adorare eum. In quibus actibus satis est notus principatus eius, ac temporis exordium: prophetatus
quidem et praenuntiatus per Isaiam in verbis supra praemissis. Et attendendum quod in sua infantia plus apparuit
virtutis et potentiae praetendentis excellentiam sui dominii, quam in adulta aetate, ad insinuandum suam
infirmitatem esse voluntariam, non necessariam, quae assumpta est ab ipso: et non publice usus, nisi in casibus
propter duplicem causam, quae ad praesens sufficiant.
Una est ad docendum in principibus humilitatem, per quam quis redditur in regimine gratiosus. Quia humilitas
meretur gratiam, iuxta illud (Prov., XXIX, 23):Humilem spiritum suscipit gloria. Et iterum Eccli., III, 19: In
mansuetudine opera tua perfice, et super hominum gloriam diligeris. Et in Canonica B. Jacobi, IV, 6; Deus
superbis resistit, humilibus autem dat gratiam. Sed tanto amplius in principe est necessaria quanto per
eminentiam sui status, dentibus invidiae superiorem non patientis laceratur. Quod considerans David rex,
fastuosae regis filiae, videlicet Michol insultanti et dicenti quod coram ancillis suis se discooperuisset ad Dei
laudem, et reverentiam divinae arcae, quae tunc pro numine habebatur, responsum dedit, ut patet in II Reg. VI:
Ludam, inquit, ante Dominum, qui elegit me potius quam patrem tuum et quam omnem domum eius, et
praecepit mihi, ut essem dux super populum Domini in Israel. Et ludam, et vilior fiam, plusquam factus sum, et
ero humilis in oculis meis. Quam regulam Christus servare voluit in se ipso, secundum voluntatem Dei Patris,
per Prophetam Zachariam praenuntiatam, quam Evangelista Matth., XXI, 5, in Christo adimpletam esse
pronuntiat: Ecce, inquit, rex tuus venit tibi mansuetus, sedens super asinam et pullum filium subiugalis. Quod si
principes mundi de humilitate commendantur et paupertate, per quae gratiosi facti sunt subditis, et ipsorum
prosperatum est dominium, quare non magis commendabimus perfectam humilitatem Christi? Scribit enim
Valerius Maximus lib. II, de Codro .Atheniensi rege, et Augustinus De Civ. Dei, quod cum Peloponnenses
pugnarent contra Athenienses, ex consultatione Apollinis certioratus est, quod ille exercitus praevaleret, cuius
dux morti dicaretur. Unde rex Codrus, pro salute suae gentis, in effigie pauperis se hostibus interficiendum
obtulit: ipsoque mortuo in fugam versi sunt hostes. Propter quod Athenienses ipsum inter deos asserebant fuisse
translatum.
Tradit etiam idem Augustinus in praefato libro, et Valerius Maximus de quibusdam consulibus romanis, et de
Lucio Valerio, quod in tanta mortuus est indigentia, ut cogerentur amici collectam facere nummorum pro eius
sepultura. Fabricius etiam consul de hoc ipso summe commendatur. Unde scribit idem Valerius Maximus et
Vegetius, De re milit. lib. IV, et dictum est supra, quod cum esset par unicuique pauperi, et legati Epirotarum
magnum auri pondus eidem offerrent, eo recusante, Narrate, inquit, Epirotis me malle haec habentibus imperare,
quam ipsa possidere. Quid plus insistimusl? omnes magni principes et monarchae cum humilitate subiugaverunt
mundum, sed cum fastu elationis perdiderunt dominium, ut superius est tactum. Propter quod in Eccli. III, 20,
scribitur: Quanto magnus es, humilia te in omnibus, et coram Deo invenies gratiam. Amplius autem: si virtus
humilitatis et benevolentiae in quocumque principe commendatur, multo magis laudari debet in principe nostro
Christo, tanquam in supremo gradu virtutis constituto.
Concluditur ergo, quod Christi humilitas et paupertas fuit consona rationi, quamvis legitimus esset Dominus,
propter causam iam dictam.
|#15 Capitulus 15: Secunda causa assignatur quare Dominus assumpsit vitam abiectam et occultam, licet esset
verus Dominus mundi; et exponuntur verba Isaiae Prophetae de Christo.
Est et alia ratio, quare Dominus noster statum humilem assumpsit, quamvis Dominus mundi, ad insinuandam
videlicet differentiam inter suum et aliorum principum dominium. Quamvis enim temporaliter esset Dominus
orbis, directe tamen ad spiritualem vitam suum ordinavit principatum, iuxta illud Ioannis, X, 10: Ego veni, ut
vitam habeant et abundantius habeant. Hinc etiam verificatur suum verbum superius allegatum: Regnum meum
non est de hoc mundo. Propter hoc igitur humiliter vixit, ut suos fideles exemplo sui traheret ad operandum
secundum virtutem, cuius via aptior est humilitas ac mundi contemptus, ut Stoici et Cynici posuerunt, ut de ipsis
Augustinus et Valerius Maximus referunt. Ipse etiam Seneca idem ostendit, qui perfectus Stoicus fuit, in libello
De Dei prov. et de brevit. vitae ad Paulinum: per quam quis efficitur dignus ad regnum aeternum; ad quod
consequendum sui dominii fuit principalis intentio. Unde ipse Dominus in Luca (XXII, 28) discipulis suisque
sequacibus dixit: Vos estis, qui permansistis mecum in tentationibus meis. Et ego dispono vobis, sicutdisposuit
mihi Pater meus, regnum, ut edatis et bibatis super mensam meam in regno meo. Voluit igitur Dominus sequaces
suos humiliter vivere exemplo sui, ex causa iam dicta, iuxta illud Matth. XI, 29: Discite a me, quia mitis sum et
humilis corde: ac suum temporale dominium ad hoc ordinare. Unde vita spiritualis fidelium regnum caelorum
vocatur, quia differt in vivendo a regno mundano, et quia ad verum regnum ordinatur aeternum, non ad
temporale dominium tantum. Ad tollendam igitur suspicionem de cordibus hominum, quod quasi principatum
42

