dicitur. Traduntur enim leges regales per Samuelem prophetam Israelitico populo, quae servitutem important.
Cum enim petivissent regem a Samuele iam aetate defecto et filiis suis non iuste dominantibus modo politico, ut
iudices alii dicti populi fecerant, consulto Domino respondit, I Reg. cap. VIII, 7: Audi, inquit, vocem populi in
his quae loquuntur. Veruntamen contestare eos et praedic eis ius regis. Filios vestros tollet, et ponet in curribus
suis, facietque sibi currus et equites, et praecursores quadrigarum suarum; et constituet aratores agrorum suorum,
et messores segetum, ac fabros armorum suorum; alias quoque vestras faciet sibi focarias, unguentarias ac
panificas, et sic de aliis conditionibus ad servitutem pertinentibus, quae in I lib. Reg. traduntur, per hoc quasi
volens ostendere quod regimen politicum, quod erat iudicum et suum fuerat, fructuosius erat populo, cuius
tarmen superius contrarium est ostensum.
Ad cuius dubii declarationem sciendum est, quod ex duplici parte regimen politicum regali praeponitur. Primo
quidem, si referamus dominium ad statum integrum humanae naturae, qui status innocentiae appellatur, in quo
non fuisset regale regimen, sed politicum, eo quod tunc non fuisset dominium, quod servitutem haberet, sed
praeeminentiam et subiectionem in disponendo et gubernando multitudinem secundum merita cuiuscumque, ut
sic vel in influendo, vel in recipiendo influentiam quilibet esset dispositus, secundum congruentiam suae naturae.
Unde apud sapientes et homines virtuosos, ut fuerunt antiqui Romani, secundum imitationem talis naturae
regimen politicum melius fuit. Sed quia perversi difficiie corriguntur, et stultorum infinitus est numerus, ut
dicitur in Eccle. cap. I, 15, in natura corrupta regimen regale est fructuosius; quia oportet ipsam naturam
humanam, sic dispositam quasi ad sui fluxum, limitibus refraenare. Hoc autem facit regale fastigium. Unde
scriptum est in Prov. XX, 8: Rex, qui sedet in solio iudicii, dissipat omne malum intuitu suo. Virga ergo
disciplinae, quam quilibet timet, et rigor iustitiae sunt necessaria in gubernatione mundi, quia per ea populus et
indocta multitudo melius regitur. Unde Apostolus ad Rom. XIII, 4, dicit, loquens de rectoribus mundi, quod non
sine causa gladium portat... vindex in iram ei qui malum agit. Et Aristoteles dicit in Ethic., quod poenae in
legibus institutae sunt medicinae quaedam. Ergo quantum ad hoc excellit regale dominium.
Amplius autem, et situs terrae secundum stellarum aspectum regionem disponit, ut dictum est supra: unde
videmus quasdam provincias aptas ad servitutem, quasdam autem ad libertatem. Propter quod Iulius Celsus et
Amonius, qui describunt gesta Francorum et Germanorum, eos mores et actus attribuunt eisdem, in quibus etiam
nunc perseverant Romani autem cives aliquo tempore vixe runt sub regibus, a Romulo videlicet usque ad
Tarquinium superbum, cuius cursus ann. 264 fuit, ut historiae tradunt. Sic et Athenienses post mortem Codri
regis sub magistratibus vixerunt, quia sub eodem dimate constituti. Considerantes enim quod dicta regio magis
apta foret ex causis iam dictis, ad politicum regimen, sic ipsam rexerunt usque ad tempora Iulii Caesaris sub
consulibus, dictatoribus et tribunis, quod fuit quadringentorum quadraginta quatuor annorum. In quo quidem
tempore, ut dictum est supra, tali regimine multum profecit respublica. Patet igitur qua consideratione politiam
regno, et regale dominium politiae praeponimus.
|#10 Capitulus 10: Habita distinctione dominii, hic distinguitur de ministris secundum differentiam dominorum:
et quaedam genera ministrorum ostendit omnibus dominis communia. Postea probat servitutem in quibusdam
esse naturalem.
His igitur sic deductis, videndum est de ministris, qui ad regiminis sunt complementum: quia sine eis
quodcumque dominium transire non potest, ut per eos secundum gradum personarum exerceantur officia,
distribuantur opera et administrentur necessaria, sive in regno, sive in quacumque republica, et secundum merita
cuiuscumque in ea contenti. Unde et primus dux in Israelitico populo Moyses a Jethro cognato suo merito
redarguitur, ut patet in Exod. XVIII, 17, quia ipse solus satisfaciebat populo suo sine ministris: Stulto, inquit,
labore consumeris tu et populus iste qui tecum est, et ultra vires tuas est, nec poteris sustinere. Provide, inquit,
viros potentes et timentes Deum, in quibus sit veritas, et qui oderint avaritiam, et constitue ex eis tribunos, et
centuriones, et quinquagenarios ac denarios, qui iudicent populum. Hoc idem et de Romanis invenitur: quia cum
regum regimen cessasset ab urbe, Brutus, factus consul, parum in consulatu solus urbem rexit; sed moventibus
bellum Sabinis eidem. per senatum adiunctus est dictator, qui dignitate consules praeibat, quorum primus
Lamius vocatus est. Hoc etiam tempore adiuncius est magister equitum, qui dictaturae obsequeretur, quorum
primus Spurius Cassius. Post haec, quasi circa idem tempus, instituti sunt tribuni, qui in favorem populi essent.
Quod pro tanto sit dictum, ad ostendendum quod regimen cuiuscumque collegii, sive provinciae, sive civitatis
vel castri, sine ministerio diversorum officialium bene regi non potest.
Sed circa hoc distinguendum de eis videtur secundum diversitatem regiminis; quia oportet ministros dominis
cuiuscumque regiminis esse conformes, sicut membra capiti: unde regimen politicum ministros requirit,
secundum qualitatem politiae. Propter quod hodie in Italia omnes sunt mercenarii, sicut et domini, et ideo agunt
sicut mercede conducti, non ad utilitatem subditorum, sed ad lucrum suum, praestituentes in mercede finem.
Quando vero gratis ministrabant, ut antiqui Romani, tunc eorum sollicitudo figebatur ad rempublicam sicut ad
finem, et inde proficiebant, sicut Maximus Valerius narrat de Camillo, qui precatus est, quod si aliqui deorum
felicitas Romanorum nimia videretur, eius invidia suo et non reipublicae incommodo satiaretur.

23

