indigentiam vitae. Ergo non solis agricolis erant assignandae possessiones, ut Hippodomus dicit. Ad
perfectionem igitur politiae requiritur, ut non solum agricolae proprias habeant possessiones, sed etiam alii, nisi
eo modo quo supra est declaratum; et tanto amplius abundent, quanto in altiori culmine sunt constituti, ut supra
de regibus est dictum, ut iam patuit; ne forte ex nimia cura rerum temporalium distrahantur a rebus bellicis, vel
ipsorum nimia amoenitate mollescant, quod cedit in politiae non modicum detrimentum. Unde et ipse
Hippodomus proprias eis auferebat possessiones, ut solis armis intenderent.
|#13
Capitulus 13: Ponit opinionem eiusdem circa iudices et assessores politiae, ubi divisionem facit
multiplicem et notabilem circa ea quae sunt agenda per iudices.
Et quia Philosophus de dicto Hyppodomo longum adhuc sermonem fecit circa suam politiam, et de ipsa multum
est dictum, sub compendio accipienda est sua traditio, quae restat. omnium enim referre politias, cum quaelibet
civitas suam habeat et diversam, laboriosum esset scribere et fastidiosum audire. Illud autem in quo multum
institit dictus Hippodomus fuit de iudiciis, ut refert Aristoteles in II Polit. Primo quidem de iudiciis respectu sui:
quia omnia iudicia ad tria reduxit, in quibus homines litigant, videlicet vel de damno rerum, vel de iniuria in
personam; et hoc dupliciter, vel de offensa in verbo, vel de gestu, quod dehonorationem Aristoteles appellat,
secundum dictum Philosophum; vel est de laesione sive percutiendo, sive vulnerando, quam Philosophus
mortem vocat, quia ad mortem ordinatur, de quibus longus est sermo in iure civili: et haec iniustificationem
vocat ibidem, quia contra iustitiam exercentur. Distinguebat etiam de iudiciis ex parte iudicantium, quia ad duo
genera referebat: videlicet ad patronum ordinarium; secundum vero erat provocatorium, quod ipse principale
vocat, in quo erat appellationis refugium: et istud, ut Philosophus narrat in II Polit., volebat constitui ex
senioribus electis civitatis, qui male iudicata revocarent, quos Thusci antianos vel priores vocant, et ad hoc sunt
inventi. Interdum autem est syndicus constitutus ad idem, sic nominatus quasi curam gerens politiae, ne laedatur
per iniustitiam, ut faciunt collegiorum oeconomi.
Item statuit dictus Hippodomus in sua politia, in utroque praetorio tam ordinario, quam principali, ut iudicia
fierent sine collectione sapientium, sed quilibet scriberet singillatim in pugillaribus de sententia ferenda suum
consilium, quam ordinario, vel iudici appellationis secreto porrigeret: cuius causam Aristoteles assignat, ne forte
timore civium deieraret, et declinaret a vero: quem modum hodie politiae Thuscorum observant ponendo fabam,
sive denarium in pyxidibus deputatis ad affirmativam vel negativam super rebus agendis pro republica, sive pro
condemnando, sive pro absolvendo civem.
Item statuit idem Hippodomus in sua politia quasdam leges pietate plenas, et iuri naturae consentaneas circa
quaedam genera hominum. Primo quidem quantum ad sapientes, ut si ex eis aliquis ordinaret expediens civitati
vel castro, honorem consequeretur iuxta meritum operis, sicut factum est Ioseph per Pharaonem, ut in Genesi
scribitur, et sic accidit Mardochaeo per Assuerum; et hoc propter beneficia quae uterque contulerat, unus quidem
regioni, alter vero principi. Hoc idem etiam de bellatoribus praecipit, ut si aliqui eorum morerentur in bello ob
defensionem patriae et bonum civitatis, ipsorum nati acciperent cibum de aerario publico. In quo quidem romana
respublica maxime conatum adhibuit victoriosos milites honorare sive in morte, sive in vita, ut historiae tradunt;
sed praecipue in filiis, quia in eis, cum sit ipsorum similitudo, satis perpetuatur memoria, ut verum sit quod in
Eccli., xxx, 4, scribitur: Mortuus est enim et quasi non est mortuus: similem enim reliquit post se videlicet in
beneficio adepto causa patris.
Item statuit quod totus populus, videlicet tam bellatores, quam artifices, quam etiam agricolae, principem
eligerent: nolebant enim principem per successionem, quemadmodum pro maiori parte observant civitates
Italiae.
ltem: statuit quod principes de tribus haberent curam praecipue, videlicet de rebus communibus, de peregrinis et
orphanis: orphanos vocans omnes impotentes, qui non possunt sua iura consequi. Quod et lex divina specialiter
praecipit, eo quod eosdem alii de facili laedunt propter impotentiam resistendi.
Ista sunt igitur quae de politia tradit idem Philosophus. Et quamvis idem Philosophus in II Polit. ipsam
reprehendat in multis, quae disputabilia sunt in utramque partem, sicut actus humani, cum sint de materia
contingenti; multa tamen laudabilia scribit, et quae cum politia Romana concordant, sicut infra videbitur. Et haec
de ipso in tantum ad praesens sint dicta.

|#14 Capitulus 14: De politia Lacedaemoniorum, quam reprehendit circa regimen servorum et mulierum, et
circa bellatores.
Nunc igitur ad alias politias procedendum quas Philosophus refert in praedicto libro secundo, ut Cretensium et
Lacedaemoniorum, quae clarae videbantur et ex fama regionis, et ipsarum antiquitate, et earum auctore. Et licet
in multis Aristoteles commendet politiam praedictam, multa tamen ibidem reprehendit. Primo quidem de
remissione quantum ad servos, quia non ut subditos, sed ut amicos eos habebant, et inde lasciviebant, et
efficiebantur elati, et concitabant rixas in confinibus Lacedaemoniorum contra tyrannos, ut de eis illud
60

