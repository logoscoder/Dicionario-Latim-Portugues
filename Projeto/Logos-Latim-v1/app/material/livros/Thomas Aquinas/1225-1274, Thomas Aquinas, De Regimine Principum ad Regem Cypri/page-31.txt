finem agit. Cum ergo Deus sit summa intelligentia, et purus actus intelligendi, sua actio magis finem includit.
Ergo oportet dicere, quod in unoquoque fine uniuscuiusque rei creatae praeexigatur actio intellectus divini, quam
et nos divinam prudentiam vocamus, per quam Dominus cuncta disponit, et in debitum finem deducit, ut Boetius
De consolatione philosophiae ipsam nominat: secundum quam rationem dicitur in libro Sapientiae, quod divina
sapientia attingit a fine usque ad finem fortiter, et disponit omnia suaviter. Concluditur ergo ex hoc, quod
quaelibet res quanto ordinatur ad excellentiorem finem, tanto plus participat de actione divina. Huiusmodi autem
est regnum cuiuscumque communitatis, seu collegii, sive regalis sive cuiuscumque conditionis; quia cum
intendat nobilissimum finem, ut Philosophus tangit in Ethic. et in I Politicorum, in ipso divina praeintelligitur
actio, et suae virtuti dominorum subiicitur regimen. Et hinc forte trahit originem veritatis, quod bonum commune
dicitur potentia a Philosopho in Ethic.
Amplius: in regimine legislator semper debet intendere ut cives dirigantur ad vivendum secundum virtutem,
immo hic est finis legislatoris, ut Philosophus dicit in II Ethic. Propter quod et Apostolus dicit ad Timotheum (I
cap. 1, 5) quod finis praecepti est charitas. Sed ad istum finem venire non possumus sine motione divina, sicut
nec calor calefacere sine virtute caloris ignis, nec lucidum lucere sine virtute lucis. Et tanto altius et excellentius
motio primi moventis, quanto virtus divina supergreditur et transcendit virtutem creatam et omne genus operis;
sed et fortius influit in tantum, ut dicat ille Isaias propheta, XXVI, 12: omnia opera nostra operatus es in nobis,
Domine. Et vox Evangelica (Joan. XV, 5): Sine me nihil potestis facere.
Rursus ad idem. Finis movet efficacius, et tanto efficacius, quanto finis nobilior et melior reperitur, ut bonum
gentis respectu boni civitatis vel familiae, sicut Philosophus dicit in I Politicorum. Finis autem ad quem
principaliter rex intendere debet in se ipso, et in subditis, est aeterna beatitudo, quae in visione Dei consistit. Et
quia ista visio est perfectissimum bonum, maxime debet movere regem et quemcumque dominum, ut hunc finem
subditi consequantur: quia tunc optime regit, si talis in ipso sit finis intentus.
Tali autem modo suos regebat et gubernabat rex ille, et Sacerdos Christus Jesus, qui dicebat in Joan. X, 28: Ego
vitam aeternam do eis. Et iterum (ibid . X): Ego veni ut vitam habeant et abundantius habeant. Hoc autem
maxime facit rex, quando super gregem suum sicut bonus pastor invigilat: quia tunc super eum divina lux
irradiat ad bene regendum, ut pastoribus in ortu Regis nostri et Salvatoris. Et irradiationis iam dictae ad bonum
regimen et in principe et in subditis motum circularem accipimus, rectum et obliquum, de quibus distinctum est
supra et beatus Dionysius loquitur in cap. IV De divinis Nominibus. Hic enim motus ideo rectus dicitur, quia fit
per divinam illuminationem super principem ad bene regendum et super populum meritis principis. Sed obliquus
vocatur, quando per divinam illuminationem sic subditos regit, quod virtuose vivunt, et insurgit in eis divina laus
et gratiarum actio, ut sit quasi quaedam arcualis figura, ex chorda recta et arcu obliquo. Sed circularis motus
divinorum radiorum dicitur, quando divina illuminatio irradiat principem, vel subditum, ex qua quidem elevantur
ad Deum contemplandum et diligendum: aui ideo circularis motus vocatur, quia est ab eodem ad idem et a
puncto ad punctum, quod circularis motus est proprium. Quem quidem motum Philosophus etiam ponit in XII
Metaphysicorum, ubi dicitur, quod motor primus, sive causa prima, quod est Deus, movet alia sicut desideratum
, hoc est ratione finis, qui est ipse, de quo et propheta David loquitur in Psalm. LXXI, licet secundum sacros
doctores adaptetur ad Christum regem nostrum: Deus, inquit, iudicium tuum regi da, et iustitiam tuam filio regis.
Iudicare populum tuum in iustitia, et pauperes tuos in iudicio. Suscipiant montes pacem populo et colles
iustitiam. Quae quidem omnia deprecativa sunt regis, et cuiuslibet domini ad Deum pro bono regimine populi, ad
quod principaliter conari debent, ut dictum est supra. Et quia mentem sic dispositam habent ad divinam
influentiam recipiendam pro salute subditorum, statim subditur: Descendet sicut pluvia in vellus, et sicut
stillicidia stillantia super terram. orietur in diebus eius iustitia et abundantia pacis. Per quae omnia satis
manifestum est quod dominium est a Deo in relatione ad finem sive remotum, qui est Ipse, sive propinquum, qui
est operari secundum virtutem.
|#4 Capitulus 4: Qualiter dominium romanum fuit a Deo provisum propter zelum patriae.
Et quia inter omnes reges et principes mundi romani ad praedicta magis fuerunt solliciti, Deus illis inspiravit ad
bene regendum, unde et digne meruerunt imperium, ut probat Augustinus, in libro De civitate Dei, diversis
causis et rationibus, quas ad praesens, perstringendo, ad tres reducere possumus, aliis, ut tradatur compendiosus,
resecatis, quarum intuitu meruerunt dominium. Una sumitur ex amore patriae. alia vero ex zelo iustitiae; tertia
autem ex zelo civilis benevolentiae. Prima iam dicta virtus satis erat digna dominio, qua participabant quamdam
naturam divinam, eo quod ad communitatem suus fertur effectus. Versatur enim ad universales actiones populi,
sicut Deus est universalis causa rerum. Unde et Philosophus dicit in I Ethic. quod bonum gentis est bonum
divinum. Et quia regale regimen, et quodcumque dominium communitatem importat, communitatem diligens,
dominii communitatem meretur, ut sic ipsum concomitetur praemium secundum meriti qualitatem: et hoc
requirit conditio divinae iustitiae unicuique mercedem rependere, iuxta virtutis opus, ut verbum scriptum in
Apocal. impleatur in eis: opera eorum sequuntur illos. Et iterum in Matth. xxv, scribitur, quod Dominus dedit
unicuique secundum propriam virtutem.

31

