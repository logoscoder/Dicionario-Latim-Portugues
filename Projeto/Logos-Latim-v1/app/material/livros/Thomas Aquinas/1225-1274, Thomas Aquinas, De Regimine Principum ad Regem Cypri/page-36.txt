et in quibusdam montibus dicta regina insidiis compositis invasit castra eiusdem: et sic impetu armatorum
absorbuit, quod ducenta millia fuerunt occisa praefati principis, et ipse captus: cui amputato capite, regina ipsum
in utre sanguine pleno mandavit includi, et sic invective acclamabatur eidem: Sanguinem sitisti, sanguinem bibe;
quasi ipsa mors ignominiosa, quam passus est, fuerit argumentum suae atrocitatis. omnes etiam monarchae
ipsum sequentes, ut in Graecia Magnus Alexander, quamdiu cum reverentia suos tractavit Macedones, vocans
milites suos patres, tamquam antiquiores, optime processit in monarchia; sed eisdem existens ingratus, a sorore
venenatus est; et praecipue, quia post victoriam Darii accepta filia in coniugem, militaria coepit postponere,
luxui vitae intendens, et sui immemor factus dolorosa morte vitam finivit. Et sic de multis aliis principibus
ethnicis exemplum potest adduci, ut de Iulio Caesare et Annibale, qui propter abusum dominii diro necati sunt
exitu, ut eis conveniat quod in Eccle. VIII, 9, scribitur: lnterdum dominatur homo homini in malum suum. Nec
non et illud Isaiae prophetae, quod in omnibus tyrannis . locum habet. Cum enim ostendisset ipsos esse divinae
iustitiae exactores contra peccatores, sicut carnifices dominorum, ut manifestum est supra, cum dixit cap. X, 5:
Assur virga furoris mei, etc., statim subdit: Ipse autem non sic arbitrabitur, et cor eius non sic existimabit; quasi
sic agat ut Dei instrumentum; ad conterendum erit cor eius, et ad interfectionem gentium non paucarum: dixit
enim: Numquid non principes nostri simul reges sunt? Attribuens videlicet suae virtuti et non Dei, qui movet
ipsum ad puniendum transgressores divinorum mandatorum. Hanc autem ingratitudinem ac praesumptionem
tyrannorum Dominus statim ibidem redarguit, et gravissime punit, ut in iam dictis principibus patet. Unde subdit
Propheta in eodem loco: Numquid gloriabitur securis contra eum qui secat in ea? An exaltabitur serra contra eum
qui se fecit? Quomodo si elevetur virga contra elevantem eam, et exaltetur baculus, qui utique lignum est?
Ubi consideranda est similitudo, quia valde congrua est. Sic enim se habet virtus dominantis ad Deum, sicut
virtus baculi ad percutientem, et sicut virtus serrae ad artificem. Constat autem quod virtus serrae vel securis in
artificio nulla est, nisi per artificem moventem et dirigentem: ita et de virtute dominantis contingit,. quod nulla
est sine Deo movente et gubernante. Ergo stultum et praesumptuosum est gloriari de sua virtute. Ista autem ratio
satis aperta esse videtur, et haberi potest ex verbis Philosophi supra inductis. Quia virtus cuiuslibet mobilis a
virtute dependet primi moventis, et eius instrumentum erit: et hinc est quod Deo talis gloria est displicibilis, quia
tales derogant divinae potentiae. Propter quod scribitur in Iudith, quod de sua virtute gloriantes Deus humiliat, et
ideo subiungit dictus Propheta Isaias: Propter hoc mittet dominator Dominus exercituum in pinguibus eius
tenuitatem et subtus gloriam eius succensa ardebit quasi combustio ignis. In quo significatur poena sensibilis,
quae talibus infertur tyrannis, et annihilatio principatus, ut in praedictis est manifestum. Relinquitur igitur a Deo
omne esse dominium, sive legitimum, sive tyrannicum, secundum varias vias suae investigabilis providentiae.

|#9 Capitulus 9: Quod homo naturaliter dominatur animalibus sylvestribus et aliis rebus irrationabilibus, et
quomodo: quod probatur multis rationibus.
Nunc igitur accedendum est ad diversas species dominandi, secundum diversos modos et gradus in hominibus
dominii et principatus.
Et primus quidem generalis est omnium, qui competit homini secundum naturam, ut tradit Augustinus XVIII De
Civ. Dei: in quo casu et Philosophus concordat in I Polit. Hoc autem et Scriptura sacra confirmat, quando in sui
creatione tamquam naturae inditae dixit (Genes. 1, 28): Dominamini piscibus maris et volatilibus coeli, et
universis animantibus quae moventur.super terram: in quibus ostenditur, quod naturae institutae humanae talem
indidit potestatem. Qui enim dixit: Germinet terra herbam virentem, et ex tali dicto data est potestas arboribus
germinandi, dixit et nobis similiter: Dominamini piscibus maris, etc. Et sic ex iam dictis apparet, quod dominium
hominis super caeteras creaturas est naturale. Unde et Philosophus probat secundum eamdem rationem, quod
venationes et aucupia sunt a natura. Et Augustinus in praedicto libro hoc probat per dominium quod antiqui
Patres soliti erant habere, ut pastores essent pecorum, quae et divitiae naturales definitae sunt supra. Et quamvis
tale dominium diminutum sit propter peccata, quia etiam vilia animalia dominantur in nobis et facta sunt nobis
nociva, quod non contingit in homine nisi propter dictam causam; tanto magis tamen participamus de dicto
dominio, quanto magis ad statum attingimus innocentiae: quod etiam vox evangelica nobis promittit, si eius
imitatores fuerimus in iustitia et sanctitate.
Cum enim Dominus exhortaretur discipulos ad animarum salutem, verbum Dei praedicando, sic de eisdem
virtutem denuntiat, dicens (Marc. XVI, 17): In nomine meo daemonia eiicient, linguis loquentur novis, serpentes
tollent: et si mortiferum quid biberint, non eis nocebit. Quod experimento didicimus in virtuosis et perfectissimis
viris, ut in gestis sanctorum Patrum scribitur. Et de beato Paulo traditur in Act. Apost., quia vipera ipsum non
laesit, nec beatum Ioannem Evangelistam venenum; et sic de multis aliis sanctissimis Patribus, qui super
crocodilos, atrocissimas bestias, sive venenosa reptilia Nilum vadabant, ut impleretur in eis quod Dominus in
Luca dixit discipulis, X, 19: Ecce dedi vobis potestatem calcandi super serpentes et scorpiones, et supra omnem
virtutem inimici.
Istius autem dominii in prima hominis institutione collati ex triplici via ratio congruentiae assignari potest.
36

