Dicit ergo quantum ad primum sequebatur autem Jesum simon Petrus, ex devotione, quamvis a longe propter
timorem, et alius discipulus, scilicet Ioannes, cuius nomen ipsemet occultat humilitatis gratia. Datur autem per
hoc intelligi quod reliqui discipuli aufugerant relicto Iesu, ut dicitur Matth. XXVI, 56.
Mystice autem per hos duos discipulos duae vitae intelliguntur, quae Christum sequuntur, scilicet activa, quae
signatur per Petrum, et contemplativa, quae per Ioannem.
Et activa quidem sequitur Christum obediendo, supra X, 27: oves meae vocem meam audiunt, contemplativa
vero cognoscendo et contemplando, Oseae VI, 3: sciemus sequemurque te.
Sequebantur autem isti duo discipuli, quia plus prae ceteris diligebant Christum: unde primi venerunt ad
monumentum, infra XX, 2, et quia eos ad invicem maior vis dilectionis uniebat: unde saepe in evangelio simul
iunguntur; et in Act. Apost.
Dicitur, quod miserunt ad illos Petrum et Ioannem.
Et iterum: Petrus et Ioannes ascenderunt in templum ad horam orationis nonam.
Hic ponitur quomodo Petrus introivit quantum ad ordinem: et primo quomodo Ioannes praecessit; secundo
quomodo Petrum introduxit, ibi exivit ergo discipulus alius etc..
Ordo autem fuit talis, quia Ioannes primo intravit cum Iesu. Et huius ratio erat, quia erat notus pontifici, et Petrus
stabat ad Ostium atrii foris. Et licet Ioannes piscator fuisset, et iuvenis vocatus a Christo, erat tamen notus
pontifici: vel quia pater Ioannis ei servus erat, vel aliquis ex consanguineis suis. Nec hoc posuit Ioannes propter
sui iactantiam, sed propter humilitatem, ne hoc quod primo intravit quam Petrus cum Jesu in atrium pontificis et
non Petrus, magis virtuti suae, et maioritati quam notitiae adscribatur. Et ideo dicit discipulus autem ille, scilicet
Ioannes, erat notus pontifici: et ideo intravit cum Jesu in atrium pontificis, ubi Christus erat ductus. Petrus autem
stabat, quasi praesagiens futuram negationem; Ps. XXX, 13: qui videbant me, foras fugerunt a me.
Mystice autem Ioannes intrat cum Iesu, quia vita contemplativa est ei familiaris; Sap. VIII, 16: intrans in domum
meam, conquiescam cum illa. Sed Petrus stat foris, quia activa vita circa exteriora occupatur; Lc. X, V. 39: maria
sedens secus pedes Domini, audiebat verbum illius. Martha autem satagebat circa frequens ministerium.
Hic ostenditur quomodo Petrus Ioannis interventu introductus est, quia ille alius discipulus, scilicet Ioannes, erat
notus pontifici, et dixit ostiariae, ut eum introduceret, et introduxit Petrum.
Per quod mystice datur intelligi quod per contemplativam introducitur ad Christum activa vita: sicut enim ratio
inferior dirigitur per superiorem, ita activa per contemplativam; Ps. XLII, 3: emitte lucem tuam et veritatem
tuam: ipsa me deduxerunt et adduxerunt in montem sanctum tuum, et in tabernacula tua.
Hic ponitur Petri negatio, et primo ponitur motivum negationis, seu occasio; secundo ponitur ipsa negatio, ibi
dicit ille: non sum; tertio negationis confirmatio, ibi stabant autem servi et ministri ad prunas.
Occasio autem negationis et motivum fuit Petro ancillae interrogatio; unde dicit dixit Petro ancilla ostiaria:
numquid et tu ex discipulis eius es? dicit autem et tu, quia sciebat Ioannem Christi esse discipulum, et tamen
propter familiaritatem nil dicit ei.
Apparet autem in hoc infirmitas Petri pro tempore illo, quia ex debili occasione motus est ad negandum: et hoc
ex duobus. Primo ex ipsa persona interrogante, quia non armatus miles, non admirandus pontifex, sed mulier et
ancilla ostiaria interrogavit.
Secundo ex forma interrogationis, quia non dicit: numquid ex discipulis es proditoris istius? per quod videbatur
magis ex compassione loqui. Unde et ex hoc percipitur quod verbo Domini caeli firmati sunt, et spiritu oris eius
omnis virtus eorum: Ps. XXXII, V. 6, quia qui ad vocem ancillae Christum negavit, postmodum nomen Christi
coram principibus sacerdotum confitetur et praedicat; Act. IV, 8 ss..
Negatio Petri ponitur cum dicit dicit ille: non sum. In quo debemus advertere, secundum Augustinum, non solum
ab eo negari Christum qui dicit eum esse Christum, sed ab eo etiam qui negat se esse Christianum.
Nil autem aliud isto modo negavit Petrus, quam se esse Christianum. Ideo autem Dominus Petrum negare
permisit, quia voluit ut ipse, qui praeponendus erat toti ecclesiae, infirmis et peccantibus magis compateretur,
expertus in seipso infirmitatem peccati; Hebr. IV, 15: non habemus pontificem qui non possit compati
infirmitatibus nostris, tentatum per omnia absque peccato: verum est de Christo, sed de Petro potest dici etiam
cum peccato.
Quidam tamen quamdam inanem gratiam appropriantes Petro, dicunt, quod non timore negavit, sed amore,
volens semper esse cum Christo, et sequi continue; noverat enim quod si fateretur se esse de Christi discipulis,
fuisset separatus a Christo, et expulsus.
Sed hoc non consonat dictis Domini: quia non ideo negavit quia noluit a Christo separari, sed quia noluit pro
Christo animam ponere. Supra enim cum dixisset, animam meam pro te ponam, respondit Jesus: animam tuam
pro me pones? amen, amen dico tibi: non cantabit gallus antequam ter me neges.
Confirmatio negationis ponitur ibi stabant autem servi et ministri ad prunas...
Erat autem cum eis et Petrus; quasi ut magis videretur non esse eius discipulus. Nam Petrus ad hoc quod non
videretur ex discipulis, posuit se inter ministros et servos stantes ad prunas quia frigus erat, sicut quandoque in
aequinoctio hiemali in martio contingit: in quo Petrus non bene consideravit quod dicitur in Ps. XVII, 26: cum
sancto sanctus eris... Et cum perverso perverteris.

345

