Privilegium autem mortis admirabile et speciale est, quia nullum dolorem sensit in morte; et hoc Deo faciente, ut
qui a corruptione carnis extitit penitus alienus, esset a dolore mortis extraneus.
|#5 Lectio 5
Congruentiam auctoris ad fidem ostendit, dicens tamen post omnes evangelium scripsit.
In libris sacrae Scripturae duplex ordo consideratur, unus scilicet temporis quo scripti fuerunt, et alius
dispositionis, quo in biblia ordinantur.
|+1 Capitulus 1
|#1 Lectio 1
Evangelista Ioannes, sicut dictum est, intendit principaliter ostendere divinitatem verbi incarnati; et ideo dividitur
istud evangelium in partes duas.
Primo enim insinuat Christi divinitatem; secundo manifestat eam per ea quae Christus in carne fecit, et hoc II
cap.
Et die tertia.
Circa primum duo facit.
Primo proponit Christi divinitatem; secundo ponit modum, quo Christi divinitas nobis innotuit, ibi et vidimus
gloriam eius etc..
Circa primum duo facit.
Primo agit de divinitate Christi; secundo de verbi Dei incarnatione, ibi fuit homo missus a Deo.
Quia vero in unaquaque re sunt consideranda duo, scilicet esse et operatio, sive virtus ipsius, ideo primo agit de
esse verbi quantum ad naturam divinam; secundo de virtute, seu operatione ipsius, ibi omnia per ipsum facta
sunt.
Circa primum quatuor facit.
Primo ostendit quando erat verbum, quia in principio erat verbum; secundo ubi erat, quia apud Deum; unde dicit
et verbum erat apud Deum; tertio quid erat, quia Deus; unde subiungit et Deus erat verbum; quarto quomodo
erat, quia hoc erat in principio apud Deum.
Prima duo pertinent ad quaestionem, an est: secunda vero duo pertinent ad quaestionem quid est.
Circa primum autem videndum est quid sit hoc quod dicitur in principio erat verbum. Ubi tria diligenter
inquirenda concurrunt, secundum tres dictiones huius orationis.
Et primo quid sit hoc quod dicitur verbum; secundo quid sit hoc quod dicitur in principio; tertio quid sit hoc
quod dicitur verbum erat in principio.
Ad intellectum autem huius nominis verbum, sciendum est quod, secundum Philosophum ea quae sunt in voce,
sunt signa earum, quae sunt in anima, passionum. Consuetum est autem in Scriptura quod significata nominantur
nominibus signorum, sicut illud I Cor. X, 4: petra autem erat Christus. De necessitate autem oportet quod illud
intrinsecum animae nostrae, quod significatur exteriori verbo nostro, verbum vocetur. Utrum autem per prius
conveniat nomen verbi rei exteriori voce prolatae, vel ipsi conceptioni mentis, nihil refert ad praesens. Planum
est tamen quod illud quod voce significatur, interius existens in anima, prius est quam ipsum verbum exteriori
voce prolatum, utpote causa eius existens.
Si ergo volumus scire quid est interius verbum mentis, videamus quid significat quod exteriori voce profertur.
In intellectu autem nostro sunt tria: scilicet ipsa potentia intellectus; species rei intellectae, quae est forma eius,
se habens ad ipsum intellectum, sicut species coloris ad pupillam; et, tertio, ipsa operatio intellectus quae est
intelligere. Nullum autem istorum significatur verbo exteriori voce prolato.
Nam hoc nomen lapis non significat substantiam intellectus, quia hoc non intendit dicere nominans; nec
significat speciem, quae est qua intellectus intelligit, cum etiam hoc non sit intentio nominantis; non significat
etiam ipsum intelligere, cum intelligere non sit actio exterius progrediens ab intelligente, sed in ipso manens.
Illud ergo proprie dicitur verbum interius, quod intelligens intelligendo format.
Intellectus autem duo format, secundum duas eius operationes. Nam secundum operationem suam, quae dicitur
indivisibilium intelligentia, format definitionem; secundum vero operationem suam, qua componit et dividit,
format enunciationem, vel aliquid huiusmodi.
Et ideo, illud sic formatum et expressum per operationem intellectus, vel definientis vel enunciantis, exteriori
voce significatur.
Unde dicit Philosophus quod ratio, quam significat nomen, est definitio. Istud ergo sic expressum, scilicet
formatum in anima, dicitur verbum interius; et ideo comparatur ad intellectum, non sicut quo intellectus
intelligit, sed sicut in quo intelligit; quia in ipso expresso et formato videt naturam rei intellectae. Sic ergo
habemus significationem huius nominis verbum.
Secundo, ex his quae dicta sunt, concipere possumus, quod verbum semper est aliquid procedens ab intellectu in
actu existente. Iterum quod verbum semper est ratio et similitudo rei intellectae. Et si quidem eadem res sit
intelligens et intellecta, tunc verbum est ratio et similitudo intellectus, a quo procedit; si autem sit aliud
5

