Respondit mulier, etc.. Hic convincitur a Christo mulier. Et primo ponitur eius responsio; secundo contestatio
qua convincitur a Christo, ibi bene dixisti.
Circa primum sciendum est, quod mulier turpitudinem suam occultare volens, et Christum sicut purum hominem
credens, licet verum responderit Christo, tamen ficte et occulte dedecus suum tacebat; quia, secundum quod
dicitur Eccli. IX, 10: mulier fornicaria quasi stercus in via conculcabitur. Et ideo respondit et dixit: virum non
habeo. Et verum erat: quia licet ante plures habuerit, scilicet quinque, nunc vero non legitimum habebat virum,
sed cuidam adhaeserat; et ideo convincitur a Domino.
Unde dicit dixit ei Jesus: bene dixisti, quia non habeo virum, scilicet legitimum; quinque enim viros habuisti,
ante ipsum, et nunc quem habes, idest hoc modo uteris ut viro, non est tuus vir; hoc vere dixisti: quia virum non
habes. Ideo autem dixit ei Dominus ea quae ab ea non didicerat, et occulta sibi videbantur, ut mulierem ad
spiritualem intelligentiam reducat et credat, in Christo aliquid divinum esse.
Mystice autem quinque viri sunt quinque libri Moysi, quia Samaritani, ut dictum est, eos recipiebant; et ideo
dicit quinque enim viros habuisti; et nunc quem habes, idest quem audis, scilicet Christum, non est tuus vir, quia
non credis.
Sed, ut dicit Augustinus, haec expositio non est bona, quia mulier ista dimissis quinque viris, venit ad hunc quem
habebat, sed isti qui veniunt ad Christum, non dimiserunt quinque libros Moysi. Et ideo aliter dicendum, quod
quinque viros habuisti, idest quinque sensus, quibus usque modo utebaris; sed hunc quem habes, scilicet
rationem errantem, qua spiritualiter dicta adhuc carnaliter intelligis, non est tuus vir, legitimus, sed adulter; et
ideo tolle istum adulterum errorem, qui te corrumpit et voca virum tuum, idest intellectum, ut intelligas me.
Hic agitur de petitione qua donum acquiritur, quae est oratio. Et primo ponitur quaestio mulieris de oratione;
secundo responsio Christi, ibi dixit ei Jesus: mulier, crede mihi.
Circa primum duo facit mulier.
Primo confitetur idoneitatem Christi ad respondendum quaestioni; secundo quaestionem proponit, ibi patres
nostri in monte hoc adoraverunt, etc..
Mulier autem ista auditis quae Christus de occultis ei manifestaverat, quem usque modo purum hominem
credidit, nunc prophetam confitetur, idoneum ad satisfaciendum de dubiis. Hoc est proprium prophetarum, ut
absentia et incognita annuntient; I Reg. IX, 9: qui olim dicebatur videns, nunc dicitur propheta. Et ideo dicit
Domine>, ut video, propheta es tu; quasi dicat: in hoc quod occulta mihi dicis, ostenderis propheta.
In quo, secundum Augustinum, patet quod coepit ad eam venire vir, sed non plene venit: quia Dominum
prophetam putabat: licet enim propheta esset, Matth. XIII, 57: non est propheta sine honore nisi in patria sua:
tamen erat plusquam propheta, quia prophetas ipse constituit; Sap. VII, 27: in animas sanctas per nationes se
transfert, amicos Dei et prophetas constituit.
Consequenter ponit quaestionem de oratione, dicens patres nostri in monte hoc adoraverunt; et vos dicitis quia
ierosolymis est locus ubi adorare oportet. In quo admiranda est mulieris diligentia, quia mulieres, utpote curiosae
et infructuosae, et non solum infructuosae, sed et otiosae, I Tim. V, non de mundanis, non de futuris eum
interrogabat, sed de his quae Dei sunt; secundum illud Matth. VI, 33: primum quaerite regnum Dei.
Et movet primo quaestionem de his quae in terra illa homines movere consueverant, scilicet de loco orationis, de
quo quaestio vertebatur inter Iudaeos et Samaritanos; et hoc est quod dicit patres nostri in monte hoc
adoraverunt, et vos dicitis etc..
Circa quod sciendum est, quod Samaritani (secundum legis mandata) Deum colentes, fecerunt templum, in quo
eum adorarent, non euntes in ierusalem propter Iudaeos eis infestos: quod quidem templum fecerunt in monte
Garizim, Iudaei vero in monte sion. Unde quaestio vertebatur inter eos quis istorum montium esset convenientior
locus orationi; et utrique adducebant rationes pro parte sua: Samaritani quidem dicebant magis in monte Garizim
esse adorandum, quia antiqui patres adoraverunt ibi Dominum; et ideo dicit patres nostri in monte hoc
adoraverunt.
Sed quomodo dicit mulier patres nostri, cum Samaritani non essent ex semine Israel? ad hoc est responsio,
secundum chrysostomum, quod aliqui dicunt Abraham in monte illo filium obtulisse; alii autem in monte sion, ut
habetur Gen. XXII. Vel potest dici, quod patres nostri intelligantur Iacob et filii eius, qui, ut habetur Gen.
XXXIII, et dictum est supra, habitavit in sichem, quae est sita iuxta montem Garizim, et forte ibi adoraverunt in
monte Dominum. Vel potest dici quod filii Israel adoraverunt in monte hoc, quando Moyses praecepit ut
ascenderent in montem Garizim ad benedicendum servantibus mandata Domini, ut dicitur Deut. VI.
Et vocat istos patres suos, vel propter legem datam filiis Israel, quam servabant Samaritani, vel propter terram
eorum quam inhabitabant, ut dictum est supra. Iudaei autem dicunt orandum esse in ierusalem auctoritate
Domini qui praecepit Deut. XII, 13: cave ne offeras holocausta tua in omni loco quem videris, sed in loco quem
elegerit Dominus Deus tuus: qui quidem orationis locus primo fuit in silo, postea vero auctoritate Salomonis et
Nathan prophetae, arca Dei portata est de silo in ierusalem, et ibi factum est templum, secundum illud Ps. Lxxvii,
60: repulit tabernaculum silo. Et postea sequitur: sed elegit tribum Iuda, montem sion, quem dilexit. Sic ergo
Samaritani adducebant pro se auctoritatem patrum; Iudaei vero auctoritatem prophetarum, quos Samaritani non
recipiebant.

93

