interiectio deprecantis. Recte a Domino Jesu salutem petunt, quia dicitur Is. XXXV, 4: Dominus ipse veniet, et
salvabit nos; Ps. Lxxix, V. 3: excita potentiam tuam et veni.
Laudant autem quantum ad duo, scilicet quantum ad eius adventum, et quantum ad potentiam regni eius.
Adventum quidem eius laudant, dicentes benedictus qui venit in nomine Domini.
Unde sciendum est, quod benedicere est bonum dicere. Aliter autem Deus benedicit nobis, aliter nos Deo. Deus
enim benedicendo nobis, facit nos bonos, nam dicere suum, est eius facere: dixit enim, et facta sunt, ps.
Cxlviii, 5. Nos autem benedicendo Deo, confitemur eius bonitatem; Ps. Cxvii, 26: benediximus vobis de domo
Domini. Gen. c. XXVII, 29: qui benedixerit tibi, sit ille benedictus etc.. Benedictus ergo qui venit in nomine
Domini. Christus enim operabatur in nomine Dei; quia omnia opera quae faciebat, ad gloriam Dei ordinabat.
Quia vero et pater Dominus est, et filius Dominus est, ideo hoc quod dicitur in nomine Domini, potest intelligi
dupliciter. Uno modo benedictus qui venit in nomine Domini idest, in nomine sui ipsius, tamquam Dominus; Is.
XXXIII, 22: Dominus legifer noster. Moyses ergo hoc modo non venit in nomine Domini, quia venit sicut
servus.
Hebr. III, 5: Moyses in omni domo sua tamquam famulus fidelis erat, in testimonium eorum quae dicenda erant.
Sed, secundum Augustinum, melius dicitur in nomine Domini, scilicet patris. Nam verba eius ad hoc nostrum
dirigunt intellectum. Supra V, 43: ego veni in nomine patris mei etc.. Dupliciter autem dicitur venire in nomine
patris.
Primo quidem in quantum venit ut filius, per quod datur intelligi pater; secundo inquantum venit ut manifestans
patrem; infra c. XVII, 6: manifestavi nomen tuum hominibus.
Potentiam vero regni eius laudant cum dicunt rex Israel. Ad litteram enim credebant Iudaei quod venisset
regnaturus temporaliter super eos, et redempturus eos a servitute Romanorum, et ideo applaudebant ei tamquam
regi; Ier. XXIII, 5: regnabit rex, et sapiens erit; Is. XXXII, 1: ecce in iustitia regnabit rex, et principes in iudicio
praeerunt.
Sed sciendum, quod omnia verba praedicta poterant haberi ex Psalmis. Nam cum Psal. Cxvii, 22, diceret:
lapidem quem reprobaverunt aedificantes, subdit o Domine>, salvum me fac... Benedictus qui venit in nomine
Domini. Ubi Hieronymus, secundum Hebraeam veritatem, transtulit hosanna, benedictus. Sed hoc quod subdunt
rex Israel, non est in Psalmis, sed est ibi: Deus Dominus, et illuxit nobis.
In quo ex eorum caecitate minuunt eius laudem, quia Psalmus laudat eum tamquam Deum, ipsi vero tamquam
regem temporalem.
Consequenter cum dicit et invenit Jesus asellum, et sedit super eum, ponit Domini adventum: et primo ponit
modum veniendi; secundo inducit prophetiam; tertio ostendit dispositionem discipulorum circa hoc factum.
Notandum est circa primum, quod Ioannes evangelista evangelium suum post omnes alios evangelistas
conscripsit, unde omnia evangelia diligenter perlegerat et quae per alios diffuse dicta erant, ipse compendio
tradidit, quae vero omiserant, ipse supplevit. Quia vero diffuse in aliis evangelistis habetur quomodo Dominus
misit duos de discipulis suis ut asinam adducerent, ideo hoc Ioannes breviter pertransivit, dicens et invenit Jesus
asellum, et sedit super eum.
Sciendum autem, quod facta Christi sunt quasi media inter facta veteris testamenti et novi: et ideo tam turba quae
praecedebat quam quae sequebatur, eum laudabat, inquantum facta Christi sunt regula et exemplar eorum quae
fiunt in novo testamento, et praefigurata a patribus veteris testamenti.
Asellus autem, quod est animal rude, significat populum gentium, super quem sedit, ut significaret quod ipse
redempturus esset gentes; Is. XLIX, 6: dedi te in lucem gentium, ut sis salus mea usque ad extremum terrae; ibid.
XXXII, 20: beati qui seminatis super omnes aquas, mittentes pedes bovis et asinae, idest, coniungentes in
unitatem fidei populum Iudaeorum et gentium.
Quia autem matthaeus evangelium suum scripsit Iudaeis, mentionem facit de asina, per quam signatur synagoga
Iudaeorum, quae fuit quasi mater gentium in spiritualibus, quia de sion exibit lex, et verbum Domini de
ierusalem: Is. II, 3. Alii vero evangelistae, quia gentibus evangelia scripsere, faciunt etiam mentionem de pullo
etc..
Consequenter cum dicit sicut scriptum est etc., inducit prophetiam quae scripta est Zac. IX, 9, in qua primo dat
securitatem; secundo promittit regiam maiestatem; tertio subdit utilitatem regis.
Securitatem dat cum dicit noli timere, filia sion. Sion arx erat in ierusalem, ubi erat habitatio regis. Filia ergo
sion est plebs ierosolymorum, et Iudaeorum qui subditi erant regi ierusalem. Iudaeis ergo dicitur noli timere, quia
Dominus defensor tuus; is. c. LI, 12: quis tu ut timeas ab homine mortali? Ps. XXVI, 1: Dominus defensor vitae
meae: a quo trepidabo? in quo excludit evangelista timorem mundanum et servilem.
Regiam autem maiestatem promittit, dicens ecce rex tuus venit etc.. Is. IX, 6: parvulus datus est nobis. Et infra,
ibid. 7: super solium David et super regnum eius sedebit.
Dicit autem tuus, idest ex te carnem sumens, quia nusquam Angelos apprehendit, sed semen Abrahae: Hebr. II,
16. Iterum tuus, idest ad utilitatem tuam, unde subdit venit tibi; Lc. XIX, 42: si cognovisses et tu, et quidem nunc
quae ad pacem tibi: nunc autem abscondita sunt ab oculis tuis. Sed tamen ipsi resistendo, eorum utilitatem
impedierunt.

244

