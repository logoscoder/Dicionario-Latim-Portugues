Sed efficacior est modus per prophetias et praenoscentiam futurorum converti, quam per miracula. Ipsi enim
Daemones, et aliqui homines eorum auxilio, aliqua mira praetendere possunt: sed futura praedicere solius
divinae virtutis opus est; Is. XLI, 23: ventura quoque annuntiate, et dicemus quod dii estis; I cor. c. XIV, 22:
prophetiae datae sunt fidelibus.
Et inde est quod Dominus non per miracula, sed per praenuntiationem occultorum Nathanaelem ad fidem trahit;
et ideo dicit de eo ecce vere Israelita, in quo dolus non est.
Ubi tria occulta ei insinuat, scilicet occulta praesentia, quae sunt in corde, praeterita facta, et futura caelestia:
quae quidem tria scire, divinum est, non humanum opus.
Occulta quidem praesentia insinuat ei, cum dicit ecce vere Israelita, in quo dolus non est: ubi quidem primo
ponitur Christi praenuntiatio; secundo vero Nathanaelis inquisitio, ibi unde me nosti? dicit ergo circa primum
vidit Jesus Nathanaelem venientem ad se, quasi dicat: antequam ad ipsum perveniret, dixit de eo: ecce vere
Israelita etc.. Dixit autem hoc de eo antequam ad ipsum perveniret, quia si dixisset hoc postquam ad Jesum
pervenisset, potuisset credere Nathanael quod hoc Jesus audivisset a Philippo.
Dixit autem ecce vere Israelita, in quo dolus non est: Israel autem duas interpretationes habet. Uno enim modo
interpretatur rectissimus; Is. XLIV, 2: noli timere, serve meus rectissime, quem elegi, ubi dicit Glossa, quod
Israel interpretatur rectissimus. Alio modo Israel interpretatur vir videns Deum. Et secundum utrumque,
Nathanael est vere Israelita: quia enim ille dicitur rectus in quo non est dolus, ideo dicitur vere Israelita, in quo
dolus non est; quasi dicat: vere repraesentas genus tuum, quia tu es rectus et sine dolo.
Quia vero per munditiam et simplicitatem homo Deum videt, ideo dixit vere Israelita; idest, tu es vir vere videns
Deum, quia tu es simplex et sine dolo.
Dixit autem in quo dolus non est, ne credatur quod malitiose dixerit: a Nazareth potest aliquid boni esse? quasi
interrogans.
Augustinus autem aliter exponit.
Manifestum est enim quod omnes sub peccato nascuntur. Illi ergo dicuntur dolosi qui peccatum habentes in
corde, exterius fingunt se iustos; qui vero peccator est, et se peccatorem confitetur, non est dolosus. Dixit ergo
ecce vere Israelita, in quo dolus non est, non quod peccatum non haberet, non quod illi medicus necessarius non
esset, quia nemo sic natus est ut nullo medico indigeat; sed in eo confessionem peccati laudavit.
Consequenter cum dicit unde me nosti? ponitur Nathanaelis inquisitio.
Admirans enim Nathanael virtutem Dei in occultorum manifestatione, quia hoc solius Dei est: Ier. XVII, 9,
pravum est cor hominis, et inscrutabile, et quis cognoscet illud? ego Dominus scrutans cor et probans renes; et I
Reg. XVI, 7, homines vident ea quae parent, Deus autem intuetur cor, ideo quaerit unde me nosti? in quo
commendatur Nathanaelis humilitas: quia licet laudaretur, non est elatus; sed laudem propriam suspectam habuit:
contra quod dicitur Is. III, 12: popule meus, qui beatum te dicunt, ipsi te decipiunt.
Praeterita vero absentia insinuat, cum dicit priusquam te Philippus vocaret, cum esses sub ficu, vidi te, ubi primo
ponitur denuntiatio Christi; secundo confessio Nathanaelis, ibi respondit et Nathanael, et ait: Rabbi, tu es filius
Dei.
Circa primum sciendum est, quod Nathanael posset habere duplicem suspicionem de Christo: unam quod
dixisset Christus praemissa, volens ei blandiri et ad amicitiam suam trahere; aliam quod ea quae dixit supra, ab
alio cognovisset. Ut ergo suspicionem auferat, et ad altiora erigat, illa occulta manifestat quae nullus nisi
divinitus scire potuisset, ea videlicet quae statim circa ipsum Nathanaelem contigerant: et hoc est quod dicit
priusquam te Philippus vocaret, cum esses sub ficu, vidi te. Ad litteram enim, sub arbore fici fuerat Nathanael,
cum a Philippo vocaretur: quod Christus virtute divinitatis coniecerat, quia, ut dicitur Eccli. XXIII, V. 28, oculi
Domini multo lucidiores super solem.
Mystice autem per ficum designatur peccatum: tum quia invenimus arborem fici maledictam folia sola
habentem, et non fructum, Matth. XXI, 19 quod factum est in figuram peccati; tum quia Adam et eva cum
peccassent, de foliis ficus perizomata fecerunt. Dicit ergo cum esses sub ficu, idest, sub umbra peccati antequam
ad gratiam vocatus esses, ego vidi te, scilicet oculo misericordiae: nam ipsa Dei praedestinatio oculo pietatis
respicit praedestinatos sub peccatis viventes; Eph. I, 4: elegit nos ante mundi constitutionem etc.. Et de isto oculo
loquitur hic. Vidi te, praedestinando scilicet ab aeterno.
Vel, secundum Gregorium, cum esses sub ficu, idest sub umbra legis, vidi te. Hebr. X, V. 1: umbram habens lex
futurorum bonorum etc..
Statim autem Nathanael ad hoc conversus, et virtutem divinitatis in Christo cognoscens, in vocem confessionis et
laudem prorumpit, dicens Rabbi, tu es filius Dei.
Ubi tria considerat de Christo, scilicet plenitudinem scientiae, cum dicit Rabbi, quod interpretatur magister; ac si
dicat, perfectus es in scientia. Iam praesentiebat quod dicitur Matth. XXIII, 10: magister vester unus est,
Christus.
Secundo excellentiam singularis gratiae, cum dicit tu es filius Dei. Nam quod homo sit filius Dei per
adoptionem, non est nisi gratiae; et etiam esse filium Dei per unionem, quod est proprium homini Christo, per
gratiam est: quia non ex aliquibus praecedentibus meritis, sed per gratiam unionis homo ille est filius Dei.

54

