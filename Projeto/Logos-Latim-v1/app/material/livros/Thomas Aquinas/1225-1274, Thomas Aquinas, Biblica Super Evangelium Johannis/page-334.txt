Responsio. Dicendum, quod uniuscuiusque perfectio nihil est aliud quam participatio divinae similitudinis. In
tantum enim sumus boni inquantum Deo assimilamur. Unitas ergo nostra intantum est perfectiva inquantum
participat unitatem divinam. Est autem duplex unitas in divinis: scilicet naturae, supra X, 30: ego et pater unum
sumus, et unitas amoris in patre et filio, quae est unitas spiritus. Et utraque est in nobis, non quidem per
aequiparationem, sed per similitudinem quamdam: pater enim et filius sunt eiusdem naturae numero, nos autem
sumus unum in natura secundum speciem. Item ipsi sunt unum per amorem non participatum ex dono alicuius,
sed ab eis procedentem: nam pater et filius diligunt se spiritu sancto; nos autem per amorem participatum ex
aliquo superiori.
Necessitatem autem huius conservationis ponit dicens cum essem cum eis, ego servabam eos in nomine tuo:
quae causatur ex duobus.
Primo quidem ex recessu sui; secundo ex odio mundi, ibi ego dedi eis sermonem tuum.
Circa primum tria facit.
Primo ponit conservationis studium, quod Dominus cum esset praesens, eis exhibuit; secundo insinuat discessum
quo ad patrem redit, ibi nunc autem ad te venio; tertio assignat rationem quare haec verba protulit, ibi et haec
loquor etc..
Circa primum tria facit.
Primo proponit conservandi modum; secundo conservationis debitum; tertio conservationis efficaciam, sive
effectum.
Sed modus conservandi est congruus, quia virtute patris; unde dicit cum essem cum eis, scilicet praesentia
corporali, baruch III, 38: post haec in terris visus est, et cum hominibus conversatus est, ego, scilicet filius
hominis, servabam, idest custodiebam, eos a malo et peccato; sed non virtute humana, immo divina, quia in
nomine tuo: quod quidem nomen etiam commune est patri et filio et spiritui sancto; Matth. Ult. 19: baptizantes
eos in nomine patris et filii et spiritus sancti. Et hoc quidem, tum quia pater et filius sunt unus Deus, tum quia in
nomine patris intelligitur etiam nomen filii: pater enim dicitur qui habet filium.
Sed attende, quia supra cum negasset se habere Daemonium, non negavit se Samaritanum, idest custodem esse,
quia custos est; Is. XXI, 11: custos quid de nocte? scilicet huius mundi. Ipse enim sicut pastor custodit gregem
suum.
Sed conservationis debitum ponit dicens quos dedisti mihi: custos enim tenetur custodire suae custodiae
deputatos; III Reg. XX, 39: custodi virum istum; habac. c. II, 1: super custodiam meam stabo. Sic stat praelatus
quando diligenter invigilat super his qui sibi sunt deputati; Lc. II, 8: pastores erant in regione eadem vigilantes,
et custodientes vigilias noctis super gregem suum.
Sed efficacia custodiae est perfecta, quia nemo ex iis periit; supra X, 27: oves meae vocem meam audiunt, et non
rapiet eas quisquam de manu mea; et supra VI, V. 40: omnis qui credit in eum, habet vitam aeternam. Sed ab hac
efficacia excipitur unus, scilicet filius perditionis, scilicet Iudas; qui dicitur filius perditionis, quasi ad perpetuam
perditionem praescitus et praeordinatus.
Sic enim aliqui deputati ad mortem dicuntur filii mortis; I Reg. XXVI, 16: omnes vos filii mortis estis; Matth.
XXIII, 15: circuitis mare et aridam ut faciatis unum proselytum...
Et facitis eum filium mortis duplo quam vos.
Sed nota, quod interlinearis habet: filius mortis, idest praedestinatus perditioni; cum tamen raro inveniatur quod
praedestinatio ponatur in malum. Unde hic sumitur communiter pro scientia vel ordinatione. Ideo praedestinatio
semper in bonum ponitur, quia habet duplicem effectum gratiae et gloriae; et ad utrumque Deus ordinat. Sed in
reprobatione duo sunt, culpa et poena temporaliter: et ad unum eorum Deus tantum ordinat, scilicet ad poenam,
et non per se.
Ut Scriptura, qua scilicet praedixisti, scilicet in Ps. Cviii, 1: Deus laudem meam ne tacueris: quia os peccatoris et
os dolosi super me apertum est, quod scilicet esset me proditurus: impleretur.
Nunc autem ad te venio, deserens eos corporali praesentia; supra XVI, 28: iterum relinquo mundum, et vado ad
patrem.
Sed quia haec verba in corde male intelligentium possent infidelitatis scandalum generare, quasi non posset eos
servare ab eis recedens vel quod pater eos ante non servasset: sed quidem et pater eos ante servabat, unde dixit:
ego servabam eos in nomine tuo, sed et filius post suum recessum eos servare potuit.
Et ideo rationem dictorum assignans, dicit et haec loquor in mundo, ut habeant gaudium meum impletum in
semetipsis; quasi dicat: locutus sum sicut homo orans; sed haec loquor propter consolationem discipulorum
aestimantium me esse hominem purum, ut saltem consolentur in hoc quod eos tibi patri, quem maiorem credunt,
recommendo, gaudentes se esse in protectione patris. Et hoc, secundum chrysostomum.
Vel secundum Augustinum, ut referantur haec verba ad hoc quod supra dixit: ut sint unum sicut et nos sumus. Et
sic ponuntur ut fructus unitatis; quasi diceret ut habeant gaudium, iam superius expressum, quo scilicet in me
gaudeant, vel quod eis est a me, plenum in semetipsis: quod quidem consequentur per unitatem spiritus, per
quam pervenient ad gaudium vitae aeternae, quod est plenum. Ideo autem gaudium ad unitatem sequitur, quia
unitas et pax faciunt perfecte gaudere; Prov. XII, 20: qui ineunt pacis consilia, sequitur eos gaudium; Gal. V, 22:
fructus autem spiritus est gaudium etc..
334

