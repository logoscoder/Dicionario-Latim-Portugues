Hic ostendit causam praedictam convenientem esse: nam impletio mandati demonstrat dilectionem ad
mandantem. Et ideo dicit hoc mandatum accepi a patre meo, scilicet animam ponendi, et sumendi eam; infra
XIV, 23: si quis diligit me, sermonem meum servabit, et pater meus diliget eum.
|#5 Lectio 5
Postquam Dominus ostendit se habere virtutem vivificativam, et insinuavit vivificandi modum, hic ostendit
secundum quid sibi vivificativa potestas conveniat, et primo evangelista ponit dissensionem exortam super hoc
inter turbas ad se invicem; secundo ponit disceptationem principum Iudaeorum ad Christum, ibi facta sunt
encaenia etc..
Circa primum tria facit.
Primo ponit ipsam turbarum dissensionem; secundo subdit unius partis dissentientium opinionem; tertio infert
sanam alterius partis assertionem.
Dissensio autem orta est inter turbas quae Christum audierant, ex sermonibus eius: et hoc est quod dicit dissensio
itaque facta est inter Iudaeos propter sermones hos. Dum enim quidam ex eis sermones ipsos recte intelligebant,
quidam non recte, dissentiebant ad invicem; Matth. X, 34: non veni pacem mittere, sed gladium, scilicet
evangelicae doctrinae, cui alii credunt, alii contradicunt; Ps. Cvi, 40: effusa est contentio super principes.
Opinio autem alterius partis dissentientium est falsa: et quantum ad hoc dicit dicebant autem multi ex ipsis. Dicit
autem multi, quia, ut dicitur Eccle. I, 15: stultorum infinitus est numerus. Dicebant, inquam, Daemonium habet,
et insanit. Consuetudo namque stultorum est ut dubia semper interpretentur in malum, cum tamen contrarium
debeat fieri. Unde contingit quod quaecumque ignorant, blasphemant, ut dicitur in canonica Iudae. Quia ergo
verba Domini intelligere non valebant, quia lux in tenebris lucet, et tenebrae eam non comprehenderunt, ideo
blasphemant dicentes Daemonium habet, et insanit. Et nituntur alios ab eo avertere, dicentes: quid eum auditis?
blasphemantes autem, duo Christo imponunt.
Primo, quod Daemonium habet; quasi dicant: non ex spiritu sancto, sed ex spiritu maligno loquitur. Simile
dicitur Act. XVII, 18, de Paulo: novorum Daemoniorum annuntiator est. Contingit autem aliquem habere
Daemonium privatum et familiarem; et talis licet semper insaniat spiritualiter, non tamen semper insanit
corporaliter; aliquem vero arreptum a Daemone esse: et iste semper insanit etiam corporaliter. Unde Mc. III, 21,
dicebant: quoniam in furorem versus est.
Secundo, ut ostendat quod Christus sic habeat Daemonium, dicunt et insanit. Act. XXVI, V. 24: multae litterae
ad insaniam te adducunt.
Nec mirum si blasphemant, quia animales sunt, et, ut dicitur I Cor. II, 14, animalis homo non percipit ea quae
sunt spiritus Dei.
Sententia autem et assertio alterius partis improbat praemissam opinionem dupliciter. Primo ex pondere
verborum; unde dicit alii, qui scilicet recte sapiebant, dicebant: haec verba non sunt Daemonium habentis, quasi
dicant: ex eis videtur quod non insanit, cum sint ordinata et ponderosa; supra VI, 69: Domine>, ad quem ibimus?
verba vitae aeternae habes. Unde Paulus dicit act. c. XXVI, 25: non insanio, optime feste, sed verba veritatis et
sobrietatis loquor.
Secundo ex magnitudine miraculi; unde dicit numquid Daemonium potest oculos caecorum aperire? quasi dicat:
non erat enim hoc miraculum maximum? et ideo recte credebant, quod non nisi Dei virtute fieri posset; supra IX,
33: si non esset hic a Deo, non poterat facere quidquam.
Sciendum est autem, quod quaedam miracula sunt quae possunt fieri virtute Daemonum et Angelorum; quaedam
vero sunt quae nullo modo eorum virtute fieri possunt.
Ea enim quae sunt supra ordinem naturae, nulla creatura, quaecumque sit, sua virtute potest facere, cum etiam
ipsa subiaceat legibus naturae. Deus autem solus, qui est supra naturam, operari potest supra naturae ordinem.
Quidquid ergo aliqua creatura operatur, oportet quod sistat infra naturae ordinem.
Ex quo patet quod omne illud quod potest fieri secundum ordinem naturae, potest Angelus et bonus et malus,
quando sibi permittitur.
Sicut secundum semina, quae sunt in rebus naturalibus ad generationem aliquorum animalium ordinata, possunt
illorum animalium generationem operari; sicut fecerunt magi Pharaonis, Ex. VII, 11. Et similiter alterare
naturam alicuius possunt: unde possent sanare infirmos, quibus beneficio naturae subveniri posset.
Illa autem quae simpliciter naturae ordinem transcendunt, non possunt fieri nisi a Deo, seu a bonis Angelis et
sanctis hominibus virtute Dei, quam orando impetrant. Tale autem est illuminatio caeci et resuscitatio
mortuorum: non enim naturae virtus se extendere potest ad oculorum restitutionem et mortuorum
resuscitationem. Et ideo Daemonium non potest caecorum oculos aperire, et mortuos suscitare: quia hoc est
solius Dei et sanctorum virtute Dei.
Hic ponitur dissensio quae mota est a principibus Iudaeorum ad Christum, et primo evangelista proponit
Iudaeorum interrogationem; secundo subdit Christi responsionem, ibi respondit eis Jesus: loquor vobis, tertio
infert responsionis effectum, ibi sustulerunt lapides Iudaei.
Circa primum duo facit.

215

