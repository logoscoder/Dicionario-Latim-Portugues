quod addit quia aquae multae erant ibi ponit ad exponendum hoc nomen loci, scilicet Aennon, quod idem est
quod aqua.
Fructus autem baptismi est remissio peccatorum; et ideo dicit et veniebant et baptizabantur, idest mundabantur:
quia, ut dicitur Matth. III, 5, Lc. III, 7 multitudo magna ibat ad Ioannem.
Tempus ponitur ibi nondum enim missus fuerat Ioannes in carcerem: quod ideo dicit, ut det intelligere quod ipse
incepit narrationem de factis Christi ante alios evangelistas.
Alii namque inceperunt narrare opera Christi solum a tempore incarcerationis Ioannis.
Unde dicitur Matth. IV, 12: cum audisset Jesus, quia Ioannes traditus esset, secessit in Galilaeam. Et ideo, quia
omnia facta Christi ante Ioannis incarcerationem praeterierant, Ioannes, qui ultimo evangelium scripsit, defectum
hunc supplevit; et hoc insinuat, cum dicit nondum enim missus fuerat Ioannes in carcerem.
Sed nota, quod dispensatione divina factum est ut Ioannes, Christo baptizante, non diu baptizaret et praedicaret,
ne ex hoc fieret schisma in populo; quamquam hoc ei aliquo tempore permissum fuerit, ne reprobandus
videretur, ut supra dictum est. Sic etiam dispensatione factum est ut post praedicationem fidei, et conversionem
fidelium, templum totaliter destrueretur, ut videlicet tota devotio, et spes fidelium traheretur ad Christum.
Deinde cum dicit facta est autem quaestio etc., inducitur quaestio baptismatum: et primo proponitur ipsa
quaestio; secundo relatio quaestionis ad Ioannem, ibi et venerunt ad Ioannem; tertio ponitur quaestionis
determinatio, ibi respondit Ioannes, et dixit eis.
Quia ergo duo baptizabant, ut dictum est, scilicet Christus et Ioannes, discipuli ipsius Ioannis pro magistro suo
zelantes, occasionem dissidii sumpserunt. Et hoc est quod dicit facta est quaestio, idest controversia, ex
discipulis Ioannis, ipsis scilicet primo moventibus hanc quaestionem, cum Iudaeis: quos reprehendebant discipuli
Ioannis, eo quod ad Christum magis currerent propter miracula quae faciebat, quam ad Ioannem, qui miraculum
nullum faciebat.
Et quaestio ista facta est de purificatione, idest de baptismo. Causam autem unde invidebant discipuli Ioannis, et
controversiam movebant, sumpserunt ex eo quod Ioannes illos quos baptizabat, mittebat ad Christum; Christus
vero quos baptizabat non mittebat ad Ioannem. Ex quo videbatur, et forte Iudaei dicebant, Christum maiorem
esse Ioanne: et ideo isti nondum spirituales, de baptismo contendunt cum Iudaeis; I Cor. III, 3: cum enim sit inter
vos zelus et contentio, nonne carnales estis? sed motam quaestionem referunt ad Ioannem; et ideo dicit et
venerunt ad Ioannem.
Et si attenditur diligenter, conati sunt commovere Ioannem contra Christum. Similes isti sunt bilinguibus et
susurronibus; eccli. c. XXVIII, 15: susurro et bilinguis maledictus multos enim turbabit pacem habentes.
Proponunt autem quatuor, quae commotionem in animo Ioannis contra Christum causarent.
Primo enim commemorant humilitatem status Christi praeteriti; secundo beneficium a Ioanne impensum; tertio
officium assumptum a Christo; quarto detrimentum quod provenit Ioanni ex Christi officio.
Humilitatem autem status commemorant, cum dicunt qui erat tecum, quasi unus de discipulis; non autem tu cum
illo, sicut cum magistro: nam si alicui maiori honor exhibeatur, non est tanta causa invidiae; sed tunc quis
invidet, quando minori se magis honor exhibetur; Eccle. X, 7: vidi servos in equis sedentes, et principes
ambulantes super terram quasi servos; iob XIX, 16: servum meum vocavi, et non respondit. Quia plus turbatur
Dominus aliquis de rebellione servi et subditi, quam alicuius alterius.
Secundo commemorantes beneficium impensum a Ioanne, non dicunt quem tu baptizasti, quia in hoc confessi
fuissent magnificentiam Christi, quae in baptismo demonstrata est, et descensum spiritus sancti super eum in
specie columbae, et vocem patris sibi factam; sed dicunt cui tu testimonium perhibuisti; idest, quem tu clarum et
circumspectum fecisti, talia tibi rependere audet, quod multum concitat exacerbationem; Ps. XL, 10: qui edebat
panes meos, magnificavit super me supplantationem. Sed quia quaerentes propriam gloriam, et intendentes
lucrum proprium in suo officio, dolent si alius officium illud assumat.
Ideo, tertio, isti addunt etiam, quod Christus Ioannis officium sibi assumpsit, cum dicunt: ecce hic baptizat; idest,
officium tuum exercet: quod multum concitat ad turbationem.
Nam communiter videmus hic, homines eiusdem artis insidiose et invide se habere ad invicem. Figulus figulo
invidet, non autem fabro. Sic etiam doctores proprium honorem quaerentes, dolent si alius veritatem docet;
contra quos dicit Gregorius: mens pii pastoris optat ut veritatem, quam solus docere non sufficit, alii doceant. Sic
et Moyses, Num. XI, 29: quis det ut omnis hic populus prophetet? sed non solum sufficiebat istis concitare
Ioannem; sed quod magis movet, referunt, scilicet detrimentum quod Ioanni ex assumpto officio a Christo
provenire videbatur; quod quarto exponunt, cum dicunt et omnes veniunt ad eum, qui scilicet ad te venire
solebant: quia te dimisso et contempto, omnes ad baptismum eius currunt. Quod autem ante consueverant ire ad
Ioannem, patet ex testimonio Matth. XI, 7: quid existis in desertum videre? etc.. Tali invidia movebantur
Pharisaei contra Christum; unde dicebant, infra XII, 19: ecce totus mundus post eum vadit. Sed ex his Ioannes
non fuit motus contra Christum: non enim erat arundo vento agitata, ut dicitur Matt. XI, 7. Et hoc patet ex
responsione Ioannis, quae sequitur in determinatione quaestionis sibi delatae.
|#5 Lectio 5

80

