ego mitto, accipit me, cuius auctoritas est in eis; et qui me accipit, accipit patrem, cuius auctoritas est in me; ut
sic in verbis istis importetur quasi mediatio Christi inter Deum et hominem, secundum illud I Tim. II, 5:
mediator Dei et hominum homo Christus Jesus.
|#4 Lectio 4
Supra ostendit exemplum evangelista quod Christus praebuit suis discipulis ad imitandum; hic ostendit defectum
discipulorum, quem praenuntiat eis Jesus, qui nondum erant idonei ad sequendum, et primo ponit defectum
discipuli qui eum tradidit; secundo defectum discipuli qui eum negavit, ibi dixit ei simon Petrus: Domine>, quo
vadis? circa primum duo facit.
Primo denuntiat discipuli proditionem; secundo eius separationem, ibi cum ergo exisset dixit Jesus etc..
Circa primum duo facit.
Primo ponitur praenuntiatio futurae proditionis; secundo ipsius proditionis executio, ad veritatem praenuntiantis
comprobatam, ibi quod facis, fac citius.
Circa primum duo facit.
Primo praenuntiat scelus proditionis; secundo personam proditoris, ibi aspiciebant ergo discipuli ad invicem.
Circa primum, primo praemittit praenuntiantis affectum, secundo ponit praenuntiatum effectum.
Praenuntians ergo Christus est, qui afficitur ad turbationem: et quantum ad hoc dicit cum hoc dixisset Jesus,
reinvitans eos ad caritatem, qua privatum videbat proditorem discipulum, turbatus est spiritu.
Circa quod sciendum est, quod turbatio designat commotionem quamdam: et hoc apparet per hoc quod habetur
supra V, 4: Angelus Domini descendebat secundum tempus in piscinam, et movebatur aqua, et postea sequitur:
Domine>, hominem non habeo, ut cum turbata fuerit aqua, mittat me in piscinam: quod pro eodem accipit aquam
turbari, et moveri. Secundum hunc etiam modum dicimus mare turbatum, quando est commotum. Turbatio ergo
animi, eius commotionem designat. Sed sunt quidam actus animae sine commotione corporis, idest actus
intellectivae partis. Actus autem appetitus sensitivi sunt cum corporis commotione; unde affectiones appetitus
sensitivi, passiones dicuntur. Inter omnes autem affectiones seu passiones appetitus sensitivi, tristitia magis vim
commotionis habet. Delectatio enim, cum dicat quietem in bono praesenti, magis rationem quietis habet quam
commotionis. Timor etiam, cum sit de malo futuro, minus movet quam tristitia, quae est de malo praesenti.
Et inde est quod turbatio animi praecipue dicitur tristitia. Turbatus est ergo Jesus, idest tristatus.
Sed attendendum, quod quidam Philosophi fuerunt, scilicet stoici, dicentes, quod huiusmodi turbatio et
huiusmodi passiones in sapientem non cadunt; quamvis enim sapiens secundum eos timeat, gaudeat, et desideret,
nullo modo tamen tristatur. Sed horum falsitas manifeste apparet ex hoc quod Jesus, qui est summa sapientia,
turbatur.
Sciendum tamen, quod duplex est turbatio.
Quaedam procedit ex carne, quando scilicet quis turbatur praeter iudicium rationis ex apprehensione sensuali,
quae quidem turbatio quandoque quidem consistit intra limites rationis, in nullo eam obnubilans. Quae non
perfecta passio, sed propassio dicitur a Hieronymo; et haec in sapientem cadit.
Quandoque autem rationis limitem excedit, et eam turbat, et est non solum passio, sed etiam turbatio; et haec in
sapientem non cadit.
Alia est turbatio quae procedit ex ratione, quando scilicet ex rationis iudicio et deliberatione turbatur quis in
appetitu sensitivo.
Et haec turbatio fuit in Christo: unde signanter dicit evangelista, quod turbatus est spiritu, idest turbatio quae fuit
in appetitu sensitivo, in Christo fuit ex iudicio rationis.
Unde supra XI, 33, dicit quod turbavit semetipsum.
In Christo enim omnia ex deliberatione rationis etiam in inferiori appetitu sensitivo proveniebant: unde nec subiti
motus sensualitatis in Christo fuerunt.
Voluit autem hic Jesus turbari propter duo. Primo quidem propter fidei nostrae instructionem. Nam imminebat ei
passio, et mors, quam naturaliter refugit natura humana, et, cum eam sibi sentit imminere, tristatur tamquam de
malo et nocivo sibi praesente. Ut ergo ostenderet se veram naturam humanam habere, voluit turbationis affectum
ex iudicio rationis etiam quantum ad ipsam animam pati. Per quod excluditur error Apollinaris dicentis, in
Christo non fuisse animam, sed verbum loco animae.
Secundo, propter nostram aedificationem.
Videbat enim, secundum Augustinum, quod proditor ille exiturus erat, ut Iudaeos qui eum caperent, adduceret:
ex quo separabatur a collegio sanctorum, et sententiam mortis contra se accipiebat. Et ideo ex quodam pietatis
affectu ad eum tristabatur, dans per hoc exemplum praelatis, quod si duram sententiam quandoque contra
subditos proferre contingat, cum dolore cordis proferant, secundum illud Ps. Cxl, 5: corripiet me iustus in
misericordia. Nam ipse proditionem Iudae aliis manifestare volens, turbatus est spiritu, et protestatus est, ne
scilicet quasi ignorans proderetur, et dixit: amen, amen dico vobis, quia unus ex vobis me tradet.
Signanter autem dicit unus ex vobis electis scilicet ad sanctum collegium, ut det intelligere quod nullum futurum
foret adeo sanctum collegium quin aliquis peccator et malus in ipso inveniatur; iob I, 6: cum venissent filii Dei ut
assisterent coram Domino, affuit inter eos etiam Satan.
270

