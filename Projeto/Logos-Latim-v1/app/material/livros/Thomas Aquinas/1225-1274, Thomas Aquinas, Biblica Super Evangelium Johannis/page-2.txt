evidenter colligi potest, quod primum principium omnium rerum, et supremum et nobilius, sit immobile et
aeternum.
Et hanc aeternitatem verbi propheta insinuat, cum dicit sedentem, idest absque omni mutabilitate et aeternitate
praesidentem; ps. c. XLIV, 7: sedes tua, Deus, in saeculum saeculi; Hebr. Ult., 8: Jesus Christus heri et hodie,
ipse et in saecula. Hanc aeternitatem Ioannes ostendit dicens: in principio erat verbum.
Quidam autem venerunt in cognitionem Dei ex dignitate ipsius Dei: et isti fuerunt Platonici.
Consideraverunt enim quod omne illud quod est secundum participationem, reducitur ad aliquid quod sit illud
per suam essentiam, sicut ad primum et ad summum; sicut omnia ignita per participationem reducuntur ad
ignem, qui est per essentiam suam talis.
Cum ergo omnia quae sunt, participent esse, et sint per participationem entia, necesse est esse aliquid in
cacumine omnium rerum, quod sit ipsum esse per suam essentiam, idest quod sua essentia sit suum esse: et hoc
est Deus, qui est sufficientissima, et dignissima, et perfectissima causa totius esse, a quo omnia quae sunt,
participant esse. Et huius dignitas ostenditur, cum dicitur super solium excelsum, quod, secundum dionysium, ad
divinam naturam refertur; Ps. Cxii, 4: excelsus super omnes gentes Dominus. Hanc dignitatem ostendit nobis
Ioannes, cum dicit: et Deus erat verbum, quasi: verbum erat Deus, ut ly verbum ponatur ex parte suppositi, et
Deus ex parte appositi.
Quidam autem venerunt in cognitionem Dei ex incomprehensibilitate veritatis.
Omnis enim veritas quam intellectus noster capere potest, finita est; quia secundum Augustinum, omne quod
scitur, scientis comprehensione finitur, et si finitur, est determinatum et particularizatum; et ideo necesse est
primam et summam veritatem, quae superat omnem intellectum, incomprehensibilem et infinitam esse: et hoc est
Deus. Unde in Ps. VIII, 2 dicitur: elevata est magnificentia tua super caelos, idest super omnem intellectum
creatum, angelicum et humanum. Et hoc ideo, quia, ut dicit apostolus, lucem habitat inaccessibilem, I Tim. Ult.
16.
Huius autem incomprehensibilitas veritatis ostenditur nobis, cum dicit et elevatum, scilicet super omnem
cognitionem intellectus creati. Et hanc incomprehensibilitatem insinuat nobis Ioannes, cum dicit: Deum nemo
vidit unquam.
Sic ergo contemplatio Ioannis alta fuit et quantum ad auctoritatem, et quantum ad aeternitatem, et quantum ad
dignitatem, et quantum ad verbi incomprehensibilitatem, quam nobis in suo evangelio tradidit Ioannes.
Fuit etiam ampla. Tunc enim contemplatio ampla est, quando in causa potest aliquis considerare omnes effectus
ipsius causae; quando scilicet non solum essentiam causae, sed etiam virtutem eius, secundum quam se ad multa
diffundit, cognoscit. De qua diffusione dicitur Eccli. XXV, 35: qui implet quasi Phison sapientiam, et quasi tigris
in diebus novorum; Ps. Lxiv, 10: flumen Dei repletum est aquis, quia divina sapientia altitudinem habet quantum
ad cognitionem omnium rerum; Sap. IX, 9: ab initio est tecum sapientia quae novit opera tua.
Quia ergo Ioannes evangelista elevatus in contemplationem naturae divini verbi et essentiae est, cum dicit: in
principio erat verbum, et verbum erat apud Deum, statim virtutem ipsius verbi secundum quod diffundit se ad
omnia, nobis insinuat, cum dicit: omnia per ipsum facta sunt. Ideo contemplatio sua ampla fuit. Et ideo in
auctoritate praemissa, postquam dixerat propheta vidi Dominum sedentem, subiungit de virtute eius et plena erat
omnis terra maiestate eius, idest tota plenitudo rerum et universi est a maiestate eius, et virtute Dei, per quem
omnia facta sunt, et cuius lumine omnes homines venientes in hunc mundum illuminantur; ps.
XXIII, 1: Domini est terra, et plenitudo eius.
Fuit etiam contemplatio eius perfecta.
Tunc enim contemplatio perfecta est, quando contemplans perducitur et elevatur ad altitudinem rei contemplatae:
si enim remaneret in infimis, quantumcumque alta ipse contemplaretur, non esset contemplatio perfecta. Ad hoc
ergo quod sit perfecta, oportet quod ascendat et consequatur ipsum finem rei contemplatae, inhaerendo et
assentiendo per affectum et intellectum veritati contemplatae.
Iob XXXVII, 16: numquid nosti semitas nubium, idest contemplationes praedicantium, quod perfectae sint?
inquantum firmiter per affectum et intellectum inhaerent summae veritati contemplatae.
Quia ergo Ioannes non solum docuit quomodo Christus Jesus, verbum Dei, est Deus super omnia elevatus et
quomodo omnia per ipsum facta sunt, sed etiam quod per ipsum sanctificamur, et ei per gratiam quam nobis
infundit, inhaeremus, dicit: de plenitudine eius omnes accepimus gratiam pro gratia. Ideo apparet, quod sua
contemplatio perfecta fuit. Et haec perfectio ostenditur, cum subdit et ea quae sub ipso erat, replebant templum.
Nam, sicut dicitur I cor. c. XI, 3, caput Christi Deus. Quae ergo sub Christo sunt, sacramenta sunt humanitatis,
per quae fideles replentur plenitudine gratiae.
Sic ergo ea quae sub ipso erant, replebant templum, idest fideles qui sunt templum Dei sanctum, sicut dicitur I
Cor. III, 17 inquantum per ipsius sacramenta humanitatis, fideles Christi omnes de plenitudine gratiae ipsius
accipiunt.
Fuit ergo Ioannis contemplatio ampla, alta et perfecta.
Sed notandum quod diversimode diversae scientiae istos tres modos contemplationis sortiuntur. Perfectionem
namque contemplationis habet scientia moralis, quae est de ultimo fine; plenitudinem autem scientia naturalis,
quae res a Deo procedentes considerat; altitudinem vero contemplationis inter scientias physicas habet
2

