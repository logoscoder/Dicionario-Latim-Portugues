facit, contradicit caesari, magis coepit contra eum sollicitari. Et ideo dicunt si tu es Christus, vel rex, vel unctus,
dic nobis palam. Secundo considera illorum nequitiam, quia dicunt palam; quasi dicant: usque modo non docuit
publice, sed quasi in occulto; cum tamen ipse palam omnia diceret, in festivitatibus semper assistens, et nihil
occulte loquebatur; infra XVIII, 20: ego palam locutus sum mundo: in occulto locutus sum nihil.
Hic ponitur responsio Christi: ubi ostendit eorum infidelitatem, ostendens falsum esse quod dixerant, se
desiderare scire veritatem, dicentes: usquequo animam nostram tollis? etc.. Et hoc quantum ad duo.
Primo, quia non credebant verbis eius; et quantum ad hoc dicit loquor vobis, et non creditis. Quasi dicat: dicitis
mihi: si tu es rex Christus dic nobis; sed loquor ego, idest, dico vobis veritatem; et vos non creditis; Lc. XXII,
67: si dixero, non credetis etc..
Secundo, quod non credunt operibus eius; et quantum ad hoc dicit opera quae ego facio in nomine patris mei,
haec testimonium perhibent de me. Ubi primo ostendit incredulitatem eorum ad ipsa opera; secundo
incredulitatis rationem, ibi quia vos non estis ex ovibus meis.
Quantum ad primum dicit opera quae ego facio, quasi dicat: nec a solo verbo suaderi potestis, ut vos sileatis; sed
nec etiam a tot operibus quae ego facio in nomine patris mei, idest ad gloriam eius, haec testimonium perhibent
de me, quia scilicet non possunt nisi a Deo fieri: unde ex eis manifeste apparet quod a Deo veni.
Matth. XVIII, 33: unaquaeque arbor ex fructu eius cognoscitur; supra V, 36: opera quae ego facio, testimonium
perhibent de me. Sed vos non creditis; infra XII, 37: cum ergo tanta signa fecisset, non crediderunt ei. Et ideo
sunt inexcusabiles; infra XV: si opera non fecissem in eis quae nemo alius fecit, peccatum non haberent. Nunc
autem et viderunt, et oderunt me et patrem meum.
Ratio autem incredulitatis eorum est separatio eorum ab ovibus Christi; unde dicit ideo non creditis, quia non
estis ex ovibus meis.
Circa hoc tria facit.
Primo ponit eorum exclusionem a consortio ovium Christi; secundo ostendit ovium dignitatem, ibi oves meae
vocem meam audiunt etc.; tertio probat quoddam quod dixerat, scilicet quod non rapiet quisquam oves suas de
manu sua, ibi pater meus quod dedit mihi, maius omnibus est.
Separationem eorum ab ovibus suis ponit, dicens vos non estis ex ovibus meis, scilicet praedestinati ad
credendum, sed praesciti ad aeternum interitum. Hoc enim ipsum quod credimus, est nobis a Deo; phil. c. I, 29:
vobis datum est non solum ut in ipsum credatis, sed etiam ut pro illo patiamini; Eph. II, 8: gratia salvati estis, et
non ex vobis: Dei donum est. Quod quidem nulli datur, nisi cui praeparatum est ab aeterno; et ideo illi soli
credent in ipsum qui ad hoc ordinati sunt a Deo per aeternam praedestinationem; Act. XIII, 48: crediderunt
quotquot praeordinati erant ad vitam aeternam. Et eiusdem c. XV, 11: per gratiam Domini nostri Jesu Christi
credimus salvari.
Sed numquid debet dici alicui, quod non sit praedestinatus? videtur quod non; cum enim nullus possit salvari nisi
praedestinatus, si alicui dicatur quod non est praedestinatus, videtur cogi ad desperationem.
Ergo Dominus dicens Iudaeis non creditis, quia non estis ex ovibus meis, cogebat eos desperare.
Responsio. Dicendum quod in illa turba erat aliquid commune omnibus, scilicet quod non erant praeordinati a
Deo ad tunc credendum; aliquid speciale, quod aliqui ex eis praeordinati erant ad credendum in posterum: unde
et postea crediderunt, ut habetur Act. II, 41, quod crediderunt ex eis una die tria millia; aliqui autem qui non
erant ad hoc praeordinati. Non ergo repugnabat spei, dicere in turba in qua aliqui erant praeordinati ad
credendum in posterum, quod non essent ex ovibus: quia nullus de se determinate hoc poterat suspicari.
Repugnasset autem spei, si hoc alicui personae determinate dixisset.
Dignitatem autem ovium suarum ponit dicens oves meae vocem meam audiunt etc., ubi quatuor ponit. Duo ex
parte nostra, quae nos facimus quantum ad Christum; et duo ex parte Christi, quae ipse facit in nobis, vicissim
sibi correspondentia.
Primum ergo quod nos facimus est obedientia ad Christum; et quantum ad hoc dicit oves meae, scilicet per
praedestinationem, vocem meam audiunt, credendo, et praeceptis meis obediendo; Ps. Xciv, 8: hodie si vocem
eius audieritis, nolite obdurare corda vestra.
Secundum quod facit Christus, primo correspondens, est eius dilectio et approbatio; et quantum ad hoc dicit et
ego cognosco eas, idest, diligo et approbo; II tim. c. II, 19: novit Dominus qui sunt eius. Quasi dicat: hoc ipsum
quod me audiunt, est hoc quod ego eas cognosco, ab aeterno eligendo.
Sed si aliter non potest credere quis, nisi detur ei a Deo, videtur quod infidelitas non sit alicui imputanda.
Ad quod dicendum est quod ideo eis imputatur, quia in eis est causa quare eis non datur: sicut ego non possum
videre lumen nisi illuminarer a sole, si autem clauderem oculos non viderem lumen, quod non esset ex parte solis
sed ex parte mea, qui, claudendo oculos, praebeo causam ut non illuminer.
Peccatum autem est causa quare non illuminamur a Deo per fidem, puta originale, vel, in aliquibus, actuale.
Quae quidem causa in omnibus est. Unde omnes illi qui deseruntur, iusto Dei iudicio deseruntur, et illi qui
eliguntur, ex Dei miseratione assumuntur.
Tertium quod est ex parte nostra, est imitatio ad Christum; et quantum ad hoc dicit et sequuntur me; iob XXIII,
11: vestigia eius secutus est pes meus; I Petr. II, 21: Christus passus est pro nobis, vobis relinquens exemplum, ut
sequamini vestigia eius.
217

