Sed contra est, quod dicitur matth. c. VI, 21, quod vocatus est cum Iacobo fratre suo de navi, non autem de
nuptiis.
Ad quod dicendum est quod diversae fuerunt vocationes apostolorum. Primo enim vocati fuerunt ad
familiaritatem Christi, sed ultimo vocati ad discipulatum, quando scilicet relictis omnibus, secuti sunt Jesum.
Quod ergo Hieronymus dicit, intelligendum est de prima vocatione, qua Ioannes ad familiaritatem Christi de
nuptiis est vocatus; quod vero matthaeus dicit, intelligendum est de ultima vocatione, qua de navi vocavit cum
Iacobo fratre suo, quando scilicet relictis omnibus, secutus est Christum.
|#2 Lectio 2
Consequenter cum dicit cui virginitatis in hoc duplex testimonium datur, probat praeconium virginitatis Ioannis
duplici signo.
Primo, signo maioris dilectionis. Et quantum ad hoc dicit cui, scilicet Ioanni, in hoc, scilicet evangelio, duplex
testimonium virginitatis datur in evangelio, idest ex verbis evangelii, sive quae continentur in evangelio, quod et
prae caeteris discipulis a Deo dilectus dicitur; infra XXI, 24: hic est discipulus ille qui testimonium perhibet de
his et scripsit haec. Causa autem huius specialis dilectionis fuit munditia, quae ad dilectionem provocat, ut
dicitur Prov. XXII, 11: qui diligit cordis munditiam propter gratiam labiorum, habebit amicum regem.
Secundo probat idem signo commendationis matris, cum dicit: et huic, scilicet Ioanni, Dominus, scilicet in cruce
pendens, matrem commendavit, ut dicitur Io. XIX, 27, ut virgo, scilicet Ioannes, virginem matrem congrue
servaret.
|#3 Lectio 3
Deinde cum dicit denique manifestans in evangelio, etc. Ostendit quod Ioanni competebat evangelium scribere;
et hoc quantum ad quatuor.
Primo quantum ad principium evangelii, quod incipit a verbo incorruptibili, de quo non nisi incorruptum tractare
oportuit. Et quantum ad hoc dicit denique manifestans, scilicet Ioannes, in evangelio, quod ipse erat
incorruptibilis verbi opus inchoans, solus verbum carnem factum esse, nec lumen a tenebris comprehensum
fuisse testatur.
Secundum quantum ad miraculorum exordium.
Incipit enim miraculorum ordinem texere a miraculo quod Deus in nuptiis ostendit, quando scilicet aquam
mutavit in vinum, ut patet Io. II, 1-11, in quibus vinum nuptiarum defecit, vino novo, scilicet virginitatis,
restituto.
Et quantum ad hoc dicit primum signum, id est miraculum, quod in nuptiis facit Dominus, ponens, scilicet in
principio aliorum miraculorum, ostendens quod ipse erat, scilicet virgo, ut legentibus demonstraret quod ubi
Dominus invitatus sit, deficere vinum nuptiarum, idest coniugii delectatio, debeat; et veteribus immutatis, idest
antiqua aqua in novum vinum, nova omnia quae a Christo instituuntur, appareant; quia scilicet homines conversi
ad Christum, debent exuere veterem et induere novum hominem, ut dicitur col. c. III, 10, et Apoc. XXI, 5: dicit
qui sedebat in throno: ecce nova facio omnia.
Sed contra. Videtur per hoc quod dicit, quod ubi Dominus invitatus est debeat deficere vinum nuptiarum, quod
quicumque Deum amat, et diligit, debet cessare a coniugio: non ergo licet uxorem ducere.
Respondeo dicendum quod homo invitatur a Deo dupliciter: quantum ad communem gratiam et sic non est
necesse deficere vinum nuptiarum; et quantum ad speciale contemplationis fastigium: et sic oportet deficere
vinum nuptiarum. Cuius rationem apostolus assignat I Cor. VII, 34: quia mulier, quae nupta est, cogitat
quomodo placeat viro, et ideo oportet quod ab actu contemplationis impediatur, quae autem nupta non est,
cogitat quomodo placeat Christo.
Vel dicendum quod diligentibus Deum, et habentibus ipsum per gratiam, deficere debet vinum nuptiarum ab
effectu vini, ut scilicet non inebrientur delectatione carnali, quae tanta posset esse, et cum tanta libidine exerceri,
quod etiam in coniugatis esset peccatum mortale.
Tertio quantum ad ordinem descriptionis libri.
Nam post omnes alios libros sacrae Scripturae, hoc evangelium est scriptum. Cum enim canonica Scriptura
incipiat a libro Genesis et terminetur in Apocalypsim, evangelium istud conscriptum fuit postquam Ioannes
revocatus est a pathmos insula Asiae, ubi ad preces episcoporum Asiae hoc scripsit evangelium. Non tamen
ordinatur ultimo, licet ultimo scripserit. Ex quo congruentia scribendi evangelium ostenditur ut cui in principio
canonis, idest sacrae Scripturae, ubi dicitur: in principio creavit Deus caelum et terram, incorruptibile principium
praenotatur in Genesi ei etiam incorruptibilis finis per virginem in Apocalypsi redderetur, quantum ad ordinem
librorum, non quantum ad ordinem Scripturae.
|#4 Lectio 4
Deinde cum dicit et hic est Ioannes, describitur auctorem: et circa hoc duo facit.
Primo ponit praeconia suae laudis quantum ad mortem; secundo concludit ex his congruentiam ordinis huius
evangelii, ibi tamen post omnes evangelium scripsit.
4

