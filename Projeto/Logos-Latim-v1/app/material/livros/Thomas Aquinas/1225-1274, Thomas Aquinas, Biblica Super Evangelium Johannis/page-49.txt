mysterio locutus est, tunc secuti sunt eum discipuli: quia humilia, et quae pro nobis passus est Christus, magis
movent nos; et ideo dicitur Cant. I, 2: oleum effusum nomen tuum, idest misericordia, qua salutem omnium
procurasti; et ideo statim sequitur adolescentulae dilexerunt te nimis.
Tertio, quia verbum praedicationis est sicut semen cadens in diversas terras: in una quidem fructificat, in alia
non. Ita et Ioannes cum praedicat, non omnes discipulos convertit ad Christum, sed duos tantum, scilicet qui
bene dispositi erant; alii vero e contrario invidia moventur ad Christum: unde et quaestionem ei movent, ut
dicitur Matth. IX, 14.
Quartum est quod discipuli Ioannis audito eius testimonio de Christo, non statim ingesserunt se ad loquendum
cum eo ex abrupto, sed quasi studiosi cum quadam verecundia singulariter loqui cum eo, et in secreto loco
studuerunt. Eccle. VIII, 6: omni negotio tempus est, et opportunitas.
Consequenter ponitur consummatio fructus, cum dicit conversus autem Jesus.
Quod enim Ioannes inchoavit, consummatur per Christum, quia neminem ad perfectum adduxit lex, ut habetur
Hebr. VII, 19.
Et circa hoc Christus duo facit: primo enim examinavit discipulos sequentes; secundo eos instruxit, ibi dicit eis:
venite, et videte.
Circa primum primo ponitur Christi examinantis interrogatio; secundo discipulorum examinatorum responsio, ibi
qui dixerunt ei: Rabbi, ubi habitas? dicit ergo conversus autem Jesus, et videns eos sequentes se, dixit eis. Et
quidem per litteralem sensum intelligendum est quod Christus eos praeibat, et hi duo discipuli eum sequentes,
faciem eius minime videbant: et ideo Christus ut daret eis fiduciam, convertit se ad eos. In quo datur nobis
intelligi, quod omnibus, qui Christum sequi incipiunt puro corde, dat fiduciam vel spem misericordiae; Sap. VI,
14: praeoccupat eos qui se concupiscunt.
Convertit autem se Jesus ad nos, ut videatur a nobis: hoc erit in illa beata visione, quando ostendet nobis faciem
suam, ut dicitur in Ps. Lxxix, 4: ostende nobis faciem tuam, et salvi erimus. Quamdiu enim in mundo isto sumus,
videmus posteriora eius, quia per effectus in eius cognitionem venimus; unde dicitur Ex. XXXIII, 23: posteriora
mea videbis.
Item convertit se ut opem suae misericordiae nobis impendat. Hoc petebat ps.
Lxxxix, 13: convertere, Domine>, aliquantulum etc.. Quamdiu enim Christus opem suae miserationis non
impendit, videtur a nobis aversus. Conversus est ergo Jesus ad discipulos Ioannis eum sequentes, ut faciem suam
eis ostenderet, et gratiam eis infunderet.
Examinat autem eos specialiter de intentione. Sequentium namque Christum non eadem intentio est: quidam
enim eum sequuntur propter bona temporalia; alii vero propter bona spiritualia. Et ideo quid isti intendant,
Dominus quaerit, dicens quid quaeritis? non quidem ut discat, sed ut rectam intentionem aperientes, magis
familiares faciat, et ostendat eos auditione dignos.
Notandum autem, quod hoc est primum verbum quod Christus in isto evangelio loquitur. Et congrue, quia
primum quod quaerit Deus ab homine, est recta intentio.
Et secundum Origenem, post sex verba quae Ioannes dixerat, Christus septimum locutus est. Primum namque
Ioannes baptista locutus est, quando testimonium perhibens de Christo, clamabat dicens hic est de quo dixi.
Aliud quando dixit non sum dignus solvere corrigiam calceamenti eius. Tertium quando dixit ego baptizo in
aqua, medius autem vestrum stetit quem vos nescitis. Quartum ecce agnus Dei.
Quintum vidi spiritum descendentem quasi columbam etc.. Sextum, cum hic dicit ecce agnus Dei. Et Christus
septimum loquitur, ut intelligas mystice, quod quies, quae designatur per septimum diem, nobis est futura per
Christum, et quod in ipso est plenitudo septiformis gratiae spiritus sancti.
Consequenter respondent discipuli qui dixerunt ei etc.. Et quidem interrogati de uno, duo respondent.
Primo quidem quare Christum sequuntur, scilicet ut addiscant, unde et magistrum eum vocant Rabbi (quod
dicitur interpretatum magister) quasi dicerent: quaerimus, ut nos doceas.
Iam enim praecognoscebant quod dicitur Matth. XXIII, 10, unus est magister vester Christus.
Secundo vero quod sequendo quaerunt, scilicet ubi habitas? et quidem litteraliter dici potest quod in veritate
domum Christi quaerebant.
Propter enim mira et magna, quae a Ioanne de eo audierant, nolebant eum perfunctorie interrogare, nec semel
tantum, sed frequenter et seriose; et ideo domum eius scire volebant, ut frequenter ad eum accederent, iuxta
consilium sapientis, Eccli. VI, 36: si videris sensatum, evigila ad illum, et prov. c. VIII, 34: beatus qui audit me,
et vigilat ad fores meas quotidie.
Allegorice autem in caelis est habitaculum Dei, secundum illud Ps. Cxxii, 1: ad te levavi oculos meos qui habitas
in caelis. Quaerunt ergo ubi Christus habitet, quia ad hoc debemus Christum sequi ut per eum ducamur ad caelos,
idest ad gloriam caelestem.
Moraliter autem interrogant ubi habitas? quasi vellent scire, quales debent esse homines qui digni sunt quod
Christus habitet in eis; de quo habitaculo dicitur Eph. II, 22: aedificamini in habitaculum Dei, et Cant. I, V. 6:
indica mihi, quem diligit anima mea, ubi pascas, ubi cubes in meridie.

49

