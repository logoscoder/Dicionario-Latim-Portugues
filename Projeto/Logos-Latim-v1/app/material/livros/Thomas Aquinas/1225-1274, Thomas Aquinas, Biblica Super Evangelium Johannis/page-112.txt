Tertia ratio est, quia hoc in lege videtur prohibitum esse Iudaeis, ne aliquid in die sabbati operentur; specialiter
tamen portatio onerum in die sabbati prohibetur. Ier. XVII, 21: ne portetis onera in die sabbati. Et ideo specialiter
calumniati sunt portationem in die sabbati, utpote dicto prophetae contrariam.
Sed hoc tamen mandatum prophetae mysticum est: nam per onera non portanda intendebat eos inducere ut in die
sabbati requiescerent ab oneribus peccatorum; de quibus dicitur in Ps. XXXVII, 5: iniquitates meae sicut onus
grave gravatae sunt super me.
Unde, quia iam erat tempus solvendi figuras occultas, mandat Christus isti grabatum tollere, idest proximum in
infirmitate sustentare, secundum illud Gal. VI, 2: alter alterius onera portate, et sic adimplebitis legem Christi.
Consequenter ponitur excusatio curati, cum subditur respondit eis: qui me sanum fecit, ille mihi dixit. Et quidem
prudenter se excusat: numquam enim adeo bene probatur doctrina esse divinitus, sicut per ostensionem
miraculorum, quae nonnisi divinitus fieri possunt. Mc. Ult., 20: illi autem profecti praedicaverunt ubique,
Domino cooperante, et sermonem confirmante, sequentibus signis. Et ideo iste, auctorem sanitatis suae
calumniantibus, obiiciebat dicens qui me sanum fecit, ille mihi dixit; quasi dicat: vos dicitis prohibitum esse ne
onus portetur in sabbato, et hoc auctoritate divina; sed mihi eadem auctoritate est impositum ut tollam grabatum:
nam ille, qui me salvum fecit, et per sanitatem restitutam se divinam virtutem habere ostendit, mihi dixit: tolle
grabatum tuum, et ambula. Et ideo mandatis eius qui tantae est virtutis, et qui mihi tale beneficium contulit,
merito teneor obedire. Ps. Cxviii, 93: in aeternum non obliviscar iustificationes tuas, quia in ipsis vivificasti me.
Consequenter dicit interrogaverunt ergo eum. Quia curatum hominem calumniari non poterant, Christi
curationem calumniari nituntur: per hunc enim se excusaverat homo ille. Et quia eum determinate quis esset, non
indicaverat, maligne interrogabant ab eo qui esset. Et ideo circa hoc primo agitur de Christi inquisitione; secundo
de eius inventione, ibi postea invenit eum Jesus; tertio de eius persecutione, ibi propterea persequebantur Iudaei
Jesum.
Circa primum tria ponuntur: scilicet Iudaeorum inquisitio, curati ignorantia et ignorantiae causa.
Quantum ad primum dicitur: interrogabant ergo eum Iudaei, scilicet non bona intentione, ut proficiant, sed
maligno animo, ut persequantur et perdant. Infra VIII, 21: quaeretis me, et in peccato vestro moriemini. Et hanc
eorum malitiam eorum verba manifestant.
Cum enim Dominus et sanari languidum, et grabatum tolli iusserit, primum divinae virtutis ostensivum et
irrefragabile signum subticent; aliud quod contra legem videtur, replicant, dicentes quis est ille homo qui dixit
tibi: tolle grabatum tuum et ambula? Eccli. XI, 33: bona in mala pervertens, insidiatur, et in electis imponit,
scilicet imponere nititur maculam.
Quantum ad secundum dicit qui autem sanus factus fuerat, nesciebat qui esset.
Sanus iste significat fideles per gratiam Christi sanatos. Ephes. II, 8: gratia salvati estis. Qui quidem nesciunt
Christum quis est, sed effectum tantum eius cognoscunt. II cor. c. V, 6: quamdiu sumus in corpore, peregrinamur
a Domino: per fidem enim ambulamus, et non per speciem. Sed tunc cognoscemus Christum quis est, quando
videbimus eum sicuti est: I Io. III, 2.
Huius autem ignorantiae causam assignat quantum ad tria, cum dicit Jesus autem declinavit a turba constituta in
loco.
Quod quidem causam habet litteralem et mysticam.
Litteralem quidem quantum ad duo. Primo ut daret nobis exemplum occultandi opera nostra bona et non
quaerendi in eis hominum favorem, secundum illud Matth. VI, 1: attendite ne iustitiam vestram faciatis coram
hominibus. Secundo ut declinemus et fugiamus oculos invidorum ab omnibus operibus nostris, ne ex hoc eorum
invidia crescat; Eccli. VIII, 14: ne contra faciem stes contumeliosi, ne sedeat quasi insidiator ori tuo.
Mysticam vero quantum ad duo. Primo, ut det intelligere quod Christus non de facili invenitur in hominum
multitudine et in turbine curarum temporalium, sed in spirituali secreto. Osee II, 14: ducam eam in solitudinem,
et ibi loquar ad cor eius. Nam verba sapientium audiuntur in silentio, ut dicitur Eccle. IX, 17. Secundo, ut
insinuet quod Christus debebat declinare a Iudaeis ad gentes; Is. VIII, 17: abscondit faciem suam parumper a
Iacob, idest subtraxit veritatis suae notitiam a populo Iudaeorum.
Consequenter agitur de inventione Christi, cum dicit postea invenit eum Jesus in templo. Et primo dicit quod
invenitur; secundo insinuat quod inventus docet; tertio quod post doctrinam manifestatur.
Quantum ad inventionem duo ponit, scilicet modum inveniendi, et locum.
Modus quidem est mirabilis, quia non invenitur nisi inveniat, unde dicit postea, scilicet quae dicta sunt, invenit
eum Jesus: nam homo sua virtute Christum invenire non potest, nisi ei se Christus praesentet. Unde etiam Ps.
Cxviii, 176 dicebat: require servum tuum.
Sap. VI, 14: praeoccupat eos qui se concupiscunt.
Locus autem in quo invenitur Christus est venerabilis, quia in templo, secundum illud Ps. X, 5: Dominus in
templo sancto suo.
Nam et mater eius in templo eum invenit, Lc. II, 46 et hoc quia in his quae patris sui sunt, oportebat eum esse. In
quo datur nobis intelligi quod curatus iste non ad vanitatem, sed ad religionis studium conversus, templum
frequentans, in ipso Christum cognoscit: quia si ad conditoris cognitionem venire volumus, fugienda est turba

112

