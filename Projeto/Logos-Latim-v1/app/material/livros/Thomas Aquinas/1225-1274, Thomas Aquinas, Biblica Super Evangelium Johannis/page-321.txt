Et hoc, quia honorabiliter recedo, quia vado ad patrem; Act. I, 9: videntibus illis elevatus est.
Vel aliter, ut ly modicum referatur ad tempus ante eius mortem, et sit sensus modicum, scilicet tempus existet
quo subtrahar a vobis, quia scilicet in crastino; supra XIII, 33: filioli, adhuc modicum vobiscum sum. Et non
videbitis me, scilicet mortalem, quia, supra XIV, 19, adhuc modicum, et mundus me iam non videt, scilicet
mortalem, quia videbit eum in iudicio in maiestate venientem; discipuli vero post resurrectionem immortalem
existentem: quia, ut dicitur Act. X, 40, dedit eum manifestum fieri non omni populo, sed testibus praeordinatis.
Et ideo subdit modicum, scilicet durabit, et videbitis, quia scilicet modicum tempus fuit quo manserit in morte;
Is. LIV, 8: in momento indignationis abscondi faciem meam parumper a te.
Vel ly modicum potest referri ad tempus totius vitae nostrae usque ad iudicium; et tunc videbimus eum in iudicio
et in gloria.
Dicitur autem modicum in comparatione ad aeternitatem; Ps. Lxxxix, 4: mille anni ante oculos tuos tamquam
dies hesterna quae praeteriit. Quia vado ad patrem, per resurrectionem et ascensionem; supra XIII, 1: sciens
Jesus quia venit hora eius ut transeat ex hoc mundo ad patrem.
Hic ponitur discipulorum dubitatio: et primo ponitur eorum ad invicem collatio; secundo exprimitur dubitationis
occasio; tertio describitur dubitantium animus et affectio.
Conferebant quidem ad invicem discipuli ex verbis Domini, dicentes quid est hoc quod dicit nobis modicum? in
quo commendanda est eorum reverentia ad Christum, quae tanta erat ut non praesumerent eum interrogare.
Simile faciunt Angeli; Is. Lxiii, V. 1: quis est iste qui venit de edom, tinctis vestibus de bosra? quibus tamen
respondet, dicens: ego qui loquor iustitiam, et propugnator sum ad salvandum. Sed in hoc datur nobis intelligi
quia nondum perfectum sensum habuerunt de verbis Christi, aut propter tristitiam absorbentem, aut propter
verborum obscuritatem; Matth. XV, 16: adhuc et vos sine intellectu estis? occasio autem erat ipse verborum
contextus, quae videbantur contrarietatem quamdam implicare. Satis enim intelligebant quod dicit non videbitis
me, et quia vado ad patrem: sed hoc dubium inferebat quod eumdem existentem et morientem post modicum
visuri erant. Nondum enim nota eis erat resurrectio, quia hoc dicitur in ps. c. Lxxxviii, 49: quis est homo qui non
videbit mortem, eruet animam suam de manu inferi? Sap. II, 1: non est agnitus qui sit reversus ab inferis.
Et ideo dicunt quid est hoc quod dicit nobis modicum? supple: quod videbitis me. Sed ad hanc dubitationem
modeste dispositi erant. Nescimus, inquiunt, quid loquitur.
Nam, ut dicit Augustinus, aliqui non intelligentes verba Scripturae blasphemant, sensum proprium auctoritati
Scripturae praeponentes; sed alii modesti, dum non intelligunt, suam ignorantiam confitentur; Sap. IX, V. 5:
infirmus homo, et exigui temporis, et minor ad intellectum iudicii et legum: quod et hic discipuli faciunt. Non
enim aiunt, male dicit, vel nihil; sed eorum ignorantiae ascribunt quod non intelligunt.
Hic ponitur manifestatio dubitationis, et primo ponitur dubitationis cognitio; secundo manifestatio eius de quo
dubitatur, ibi amen, amen dico vobis etc.; tertio inducitur similitudo, ibi mulier cum parit, tristitiam habet.
Circa primum duo facit. Primo ostendit quomodo dubitatio discipulorum a Christo cognoscitur, cum dicit
cognovit autem Jesus, virtute divinitatis suae, quia volebant eum interrogare, scilicet de eo quod dubitabant;
supra II, 25: ipse enim sciebat quid esset in homine; I Reg. XVI, 7: homines vident quae patent, Deus autem
intuetur Cor. Secundo quomodo verbo manifestatur; unde dixit eis de hoc quaeritis inter vos etc.; Is. XLVIII, 3:
audita feci ex tunc, repente operatus sum, et venerunt.
Hic exponit dictum suum, removens dubitationem, non expresse ponens verba quae dixerat, discipulis magis
satisfaciens quam sibi: ubi tria facit. Primo ostendit alternationem gaudii et tristitiae; secundo interiorem
tristitiam; tertio consequentem laetitiam.
Dicit ergo quantum ad primum amen, amen dico vobis, quia in hoc modico in quo non videbitis me, plorabitis,
exterius emittendo vocem dolorosam, et flebitis, lacrymando; Thren. I, 2: plorans ploravit in nocte, quantum ad
primum, et lacrymae eius in maxillis eius, quantum ad secundum; hier. c. XXXI, 16: quiescat vox tua a ploratu.
Interior autem eorum tristitia erit per contrarietatem ad laetitiam mundi; unde dicit mundus autem gaudebit: quod
potest intelligi particulariter quantum ad tempus passionis Christi, et sic mundus, idest Scribae et Pharisaei,
gaudebit, de occisione Christi; Thren. II, 16: haec dies quam expectabamus: invenimus, vidimus. Vel mundus,
idest mali qui sunt in ecclesia, gaudebit, in persecutione sanctorum; Apoc. XVII, 8: inhabitantes super terram
gaudebunt. Vel universaliter mundus, idest homines carnaliter viventes, gaudebit, in rebus mundanis; Is. XXII,
V. 13: ecce gaudium et laetitia occidere vitulos et iugulare arietes, comedere carnes et bibere vinum.
Subsequitur tristitia discipulorum: unde dicit vos autem contristabimini, scilicet de passionibus quas in mundo
sustinebitis, vel potius de occisione mea. Sic et sancti tristantur de passionibus sibi illatis a mundo, et de
peccatis; II Cor. VII, 10: quae secundum Deum est tristitia, poenitentiam in salutem stabilem operatur.
Sed tristitiam consequetur laetitia: quia tristitia vestra, quam scilicet habebitis in passione, vertetur in gaudium,
in resurrectione; infra XX, 20: gavisi sunt discipuli viso Domino. Sed universaliter omnium sanctorum tristitia
vertetur in gaudium futurae vitae; Matth. V, 5: beati qui lugent, quoniam ipsi consolabuntur; Ps. Cxxv, 6: euntes
ibant et flebant mittentes semina sua; venientes autem venient cum exultatione portantes manipulos suos. Flent
enim sancti tempore meriti, seminando; sed gaudebunt tempore praemii, colligendo.
Hic Dominus primo proponit similitudinem; secundo adaptat eam, ibi vos igitur nunc quidem tristitiam habetis.

321

