Et ideo consequenter exhortatur eos ad complementum et profectum boni, et primo ponit suam exhortationem;
secundo ostendit periculum imminens, nisi proficiant, ibi qui ambulat in tenebris, nescit quo vadat.
Dicit ergo: dico quod modicum lumen habetis, tamen dum illud habetis, ambulate; idest accedite et proficite, ut
simul cum aeternitate intelligatis moriturum Christum, et resurrecturum. Et hoc secundum primam expositionem.
Vel ambulate dum lucem habetis, idest, dum vobiscum sum, proficite et satagite sic me habere ut numquam
perdatis; Ps. Lxxxviii, 16: Domine>, in lumine vultus tui ambulabunt. Et hoc ne tenebrae, infidelitatis,
ignorantiae et perpetuae damnationis, vos comprehendant, et sic ulterius procedere non possitis. Tunc enim
homo comprehenditur tenebris quando totaliter infidelitate demergitur: quod esset, si eo modo credideritis
Christi aeternitatem ut negetis in eo mortis humilitatem; iob III, 23: viro cui abscondita est via; ibid. XXXVII,
19: omnes involvimur quippe tenebris.
Periculum imminens nisi proficiant, subdit dicens et qui ambulat in tenebris, nescit quo vadat. Nam lumen, sive
exterius sive interius, dirigit hominem. Exterius quidem dirigit quantum ad exteriores actus corporales, sed
interius dirigit ipsam voluntatem.
Qui ergo non ambulat in luce, non perfecte credendo in Christum, sed ambulat in tenebris, nescit quo vadat,
idest, ad quem terminum dirigatur; Ps. Lxxxi, 5: nescierunt neque intellexerunt: in tenebris ambulant. Quod
quidem et ipsis Iudaeis contingit quia nesciunt quid agant, sed, ut in tenebris ambulantes, putant quidem rectam
incedere viam, et unde Deo placere credunt magis displicent. Similiter et haeretici errantes, unde mereri credunt
lumen veritatis et gratiae, privari potius demerentur; Prov. XIV, 12: est via quae videtur homini recta; novissima
autem eius deducunt ad mortem.
Consequenter cum dicit dum lucem habetis, credite in lucem, exponit quod dixit, scilicet quid sit ambulare: et
hoc dupliciter, secundum duas praemissas expositiones.
Primo, secundum primam, dum lucem habetis, idest, dum aliquid habetis de notitia et lumine veritatis, credite in
lucem, idest in veritatem perfectam, ut filii lucis sitis, idest, ut renascamini veritati; I Thess. V, 6: non sumus
noctis neque tenebrarum: igitur non dormiamus.
Vel, secundum aliam expositionem, dum lucem habetis, idest me qui sum lux: supra I, 9: erat lux vera quae
illuminat omnem hominem venientem in hunc mundum, credite in lucem, idest in me, hoc est, proficite in
cognitione mea: ut filii lucis sitis, quia ex hoc quod creditis in me, eritis filii Dei; supra I, 12: dedit eis potestatem
filios Dei fieri, his qui credunt in nomine eius.
Hic evangelista narrat factum quod fecit Jesus, scilicet quod abscondit se.
Sed cum supra VIII, 59 legerimus, Christum hoc idem fecisse, in promptu est ratio, quia tulerunt lapides, ut
iacerent in eum; sed hic suae absconsionis nulla ratio assignatur, ut cum nec lapides levarent, nec eum
blasphemarent: quare ergo abscondit se? ad quod dicendum, quod Dominus scrutans eorum corda, cognovit
furorem et malitiam eorum, quam iam conceperant de eo occidendo.
Unde volens eos praevenire, non expectavit ut in opus exirent, sed abscondendo se, eorum invidiam et
iracundiam mitigavit. In quo nobis dedit exemplum, ut cum de aliquorum malitia nobis constat, iam antequam
patrare opere tentent, fugere debemus. Nihilominus tamen Dominus ostendit facto quod dixit verbo. Dixerat
enim: ambulate dum lucem habetis, ut non tenebrae vos comprehendant, has tenebras cuiusmodi sint, insinuavit
per suam absconsionem; Is. VIII, 17: expectabo eum qui abscondit se a domo Iacob.
|#7 Lectio 7
Supra evangelista tractavit multipliciter de gloria Christi, ex qua Iudaei ex invidia commoti sunt ad occidendum
eum; hic agit de alia occasione passionis eius, scilicet de infidelitate Iudaeorum, et primo tangitur eorum
infidelitas; secundo ipsa reprehenditur a Domino, ibi Jesus autem clamavit etc..
Circa primum duo facit.
Primo reprehendit infidelitatem omnino non credentium; secundo infidelitatem eorum qui credebant, tamen in
occulto, ibi verumtamen et ex principibus multi crediderunt in eum.
Circa primum duo facit.
Primo proponit eorum mirabilem infidelitatis duritiam; secundo ne credatur irrationabiliter vel fortuito factum,
inducit prophetiam, ibi ut sermo Isaiae prophetae impleretur.
Dicit ergo evangelista, quasi admirans: dictum est, quod Dominus multa signa fecit, puta quod aquam mutavit in
vinum, supra II, quod paralyticum curavit, supra V, quod illuminavit caecum, supra IX, quod resuscitavit
mortuum, supra XI: et tamen cum tanta signa fecisset coram eis, non credebant in eum. Consueverunt ergo
dicere: quod signum ostendis nobis, ut credamus tibi? sed ecce quod evangelista dicit cum tanta signa fecisset
coram eis, non credebant in eum; infra XV, 24: si opera non fecissem in eis quae nemo alius fecit, peccatum non
haberent. Unde non poterant dicere illud Ps. Lxxiii, 9: signa nostra non vidimus.
Consequenter cum dicit ut sermo Isaiae prophetae impleretur, introducuntur ad hoc testimonia prophetarum, et
primo introducuntur prophetiae; secundo ostenditur quod de Christo loquuntur, ibi haec dicit Isaias etc..
Circa primum duo facit.
Primo inducit prophetiam praedicentem eorum infidelitatem; secundo subdit prophetiam praedicentem
infidelitatis causam, ibi propterea non poterant credere.
253

