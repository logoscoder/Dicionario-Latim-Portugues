quo homo non potest accusari, nec eius electio improbatur. Constat autem difficile esse fieri electiones, si
possent reprobari ex hoc quod alius melior est quam ille qui electus est. Unde sufficit secundum iudicium
humanum, ut habetur in decretali, quod electio sit recta, et eligatur idoneus.
Secundum vero iudicium divinum et conscientiam, necessarium est eligere meliorem.
Sed tamen aliquis dicitur melior simpliciter, et sic ille dicitur melior qui est sanctior, sanctitas enim facit bonum,
sed non est melior quantum ad ecclesiam. Et quo ad hoc aliquis est melior, inquantum est litteratior,
competentior et discretior, et magis concorditer eligitur. Sed si, ceteris paribus, quae sunt ad utilitatem ecclesiae
et melioritatem quantum ad hoc, aliquis minus bonum simpliciter praeeligat alicui, peccat, quia de necessitate
aliquid eum movet ad hoc. Aut ergo hoc pertinet ad honorem Dei et utilitatem ecclesiae, aut ad aliquid privatum.
Si quidem utilitas ecclesiae et honor Dei movet eum, hoc bonum intelligitur in conditione electi, et facit
meliorem quantum ad hoc. Si vero aliquid privatum, puta affectio carnalis, spes beneficii et commodi temporalis,
est fraudulenta electio, et acceptio personarum.
Hic ponitur responsio Petri: ex qua evidens signum correctionis de sua negatione apparet, et quod praedestinati
semper corriguntur in melius, si quando labantur.
Nam antequam negaret, Petrus superbivit contra ceteros apostolos, dicens: etsi omnes scandalizati fuerint, ego
numquam in te scandalizabor. Item contra Dominum: quia Domino dicente: ter me negabis, ille subdit: si
oportuerit me mori tecum, non te negabo. Sed modo de propriis viribus victus, non audet confiteri suum
amorem, nisi sub testimonio et protestatione Domini, humilians se Christo, et dicens Domine>, tu scis quia amo
te. Iob XVI, 20: ecce in caelo est testis meus, et conscius meus in excelsis. Item humilians se apostolis, non dicit
plus his sed simpliciter amo te. In quo instruimur quia non debemus nos aliis praeponere, sed alios nobis; Phil.
II, 3: sed in humilitate superiores sibi invicem arbitrantes.
Notandum etiam secundum Augustinum, quod Domino quaerente diligis me, non respondit Petrus diligo sed
amo te; quasi idem sit amor et dilectio.
Quod est verum secundum rem; sed differunt secundum nomen. Amor enim est motus appetitus, et si quidem
reguletur appetitus ratione, sic est amor voluntatis, qui proprie est dilectio, quia sequitur electionem: et inde est
quod bruta proprie non dicuntur diligere; si vero motus non reguletur ratione, dicitur amor.
Hic iam examinato Petro, iniungit ei officium, dicens pasce agnos meos, idest fideles meos, a me agno agnos
vocatos; supra I, 29: ecce agnus Dei, ecce qui tollit peccata mundi; ut sic non possit dicit Christianus qui dicit se
non esse sub cura istius pastoris, scilicet Petri. Ez. XXXVII, 24: pastor unus erat omnium vestrum; Oseae I, 11:
ponent sibi caput unum.
Congrue autem hoc officium, omnibus intermissis, Petro commisit, qui secundum chrysostomum, eximius
apostolorum erat, et os discipulorum, et vertex collegii.
Hic ponitur secunda examinatio.
Ut autem non repetantur pluries eadem verba, nota, quod ter dicit pasce oves meas; quia ter debet pascere.
Scilicet doctrinae verbo; Ier. III, 15: dabo vobis pastores secundum cor meum, qui pascent vos scientia et
doctrina. Item vitae exemplo; I Tim. IV, 12: exemplum esto fidelium in verbo, in conversatione, in caritate, in
fide, in castitate; ez. c. XXXIV, 14: in montibus Israel, idest in sublimitate magnorum virorum, erunt pascua
vestra. Item temporali subsidio; ibid. 2: vae pastoribus Israel qui pascebant semetipsos.
Nonne greges pascuntur a pastoribus? sed attende quod tertia vice dicit ei pasce oves meas. Cuius ratio est, quia
in ecclesia sunt tria genera hominum, scilicet incipientium, proficientium et perfectorum.
Et primi quidem duo sunt agni, quasi adhuc imperfecti; alii autem sicut perfecti dicuntur oves. Ps. Cxiii, 4:
montes, scilicet perfecti, exultaverunt ut arietes, et colles, idest alii, sicut agni ovium. Et inde est quod omnes
praelati debent custodire subditos ut oves Christi, et non proprias. Sed heu, quia, ut dicit Augustinus in sermone
paschali, extiterunt quidam servi infideles, qui dimiserunt gregem Christi, et furtis suis peculia gregem sibi
fecerunt, et audis eos dicere: oves meae sunt illae. Quid quaeris oves meas? non te inveniam ad oves meas. Sed
si nos dicamus meas, et illi dicunt suas: perdidit Christus oves suas.
Notandum etiam, quod sicut ter iniungit, ita ter examinat. Primo quidem quia ter eum negaverat; et ideo exigitur
trina confessio, ne minus amori lingua serviat quam timori, et plus vocis elicuisse videatur mors imminens, quam
vita praesens, ut dicit Augustinus.
Secundo, quia Petrus tenebatur Christum ex triplici causa diligere. Primo ex peccato dimisso: Lc. VII, 42: cui
plus dimittitur, plus diligit. Secundo ex honore promisso, quia magnum, scilicet super hanc petram aedificabo
ecclesiam meam, Matth. XVI, 18. Tertio ex officio commisso, ut hic, cum commisit sibi curam ecclesiae; vel
cum dicit pasce, propter hoc quod Dominus praecepit, deut. c. VI, 5: diliges Dominum Deum tuum ex toto corde
tuo, ut scilicet totam intentionem tuam ad Deum dirigas, ex tota anima, scilicet ut tua voluntas tota in Deum per
amorem quiescat, et ex tota fortitudine tua, ut tota executio operum tuorum Deo serviat.
Notandum etiam, quod Petrus tertio interrogatus, contristatus est. Quia cum ante passionem prompte assereret
Christum diligere, reprehensus fuit a Domino, ut dictum est. Videns ergo quod toties de dilectione interrogatur,
timet ne reprehendatur a Domino, et contristatur. Et ideo dicit tu omnia nosti: tu scis quia amo te, quasi dicat:
ego diligo te, quantum mihi videtur; sed tu omnia nosti, et forte scis an aliquid aliud debeat contingere. Et ideo

382

