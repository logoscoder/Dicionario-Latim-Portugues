Secundo vero, ut errorem quorumdam excluderet, qui nuptias damnant, quia, ut dicit beda si thoro immaculato,
et nuptiis debita castitate celebratis, culpa inesset, nequaquam Dominus ad has venire voluisset.
Quia ergo ad nuptias venit, insinuat quod sit damnabilis eorum perfidia qui nuptiis detrahunt.
I Cor. VII, 36: non peccat mulier, si nubat.
De discipulis vero agitur, cum dicit et discipuli eius.
Mystice autem in nuptiis spiritualibus est mater Iesu, virgo scilicet beata, sicut nuptiarum consiliatrix, quia per
eius intercessionem coniungitur Christo per gratiam; Eccli. XXIV, 25: in me omnis spes vitae et virtutis.
Christus autem, sicut verus animae sponsus, ut dicitur infra III, 29: qui habet sponsam, sponsus est. Discipuli
vero ut paranymphi, quasi coniungentes ecclesiam Christo, de quo uno dicebatur II Cor. XI, 2: despondi vos uni
viro virginem castam exhibere Christo.
Et quia in istis nuptiis materialibus aliquid de miraculo pertinet ad matrem, aliquid ad Christum et aliquid ad
discipulos, ideo consequenter cum dicit et deficiente vino etc. Ostendit quid pertineat ad matrem, quid ad
Christum et quid ad discipulos.
Ad matrem quidem pertinet miraculi procuratio; ad Christum autem miraculi consummatio, et hoc ibi erant ibi
lapideae hydriae sex etc.; ad discipulos vero miraculi contestatio, ibi hoc fecit initium signorum Jesus.
Gessit ergo, quantum ad primum, mater Christi, mediatricis personam; et ideo duo facit: primo enim interpellat
ad filium; secundo erudit ministros, ibi et dicit mater eius ministris etc..
Circa primum quidem duo ponuntur.
Primo matris interpellatio; secundo filii responsio, ibi dixit ei Jesus: quid mihi et tibi est, mulier? in matre autem
interpellante, primo quidem nota pietatem et misericordiam.
Ad misericordiam enim pertinet ut quis defectum alterius reputet quasi suum: misericors enim dicitur, quasi
miserum habens cor super miseria alterius; II Cor. XI, 29: quis infirmatur, et ego non infirmor? quia ergo virgo
beata misericordia plena erat, defectus aliorum sublevare volebat; et ideo dicit deficiente vino, dicit mater Jesu
ad eum.
Secundo reverentiam eius ad Christum: ex reverentia enim quam ad Deum habemus, sufficit nobis ei tantum
defectus nostros exponere, secundum illud Ps. XXXVII, 10: Domine>, ante te omne desiderium meum. Qualiter
autem nobis Deus subveniat, non est nostrum inquirere; quia, sicut dicitur Rom. VIII, V. 26, nam quid oremus,
sicut oportet, nescimus.
Et ideo mater eius defectum aliorum simpliciter exposuit, dicens vinum non habent.
Tertio, virginis sollicitudinem et diligentiam: quia usque ad extremam necessitatem non distulit, sed deficiente
vino, idest dum esset in deficiendo, iuxta illud quod dicitur in Ps. IX, 10 de Deo: adiutor in opportunitatibus, in
tribulatione.
Sed quaerit chrysostomus: quare ante non incitavit Christum ad miracula? nam de virtute eius erat instructa per
Angelum, et confirmata per multa quae viderat circa ipsum fieri, quae omnia conservabat, conferens in corde
suo, ut dicitur Lc. II, 51.
Cuius ratio est, quia antea ut unus aliorum conversabatur: unde quia non viderat tempus opportunum, hoc facere
distulit. Nunc vero post Ioannis contestationem et post discipulorum conversionem, confidenter Christum ad
miracula facienda provocat, gerens in hoc figuram synagogae, quae est mater Christi: nam familiare est Iudaeis
miracula requirere; I Cor. I, 22: Iudaei signa petunt.
Dicit ergo ei vinum non habent.
Ubi sciendum est, quod ante incarnationem Christi, triplex vinum deficiebat, scilicet iustitiae, sapientiae et
caritatis, seu gratiae. Vinum enim mordicat, et quantum ad hoc iustitia dicitur vinum. Lc. X, 34, Samaritanus
vinum et oleum apposuit vulneribus sauciati, idest cum dulcedine misericordiae severitatem iustitiae; Ps. LIX, 5:
potasti nos vino compunctionis.
Vinum etiam laetificat cor, iuxta illud Ps. Ciii, 15, vinum laetificat cor hominis, et quantum ad hoc dicitur vinum
sapientia, cuius meditatio maxime laetificat; Sap. VIII, 16: non habet amaritudinem convictus illius. Vinum
similiter inebriat, Cant. V, V. 1: bibite, amici, et inebriamini, carissimi, et secundum hoc caritas dicitur vinum,
cant. c. V, 1, bibi vinum meum cum lacte meo.
Et dicitur caritas etiam vinum ratione fervoris; Zach. IX, 17: vinum germinans virgines.
Et quidem iustitiae vinum deficiebat in veteri lege; in qua iustitia imperfecta erat. Sed Christus eam perfecit;
Matth. V, 20: nisi abundaverit iustitia vestra plusquam Scribarum et Pharisaeorum, non intrabitis in regnum
caelorum.
Deficiebat etiam vinum sapientiae, quae erat occulta et figuralis, quia, ut dicitur I Cor. X, 11, omnia in figura
contingebant illis. Sed Christus eam manifestavit; matth. c. VII, 29: erat enim docens eos, sicut potestatem
habens. Sed et vinum caritatis deficiebat ibi: quia acceperant spiritum servitutis tantum in timore. Sed Christus
aquam timoris convertit in vinum caritatis, quando dedit spiritum adoptionis filiorum, in quo clamamus, abba
pater, ut dicitur Rom. VIII, 15, et quando caritas Dei diffusa est in cordibus nostris, ut dicitur Rom. V, 5.
Consequenter cum dicit dixit ei Jesus etc. Ponitur responsio Christi: ex qua quidem responsione triplicis haeresis
occasio sumpta est.
Manichaei namque dicunt Christum non habuisse verum corpus, sed phantasticum.
57

