Philosophus arguit contra ponentes ideas et materias. Et quod dato etiam quod vacuum esset totum spatium super
terram, adhuc corpus sensibile non posset esse simul cum illis, propter dimensiones quantitatis. Per nullam
autem proprietatem corporis gloriosi possent removeri dimensiones a corpore, natura corporis remanente. Et ideo
dicendum est, quod hoc miraculose Christus fecit virtute suae divinitatis; et quandocumque in sanctis simile
contingeret, miraculosum esset, et per novum miraculum fit.
Et hoc expresse dicunt Augustinus et Gregorius.
Dicit enim Augustinus: quaeris quomodo per Ostia clausa intrare potuit? si comprehendis modum, non est
miraculum. Ubi deficit ratio, ibi est fidei aedificatio: et subdit: ille quippe non eis apertis intrare potuit, quo
nascente virginitas matris inviolata permansit. Sicut ergo ortus eius ex virgine matre virtute suae divinitatis
miraculosus fuit, sic introitus iste.
Mystice autem per hoc datur intelligi quod Christus nobis apparet quando fores, idest sensus exteriores, sunt
clausi in oratione, Matth. VI, 6: tu autem cum oraveris, intra in cubiculum, et in fine mundi, quando quae paratae
erunt, intrabunt ad nuptias, et postea claudetur ianua, ut habetur Matth. XXV, 10.
Dispositio discipulorum describitur imitanda, quia congregati erant: quod quidem non vacat a mysterio. Christus
enim ad congregatos venit, spiritus sanctus ad congregatos descendit: quia Christus et spiritus sanctus non nisi in
caritate congregatis adsunt.
Matth. XVIII, 20: ubicumque fuerint duo vel tres congregati in nomine meo, ibi sum in medio eorum.
Hic ponitur ipsa apparitio Christi quantum ad tria.
Primo quantum ad Christi praesentiam quam exhibuit; secundo quantum ad salutationem quam eis protulit; tertio
quantum ad sui certam manifestationem, quam eis ostendit.
Praesentiam autem suam exhibuit eis Christus absque omni dubio, quia venit, et stetit in medio discipulorum.
Venit quidem personaliter ipse idem, sicut eis promiserat supra XIV, 28: vado, et venio ad vos. Sed stetit in
medio, ut omnes certitudinaliter agnoscerent. Unde arguuntur Iudaei qui eum non cognoverunt. Supra I, 26:
medium autem vestrum stetit quem vos nescitis.
Item stetit in medio discipulorum, ut ostendat conformitatem humanae naturae quam habet ad eos. Eccli. L, 13:
circa illum corona fratrum, quasi plantatio cedri in monte Libano. Item stetit in medio, per condescensionem,
quia inter eos conversatus est sicut unus ex eis. Eccli. XXXII, 1: rectorem te posuerunt? noli extolli, esto in illis
quasi unus ex ipsis; Lc. XXII, 27: ego autem in medio vestrum sum sicut qui ministrat. Item ad designandum
quod nos debemus esse in medio virtutis. Is. XXX, 21: haec est via: ambulate in ea, neque declinetis ad dexteram
neque ad sinistram. Qui enim excedit in plus, divertit ad dexteram; qui autem deficit in minus, vadit ad sinistram.
Salutationis autem verba eis protulit, dicens pax vobis. Sed haec fuit necessaria: erat enim eorum pax
multipliciter perturbata, et quantum ad Deum, contra quem quidam peccaverunt negando, quidam fugiendo
Matth. XXVI, 31: omnes vos scandalum patiemini in me in ista nocte, scriptum est enim: percutiam pastorem, et
dispergentur oves gregis. Et contra hoc proposuit eis pacem reconciliationis ad Deum; Rom. V, 10: reconciliati
sumus Deo per mortem filii eius: hanc enim per passionem fecit.
Item quantum ad seipsos: quia tristes erant, et in fide dubii; et hanc etiam pacem factam proposuit. Ps. Cxviii,
165: pax multa diligentibus legem tuam.
Item quantum ad exteriores: quia a Iudaeis persecutiones patiebantur; et contra hoc dicit eis pax vobis, contra
Iudaeorum scilicet persecutiones.
Supra XIV, 27: pacem meam do vobis, pacem relinquo vobis.
Certam autem sui manifestationem ostendit eis per manus et latus, unde sequitur haec cum dixisset, ostendit eis
manus et latus, quia in eis specialiter remanserunt signa passionis suae. Lc. Ult., 39: videte manus meas et pedes
meos, quia ego ipse sum. Sic et in gloria se ostendet; supra c. XIV, 23: si quis diligit me, sermonem meum
servabit, et infra: manifestabo ei meipsum.
Hic ponitur apparitionis effectus, qui est gaudium in cordibus discipulorum de visione Domini, quam promiserat
eis supra c. XVI, 22: iterum autem videbo vos, et gaudebit cor vestrum. Sed hoc gaudium implebitur in patria,
scilicet bonis, ex aperta visione Dei.
Is. Ult., 14: videbitis, et gaudebit cor vestrum, et ossa vestra quasi herba germinabunt.
Iniungit apostolis officium, et primo praemittit pacis vinculum; secundo iniungit officium, ibi sicut misit me
pater.
Dixit ergo eis iterum, pax vobis.
Hoc dixit eis contra perturbationem duplicem: nam contra perturbationem praesentem a Iudaeis, dixit eis primo
pax vobis; sed contra conturbationem factam a gentibus, dixit eis iterum, pax vobis. Supra XVI, 33: in mundo
pressuram habebitis, in me autem pacem. Nam ad gentes mittendi erant.
Et ideo statim subditur iniunctio officii: sicut misit me pater, et ego mitto vos: in quo ostendit se mediatorem
inter Deum et homines. I Tim. II, 5: mediator Dei et hominum homo Christus Jesus etc.. Hoc erat ad
consolationem discipulorum, qui cognoscentes auctoritatem Christi, sciebant eum mittere ipsos auctoritate
divina. Item considerantes dignitatem propriam, scilicet quod habebant officium proprium apostolorum:
apostolus enim idem est quod missus.

371

