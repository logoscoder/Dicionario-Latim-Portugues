Hoc vero quod dicit rex Iudaeorum, pertinet ad potestatem, ad Dominium quod ex passione promeruit. Phil. II, 9:
propter quod et Deus illum exaltavit; Ier. XXIII, 5: regnabit Dominus, et sapiens erit; Is. IX, 7: super solium
David et super regnum eius sedebit.
Sed cum ipse sit per crucem non solum rex Iudaeorum sed etiam gentium, unde in Ps. II, 6, cum dixisset: ego
autem constitutus sum rex ab eo, subdit postula a me, et dabo tibi gentes haereditatem tuam: quare ergo scripsit
rex Iudaeorum tantum? responsio. Dicendum, quod gentiles intromissi sunt in pinguedinem olivae sicut oleaster,
Rom. XI, 17. Et sicut oleaster particeps fit pinguedinis olivae, non autem oliva fit particeps amaritudinis oleastri,
ita ipsi gentiles ad fidem conversi spiritualiter Iudaei confitentes dicuntur effecti, non circumcisione carnis, sed
spiritus; et ideo per hoc quod dicitur rex Iudaeorum, intelliguntur etiam gentiles conversi.
Consequenter cum dicit hunc ergo titulum multi Iudaeorum legerunt, agitur de tituli lectione. Et primo ponitur
tituli lectio, quia hunc titulum multi legerunt Iudaeorum: per quod signatur quod plures salvantur per fidem,
passionem Christi legendo, quam eorum qui viderunt. Infra penult., 31: haec autem scripta sunt ut credatis.
Secundo ponitur legendi facultas, et haec est duplex. Una est ex loci propinquitate: quia prope civitatem erat
locus ubi crucifixus est Jesus, ad quem multi confluebant: alia ex Scripturae multiplicitate, quia erat scriptum
Hebraice, Graece et Latine: ut nullus ignoraret, et quia hae tres linguae prae ceteris eminebant. Hebraea quidem
propter unius Dei cultum; Graeca propter sapientiam; Latina propter Romanorum potentiam. Unde hae tres
gentes sibi dignitatem vindicant in cruce Christi, ut dicit Augustinus. In quo signatur quod per crucem Christi
subiugari debebant et converti devoti et religiosi, qui signantur per Hebraeam linguam; sapientes qui per
Graecam; potentes, qui per Latinam.
Vel per Hebraeam significabatur quod Christus dominari debebat theologicae philosophiae, quae significatur per
Hebraeam, quia Iudaeis est tradita divinarum rerum cognitio; per Graecam vero philosophiae naturali et
philosophicae: nam Graeci erga naturalium speculationem insudaverunt; per Latinam vero philosophiae
practicae, quia apud Romanos maxime viguit scientia moralis: ut sic in captivitatem redigantur omnes intellectus
in obsequium Christi, ut dicitur II Cor. X, 5.
Conservatio autem tituli ponitur cum dicitur dicebant ergo Pilato pontifices Iudaeorum etc..
Et primo ponitur Iudaeorum conatus ad titulum destruendum, unde dicebant Pilato pontifices Iudaeorum: noli
scribere, rex Iudaeorum; sed, quia ipse dixit, rex sum Iudaeorum.
Nam in hoc ostenditur Christi praeconium, et Iudaeorum opprobrium, quod ponitur rex Iudaeorum. Nam
contumeliosum est Iudaeis quod regem suum fecerunt crucifigi.
Sed si poneretur: quia dixit, rex sum Iudaeorum, hoc redundasset in Christi improperium, et indicasset eius
culpam; et hoc ipsi intendebant, ut scilicet crucifixo auferrent famam, cui iam vivo abstulerunt vitam. Ps.
Lxviii, 13: adversum me loquebantur qui sedebant in porta.
Secundo ponitur Pilati constantia ad titulum conservandum, quia Pilatus volens eis ignominiam facere noluit
mutare sententiam; unde sequitur respondit Pilatus: quod scripsi, scripsi. Quod non casu factum est, sed diu ante
a Deo dispositum et prophetatum. Nam quidam Psalmi sic intitulantur: ne disperdas, David in tituli
inscriptionem: qui quidem Ps. LVIII, maxime pertinet ad passionem, sicut est: eripe me de inimicis meis, et duo
praecedentes: miserere mei Deus, miserere mei, quoniam in te confidit anima mea, et si vere utique iustitiam
loquimini. Et ideo stulte clamabant pontifices quia sicut non potest corrumpi quod veritas dixit, ita non potest
deleri quod Pilatus scripsit. Ideo enim Pilatus quod scripsi, scripsi, dixit, quia Dominus quod dixit, dixit, ut dicit
Augustinus.
Deinde cum dicit milites ergo cum crucifixissent eum, acceperunt vestimenta eius, ponit consequentia ad
crucifixionem quantum ad milites, et primo ponit aliarum vestium partitionem; secundo tunicae inconsutilis
sortitionem, ibi et tunicam; tertio inducit propheticam praenuntiationem, ibi ut Scriptura impleretur.
Dicit ergo milites, cum crucifixissent eum, acceperunt vestimenta eius.
Ex quo duo colligere possumus: scilicet mortis Christi abiectionem, per hoc quod denudaverunt eum, quod
abiectis personis tantum fieri consuevit; secundo militum rapacitatem, quia acceperunt vestimenta, et fecerunt
quatuor partes, unicuique militi partem. Hoc enim genus hominum rapacissimum est, ideo Ioannes baptista dixit
eis: neminem concutiatis...
Et contenti estote stipendiis vestris, Lc. III, 14, et iob XXIV, 7: nudos dimittunt homines, vestimenta tollentes.
Quantum ad secundum dicit et tunicam, et primo ponitur tunicae descriptio; secundo eius sortitio, ibi et dixerunt,
non scindamus eam.
Dicit ergo et tunicam, scilicet acceperunt simul cum illis. Erat autem tunica inconsutilis desuper contexta per
totum.
Dicit autem, quod erat inconsutilis, ut ostendat rationem indivisionis. Ex quo, ut quidam dicunt, pretiositas
tunicae potest convinci.
Chrysostomus vero e contrario dicit, quod hoc dicens evangelista, occulte vestis vilitatem insinuat. Nam in
palaestina est quoddam genus vestium propter pauperes ex multis pannis contextum quasi unus pannus super
alium: II Cor. VIII, 9: scimus enim gratiam Domini nostri Jesu Christi: quia cum dives esset in omnibus propter
nos egenus factus est.

358

