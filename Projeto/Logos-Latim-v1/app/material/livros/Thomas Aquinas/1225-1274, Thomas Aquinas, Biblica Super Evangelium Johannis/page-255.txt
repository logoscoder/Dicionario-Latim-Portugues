Sed ad evidentiam huius, primo, exponamus hoc quod dicit propterea non poterant credere. Ubi sciendum, quod
aliquid dicitur impossibile vel necessarium dupliciter: absolute scilicet, et ex suppositione. Absolute quidem,
sicut impossibile est hominem esse asinum; ex suppositione vero, sicut impossibile est me esse extra domum,
dum intus in ea sedeo. Secundum hoc ergo dicendum, quod homo excusatur, si non facit ea quae absolute sunt
sibi impossibilia: sed si non facit ea si qua sunt sibi impossibilia ex suppositione, non excusatur. Sicut si detur
quod aliquis habeat malam voluntatem omnino furandi, et dicat impossibile sibi esse non peccare quamdiu
voluntatem obstinatam illam habeat, non excusatur; quia huiusmodi impossibilitas non est simpliciter, sed ex
suppositione: potest enim voluntatem malam disponere.
Dicit ergo propterea non poterant credere, quia scilicet habent voluntatem obscuratam in sua malitia; Ier. XIII,
23: quomodo scilicet potest Aethiops mutare pellem suam, et pardus varietates suas; et vos poteritis bene facere,
cum didiceritis malum; Matth. XII, 34: quomodo potestis bona facere, cum sitis mali? et simile est sicut si
dicerem de aliquo: ego nullo modo possum eum diligere; sed habeo eum odio.
Quantum ad secundum, sciendum, quod excaecatio et induratio Dei non intelligitur quasi Deus immittat
malitiam vel ad peccandum impellat, sed per hoc quod non infundat gratiam: quam quidem gratiam infundit ex
sua misericordia; sed causa huius quod non infundit, est ex parte nostra, inquantum scilicet in nobis est aliquid
gratiae divinae repugnans.
Nam ipse, quantum in se est, illuminat omnem hominem venientem in hunc mundum: supra I, 9; I Tim. II, 4:
vult omnes homines salvos fieri. Sed quia nos a Deo recedimus, ideo gratiam suam nobis subtrahit; Oseae IV, 6:
quia tu scientiam repulisti, repellam te; ibid. XIII, 9: perditio tua, Israel ex te: tantummodo in me auxilium tuum.
Et est simile sicut si alius clausisset fenestram domus, et diceretur ei: tu non potes videre, quia privaris lumine
solis. Sed hoc non esset ex defectu solis, sed quia ipse sibi lumen solare interclusisset. Et similiter hic dicitur
quod non poterant credere, quia Deus excaecavit eos: quia scilicet ipsi causam praestiterant ut excaecarentur,
secundum illud Sap. II, 21: excaecavit illos malitia eorum.
His ergo visis, consideranda sunt verba prophetiae huius, quae quidem habentur Is. VI, 10, non secundum eadem
verba, sed secundum eamdem sententiam. In his ergo verbis tria continentur.
Primo Iudaeorum induratio et excaecatio; secundo utriusque effectus, ibi ut non videant; tertio finis, ibi et
convertantur, et sanem eos.
Circa primum considerandum est, quod Dominus inducebat ad fidem dupliciter: scilicet miraculis et doctrina,
unde utrumque eis improperat dicens: si opera non fecissem in eis quae nullus alius fecit, peccatum non
haberent. Et iterum: si non venissem, et non loquutus fuissem eis, peccatum non haberent; nunc autem
excusationem non habent de peccato suo. Utrumque enim contempserunt.
In quantum ergo Christi miracula non attendebant diligentia debita, dicit excaecavit oculos eorum, scilicet
cordis: de quibus habetur Eph. I, 18: illuminatos oculos cordis vestri; si per intellectum considerarent quod talia
miracula fieri non poterant nisi virtute divina: Is. XLII, 20: qui vides multa, nonne consideras? et iterum ibid. 19:
quis caecus, nisi servus meus; et surdus, nisi ad quem nuntios meos misi? quia quantum ad doctrinam Christi non
movebantur, subdit et induravit cor eorum.
Videtur enim durissimum quod forti calore non resolvitur, et divina percussione non conteritur.
Verba autem Christi sunt quasi ignis, et sicut malleus conterens petras, ut dicitur Ier. XXIII, 29. Ignis quidem,
quia inflammant per caritatem; malleus autem, quia terrent per comminationem, et confringunt per
manifestissimam veritatem. Et tamen verbum Christi cor Iudaeorum non attendebat. Unde patet quod fuit
induratum; iob XLI: cor eius indurabitur quasi malleatoris incus; Rom. IX, 18: cuius vult miseretur, et quem vult
indurat.
Effectus autem excaecationis ponitur cum dicit ut non videant oculis, scilicet spiritualibus, intelligendo Christi
divinitatem; Ps. Cxiii, 5: oculos habent, et non videbunt.
E contra dicitur Lc. X, 23: beati oculi qui vident quae vos videtis. Effectus indurationis ponitur cum dicit contra
nec intelligant corde: ut subintelligatur, ut non intelligant corde; iob IV, 20: et quia nullus intelligit, in aeternum
peribit; Ps. XXXV, 4: noluit intelligere, ut bene ageret.
Est autem hic advertendum, quod ly ut non ponitur hic causaliter, sed consecutive.
Finis autem excaecationis et indurationis ponitur consequenter, cum dicit et convertantur et sanem eos. Et potest
intelligi dupliciter, ut Augustinus dicit in libro de quaestionibus Evangel.. Uno modo, ut repetatur haec dictio
non, ut sit sensus: et non convertantur, et non sanem eos. Via enim salvationis a peccato est conversio ad Deum;
thren. c. V, 21: converte nos, Domine>, ad te, et convertemur, et statim subditur: innova dies nostros sicut a
principio. Illis autem qui indignos se praestiterunt, quibus remitterentur peccata, non praestat Deus beneficia,
quibus convertantur et sanentur, sicut patet de omnibus non approbatis.
Alio modo potest intelligi, ut non reiteretur haec dictio non, ut sit sensus: ideo excaecati sunt et indurati ut ad
tempus nec viderent nec intelligerent; et sic non videntes et non intelligentes, idest non credentes in Christum,
eum occiderent, et postmodum compuncti converterentur et sanarentur. Permittit enim aliquos quandoque cadere
in peccatum, ut humiliati ad iustitiam firmius resurgant.

255

