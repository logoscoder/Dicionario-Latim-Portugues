gallus cantet, paratus eris ter me negare. Alio modo, ut referatur ad negationis initium: quia aliquid dicitur fieri
ante aliud, etiam si incipiat tantum fieri. Dominus autem praedixit trinam negationem, quae incepit ante primum
galli cantum, licet non ante perfecta fuerit; et tunc est sensus non cantabit gallus, donec ter me neges, idest,
trinam negationem incipies antequam gallus cantet.
Item quaeritur de loco ubi haec verba fuerunt; nam et matthaeus et marcus dicunt, quod Dominus dixit haec
verba Petro postquam exiverat de loco ubi cum discipulis coenaverat; Lucas autem et Ioannes dicunt quod haec
verba dixit in loco ubi coenaverat.
Nam post sermonem istum Dominus dixit infra XIV, 31: surgite, eamus hinc.
Ad hoc autem dicendum, quod verum est Dominum haec verba dixisse in loco in quo coenaverat; matthaeus
autem et marcus sequuntur ordinem memoriae, non historiae.
Potest autem dici, secundum Augustinum, quod Dominus haec verba ter dixit. Nam si quis diligenter consideret
verba Domini, ex quibus processum est ad praenuntiationem negationis Petri, inveniet tripliciter esse dicta: nam
in matthaeo et marco habetur, quod dixit Dominus: omnes vos scandalum patiemini in me in nocte ista. Et Petrus
respondet: et si omnes scandalizati fuerint in te, ego numquam scandalizabor.
Et ait illi Jesus: quia hodie in hac nocte antequam gallus cantet, ter me negabis.
In Luca autem, habetur: dixit eis Jesus: ecce Satanas expetivit vos, ut cribraret sicut triticum. Ego autem rogavi
pro te, ut non deficiat fides tua. Et tunc Petrus dixit ei: Domine>, tecum paratus sum et in carcerem et in mortem
ire. Et Dominus illi: dico tibi, Petre: non cantabit hodie gallus donec ter abneges nosse me. Hic autem cum
Petrus quaereret a Domino quo vadis? etc., dixit ei Dominus amen, amen dico tibi: non cantabit gallus, donec ter
me neges.
Unde colligitur quod pluries Dominus negationem Petri praedixerat.
|+14 Capitulus 14
|#1 Lectio 1
Supra Dominus informavit discipulos suos exemplis, hic confortat eos verbis, et primo ponitur multiplex
verborum exhortatio; secundo ipsorum quae dicta sunt explicatio, cap. XVI haec locutus sum vobis, ut non
scandalizemini.
Circa primum sciendum est, quod duo imminebant discipulis, de quibus conturbari poterant.
Unum de praesenti, scilicet recessus Christi imminens; aliud de futuro, scilicet tribulationes quas passuri erant.
Primo ergo confortat eos contra primum, scilicet contra eius recessum; secundo contra tribulationes quas passuri
erant, XV, cap., ego sum vitis vera etc..
Circa primum duo facit.
Primo confortat eos ex parte ipsorum remanentium; secundo ex parte sui recedentis, ibi non turbetur cor vestrum,
neque formidet.
Circa primum tria facit.
Primo praemittit suum accessum ad patrem; secundo promittit eis donum spiritus sancti, ibi si diligitis me,
mandata mea servate; tertio suam praesentiam, ibi non relinquam vos orphanos circa primum duo facit.
Primo praemittit suum accessum ad patrem; secundo agit de via per quam accessurus erat, ibi et quo ego vado
scitis, et viam scitis.
Circa primum tria facit.
Primo excludit turbationem; secundo innuit sui potestatem, ibi creditis in Deum, et in me credite; tertio subiungit
promissionem, ibi in domo patris mei mansiones multae sunt.
Circa primum sciendum est, quod discipuli perturbari poterant ex verbis Domini supradictis de proditione Iudae,
et negatione Petri, et recessu suo. Et vere omnia turbationem et dolorem ingerebant; ps.
LIX, 4: commovisti terram, scilicet cordium discipulorum, et conturbasti eam. Et ideo Dominus sanare volens
eorum contritionem, dicit non turbetur cor vestrum.
Sed contra; Act. I, 1: coepit Jesus facere et docere. Sed supra XIII, 21, dicitur: turbatus est Jesus spiritu etc..
Quomodo ergo docet non turbari qui primo turbatus est? responsio. Dicendum quod non docuit contrarium eius
quod fecit. De eo autem dicitur quod turbatus est spiritu, non quod spiritus eius sit turbatus. Hic autem non
prohibet quin turbentur spiritu, sed prohibet quod eorum cor, idest spiritus, non turbetur.
Est enim quaedam turbatio ex spiritu, ex ratione procedens, quae laudabilis est, nec prohibetur. II Cor. VII, 10:
quae enim secundum Deum tristitia est, poenitentiam in salutem stabilem operatur. Alia est tristitia seu turbatio
ipsius rationis; quae non est laudabilis, quia abducit a propria rectitudine; et prohibetur Ps. XXXVI, V. 24: iustus
non conturbabitur, quia Dominus supponit manum suam. Non enim turbari potest qui Deum semper habet.
Et ideo Dominus suae divinitatis potestatem subiungit, dicens creditis in Deum, et in me credite: ubi unum
supponit, et aliud praecipit.
Supponit quidem eorum fidem in Deum, dicens creditis in Deum: in hoc enim iam instructi erant ab ipso; Hebr.
XI, 6: accedentem ad Deum oportet credere.

279

