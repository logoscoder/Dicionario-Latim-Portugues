Ubi sciendum est, quod quicumque praeter Deum loquitur ex propriis, mendacium loquitur quamvis non
quicumque mendacium loquitur, ex propriis loquatur. Solus autem Deus loquendo ex propriis, loquitur
veritatem. Veritas enim est illuminatio intellectus; Deus autem est ipsum lumen, et ab ipso omnes illuminantur,
supra I, 9: erat lux vera, quae illuminat omnem hominem venientem in hunc mundum: unde et est ipsa veritas, et
alii non loquuntur veritatem nisi inquantum ab ipso illuminantur. Unde, sicut Ambrosius dicit, omne verum a
quocumque dicatur, a spiritu sancto est. Sic ergo diabolus cum loquitur ex propriis, loquitur mendacium; homo
etiam, cum ex propriis loquitur, mendacium loquitur; sed cum a Deo loquitur, tunc loquitur veritatem; Rom. III,
4: est autem Deus verax, omnis autem homo mendax, quantum est in se. Sed non omnis homo qui loquitur
mendacium, loquitur ex propriis, quia quandoque hoc ab alio accipit: non quidem a Deo, qui est verax, sed ab eo
qui in veritate non stetit et primo mendacium adinvenit. Et ideo ipse singulariter cum loquitur mendacium, ex
propriis loquitur; III Reg. Ult., 22: egrediar, et ero spiritus mendax in ore omnium prophetarum eius; Is. XIX, 14:
Dominus immiscuit, idest miscere permisit in medio eius spiritum erroris.
Propositum autem manifestat cum dicit quia mendax est, et pater eius. Quod quidem Manichaei male
intelligentes, ponebant Daemonum generationes, putantes diabolum patrem habere. Unde dicebant, quod
diabolus mendax est, et pater eius, idest diabolus.
Quod quidem non sic est intelligendum.
Nam Dominus dixit, quod diabolus est mendax, et pater eius, idest mendacii: non enim omnis qui mentitur, pater
est sui mendacii.
Nam, ut Augustinus dicit, si ab alio mendacium accepisti, et dixisti; tu quidem mentitus es, sed pater mendacii
non es.
Diabolus vero, quia aliunde non accepit mendacium, quo tamquam veneno hominem occideret, pater mendacii
est, sicut Deus pater est veritatis. Diabolus enim primo mendacium invenit, cum scilicet mulieri mentitus est:
nequaquam moriemini, Gen. III, 4.
Quod qualiter verum fuerit, rei eventus postmodum comprobavit.
Sciendum est autem, quod haec verba ab illo loco vos ex patre diabolo estis, in libro de quaestionibus novi et
veteris testamenti exponuntur de cain, hoc modo: secundum quod ille dicitur diabolus qui facit opera diaboli, et
vos eum imitamini. Cain homicida erat ab initio, ex quo scilicet Abel fratrem suum occidit, et in veritate non
stetit, quia veritas non est in eo. Et hoc apparet, quia cum Dominus quaereret ab eo (Gen. IV, 9): ubi est Abel
frater tuus? respondit dicens: nescio, Domine>; numquid custos fratris mei sum ego? unde ipse mendax est et
pater eius, scilicet diabolus, qui est pater eius impressione. Prima tamen expositio melior est.
|#7 Lectio 7
Postquam posuit diabolicam conditionem, hic consequenter ostendit Iudaeos esse diabolicae conditionis
imitatores.
Duas autem malitiae conditiones Dominus diabolo ascripsit, homicidium scilicet et mendacium. Sed de
homicidio quidem, in quo isti diabolum imitabantur, reprehendit eos; supra eodem: nunc autem quaeritis me
interficere, hominem, qui veritatem vobis locutus sum, quam audivi a Deo. Et ideo, hoc praetermisso, redarguit
eos de aversione eorum a veritate, et primo ostendit eos esse aversos a veritate; secundo causam quam allegare
poterant, excludit, ibi quis ex vobis arguet me de peccato? tertio veram causam aversionis concludit, ibi si
veritatem dico, quare non creditis mihi? dicit ergo primo: dictum est, quod diabolus mendax est, et pater eius,
quem quidem vos imitamini, quia veritati non vultis adhaerere. Unde dicit ego autem si veritatem dico vobis, non
creditis mihi.
Lc. XXII, 67: si autem dixero, non credetis mihi; supra III, 12: quomodo si dixero vobis caelestia, credetis? unde
et Is. LIII, 1, conqueritur dicens: Domine>, quis credidit auditui nostro? causa autem suae infidelitatis, quam
poterant Iudaei allegare est peccatum in Christo; nam peccatori etiam in veritate non de facili creditur. Unde Ps.
XLIX, 16: peccatori autem dixit Deus: quare tu enarras iustitias meas? poterant ergo dicere: non credimus, quia
peccator es.
Et ideo hanc causam excludit, dicens quis ex vobis arguit me de peccato? quasi dicat: non habetis iustam causam
quare mihi veritatem dicenti non creditis, cum in me nullum peccatum inveniri possit; I Petr. II, 22: qui peccatum
non fecit, nec inventus est dolus in ore eius. Secundum Gregorium, pensanda est Dei mansuetudo, qui non
dedignatur ex ratione ostendere se peccatorem non esse, qui ex virtute divinitatis poterat peccatores iustificare;
iob XXXI, 13: si contempsi subire iudicium meum cum servo meo et ancilla mea, cum disceptarent adversum
me.
Admiranda est etiam Christi singularis puritatis excellentia, quia, ut chrysostomus dicit, hoc nullus hominum
fiducialiter potuit dicere quis ex vobis arguet me de peccato? nisi solus Deus noster, qui peccatum non fecit;
Prov. XX, 9: quis potest dicere: mundum est cor meum, purus sum a peccato? quasi dicat, nullus nisi solus Deus.
Et in Ps. XIII, V. 3: omnes declinaverunt, simul inutiles facti sunt: non est qui faciat bonum, non est usque ad
unum, idest Christum.
Veram autem causam aversionis concludit, dicens si veritatem dico, quare non creditis mihi? et primo ponit eam;
secundo Iudaeorum contradictionem excludit, ibi responderunt ergo Iudaei etc..
189

