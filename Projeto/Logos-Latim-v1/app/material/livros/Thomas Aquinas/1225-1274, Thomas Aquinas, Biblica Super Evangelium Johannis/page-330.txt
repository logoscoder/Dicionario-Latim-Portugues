nisi ab aliis moventur, non dicuntur viventia, sed mortua: et ideo omnes operationes ad quas operans movet se,
dicuntur opera vitae, sicut velle, intelligere, sentire, augeri et moveri.
Dicitur autem aliquid vivere, dupliciter: aut quia habet opera vitae in potentia, et sic dormiens dicitur vivere vita
sensitiva, quia habet potestatem movendi se, licet actu non moveatur; aut quia iam exercet opera vitae in actu, et
tunc perfecte dicitur aliquid vivere: unde somnus dicitur dimidium vitae.
Inter opera autem vitae altius est opus intelligentiae, quod est intelligere; et ideo operatio intellectus maxime est
vita. Sicut autem idem est sensus actu et sensibile in actu, ita intelligens in actu et res intellecta in actu.
Cum ergo intelligentia sit vita et intelligere sit vivere, sequitur quod intelligere rem aeternam sit vivere vita
aeterna, Deus est autem res aeterna, intelligere ergo et videre Deum est vita aeterna.
Et ideo Dominus dicit, quod in visione consistit vita aeterna, scilicet principaliter secundum totam suam
substantiam. Amor autem est movens ad hanc, et quoddam eius complementum: nam ex delectatione quae est in
fruitione divina, quam facit caritas, est complementum et decor beatitudinis: sed eius substantia in visione
consistit; I Io. III, V. 2: videbimus eum sicuti est.
Secundo exponendum est hoc quod dicit te solum verum Deum. Manifestum est enim quod Christus loquebatur
ad patrem, cum ergo dicat te solum verum Deum, videtur quod solus Deus pater sit Deus verus. Quod quidem
concedunt Ariani dicentes, filium differre a patre per essentiam, cum sit substantia creata, magis tamen et
perfectius inter omnes creaturas patris divinitatem participans, intantum quod dicatur Deus, sed non verus, quia
non est Deus per naturam, sed solus pater.
Sed contra hoc arguit Hilarius. Constat enim quod cum volumus scire de re aliqua utrum sit vera, ex duobus scire
possumus: scilicet ex natura et ex virtute eius. Verum enim aurum est quod habet veri auri speciem; quod
quidem scimus, si facit veri auri operationem. Si ergo habemus de filio quod habeat veram Dei naturam, et hoc
per veram operationem divinitatis, quam exercet, manifestum est quod est verus Deus. Quod autem exerceat
filius vera opera divinitatis, patet supra V, 19: quaecumque pater facit, haec et filius similiter facit. Et iterum
dicit: sicut pater habet vitam in semetipso, non quidem participatam, ita et filio dedit vitam habere in semetipso;
I Io. Ult., V. 20: ut simus in vero filio eius Jesu Christo.
Hic est verus Deus et vita aeterna.
Dicit autem te solum Deum, secundum Hilarium, non excludens aliquid. Unde non dicit absolute te solum, sed
addit et quem misisti Jesum Christum; quasi diceret ut cognoscant te et quem misisti Jesum Christum, esse unum
solum et verum Deum: secundum illum modum loquendi: tu solus altissimus, Jesu Christe, cum sancto spiritu.
Nec facit mentionem de spiritu sancto: quia ubicumque ponuntur pater et filius, et praecipue in his quae ad
maiestatem divinitatis pertinent, cointelligitur spiritus sanctus, qui est nexus amborum.
Vel secundum Augustinum de trinitate, hoc dicit ad excludendum errorem quorumdam dicentium, quod haec est
falsa: pater est Deus, et filius est Deus, et spiritus sanctus est Deus; sed haec est vera: pater et filius et spiritus
sanctus sunt unus Deus. Et ratio istorum erat, quia, ut ab apostolo dicitur I Cor. I, 24, Christus est Dei virtus et
Dei sapientia. Manifestum est autem quod nullus potest dicere aliquem Deum nisi habeat virtutem et sapientiam
divinam.
Cum ergo isti vellent quod pater esset sapientia, quae est filius, dicebant ulterius, quod pater sine filio
consideratus non esset Deus, et etiam filius et spiritus sanctus. Et quia in missione designatur incarnatio filii Dei,
ideo per hoc quod dicit et quem misisti Jesum Christum, datur intelligi quod in vita aeterna gaudebimus etiam de
humanitate Christi; Is. XXXIII, 17: regem, idest Christum, in decore suo videbunt. Supra X, V. 9: ingredietur, et
pascua inveniet.
Hic ponitur meritum exaudiendae petitionis, et primo commemorat meritum; secundo postulat praemium, ibi et
nunc clarifica me tu, pater.
Commemorat autem duplex meritum.
Scilicet doctrinae, dicens ego te clarificavi, scilicet in notitia hominum, manifestando per doctrinam; Is. XXIV,
15: in doctrinis glorificate Deum. Item obedientiae: unde subdit opus consummavi.
Utitur praeterito pro futuro, scilicet clarificavi idest, clarificabo; et consummavi, idest consummabo: et hoc, quia
iam inchoatum erat, et iterum quia imminebat hora passionis, quando hoc opus consummatum est.
Quod dedisti mihi, non iussisti: non enim sufficit quod Christo et nobis mandetur divinitus; quia quidquid
Christus secundum quod homo fecit et nos facere possumus, est ex dono Dei; Sap. VIII, 21: scivi quia non
possum esse continens, nisi Deus det.
Dedisti, inquam, mihi, per donum gratiae, ut facerem, idest, ut consummarem; eccli.
XXXVIII, 31: cor suum dabit in consummationem.
Sed quia obedientiae, et doctrinae Christi praemium est gloria; Phil. II, V. 8: factus est obediens usque ad
mortem, mortem autem crucis; propter quod et Deus exaltavit illum, et donavit illi nomen quod est super omne
nomen: ideo postulat praemium, dicens et nunc clarifica me tu, pater.
Quod non est intelligendum ut quidam putaverunt, sicut Augustinus dicit, quod natura humana in Christo a verbo
suscepta aliquando convertatur in verbum, et homo mutetur in Deum; quia hoc nihil aliud esset quam ipsam
naturam annihilari. Omne enim quod ita in aliud convertitur quod illud in quod convertitur non augeatur,
annihilari videtur: divino autem verbo Dei nihil augeri potest.
330

