dixero vobis caelestia, credetis? et statim incipit ostendere, cuius sit in caelum ascendere proprium: quia omnis
qui de caelo descendit, secundum illud eph.
IV, 10: qui descendit ipse est et qui ascendit.
Hoc enim et in rebus naturalibus invenitur quod unumquodque corpus tendit in locum, secundum suam originem
vel naturam. Unde hoc modo potest fieri ut aliquis per spiritum vadat ad locum quem carnales nesciunt,
ascendendo in caelum, si hoc fiat per virtutem eius qui descendit de caelo: quia ad hoc descendit, ut ascendens,
nobis viam aperiret; Mich. II, V. 13: ascendit pandens iter ante eos.
Sed quia dicit qui descendit de caelo filius hominis: quidam errandi sumpserunt occasionem. Cum enim filius
hominis designet humanam naturam, quae componitur ex anima et corpore, per hoc quod dicit quod filius
descendit de caelo, valentinus accipere voluit, quod etiam corpus de caelo detulisset, et transisset per virginem,
nihil ex ea accipiens, sicut aqua per fistulam: ergo non de terrena substantia, nec sumptum de virgine: quod est
contra apostolum, Rom. I, 3: qui factus est ei ex semine David secundum carnem.
Origenes vero dixit, quod descendit de caelo secundum animam, quam dicit ab initio fuisse creatam cum
Angelis, et verbo unitam, et postmodum de caelo descendisse assumendo carnem de virgine. Sed et hoc repugnat
catholicae fidei, quae animas dicit ante corpora non extitisse.
Non ergo intelligendum est quod filius hominis secundum humanam naturam de caelo descenderit, sed
secundum divinam.
Cum enim in Christo sit unum suppositum, vel hypostasis, vel persona duarum naturarum, divinae scilicet, et
humanae; ex quacumque earum hoc suppositum nominetur, possunt ei attribui et divina et humana. Possumus
enim dicere, quod filius hominis creavit stellas, et quod filius Dei crucifixus est. Sed filius Dei crucifixus est,
non secundum divinam naturam, sed secundum humanam; filius autem hominis creavit stellas secundum
divinam naturam.
Ita in his quae de Christo dicuntur, non est attendenda distinctio quantum ad id de quo dicuntur, quia
indifferenter et divina et humana dicuntur de Deo et homine; sed est attendenda distinctio quantum ad id
secundum quod dicuntur, quia divina dicuntur de Christo secundum divinam naturam, humana vero secundum
humanam. Descendere ergo de caelis dicitur de filio hominis, non secundum humanam naturam, sed secundum
divinam, secundum quam convenit ei ante incarnationem de caelo fuisse, secundum illud Ps. Cxiii, 16: caelum
caeli Domino.
Dicitur autem descendisse, non motu locali, quia sic non remaneret in caelo: nihil enim localiter motum manet
unde descendit.
Et ideo ad excludendum motum localem, subdit qui est in caelo; quasi dicat: sic descendit de caelo, quod tamen
est in caelo. Descendit enim de caelo, non quidem desinens esse sursum, sed assumens naturam quae est
Deorsum: quae, quia non includitur, vel comprehenditur, corpore eius existente in terra, ipse secundum
divinitatem erat in caelis, et ubique. Et ideo ad designandum, quod hoc modo dicitur descendisse, quia assumpsit
naturam, dixit quod descendit filius hominis; idest, inquantum factus est filius hominis.
Vel potest dici etiam, quod quantum ad corpus descendit de caelo, ut Hilarius dicit: non quod materia corporis
Christi descenderit de caelo, sed quod virtus formativa eius de caelo fuit.
Sed quid est quod dicit nemo ascendit in caelum, nisi filius hominis, qui est in caelo? nonne Paulus, et Petrus, et
alii sancti ascenderunt, secundum illud II cor. c. V, 1: domum habemus, non manufactam in caelis etc..
Respondeo dicendum, quod nemo ascendit in caelum nisi Christus et membra sua, idest iusti fideles: propterea
filius Dei de caelis descendit, ut nos faciendo membra sua ad ascensum caelorum praepararet; nunc quidem in
spe, tandem vero in re; Eph. II, 6: qui resuscitavit nos, et consedere nos fecit in caelestibus in Christo Iesu.
Hic ponit mysterium passionis, cuius virtute baptismus efficaciam habet; rom. c. VI, 3: quicumque baptizati
sumus in Christo Iesu, in morte ipsius baptizati sumus.
Et circa hoc tria facit: primo namque proponit passionis figuram; secundo passionis modum; tertio passionis
fructum.
Figuram quidem assumit de veteri lege, ut reducat ad intellectum Nicodemum; unde dicit sicut Moyses exaltavit
serpentem in deserto etc. Quod quidem habetur Num. XXI, 5 quoniam Dominus, populo Iudaeorum dicenti:
nauseat anima nostra super hoc cibo levissimo, in ultionem misit serpentes, et postea concurrente populo ad
Moysen, et ipso clamante ad Dominum, mandavit Dominus in remedium fieri serpentem aeneum, qui quidem
fuit et in remedium contra illos serpentes, et in figuram passionis Dominicae.
Unde et dicitur: in signum posuit eum. Proprium autem serpentis est habere venenum; sed serpens aeneus
venenum non habuit, sed figura fuit serpentis venenosi. Sic et Christus non habuit peccatum, quod est venenum:
quia cum consummatum fuerit, generat mortem, ut dicitur iac. c. I, 15, sed habuit similitudinem peccati, rom. c.
VIII, 3: misit Deus filium suum in similitudinem carnis peccati. Ideo Christus habuit effectum serpentis contra
motum concupiscentiarum ignitarum.
Modum autem passionis ostendit, cum dicit sic exaltari oportet filium hominis: quod intelligitur de exaltatione
crucis. Unde infra XII, 34 cum diceret: oportet exaltari filium hominis etc. Sequitur: hoc dicebat significans qua
morte clarificaturus esset Deum.

75

