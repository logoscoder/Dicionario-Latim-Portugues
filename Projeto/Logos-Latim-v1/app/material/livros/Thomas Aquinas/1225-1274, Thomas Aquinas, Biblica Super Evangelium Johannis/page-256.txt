Et utraque expositio locum habet in diversis Iudaeis. Prima quidem in illis qui in sua incredulitate finaliter
permanserunt: secunda vero in illis qui post Christi passionem sunt ad Christum conversi, qui scilicet compuncti
corde ex verbis Petri, dixerunt apostolis: quid faciemus, viri fratres? ut dicitur Act. II, 37.
Deinde cum dicit haec dixit Isaias etc., ostendit praedicta ad propositum pertinere; unde dicit haec dixit Isaias
quando vidit gloriam Dei. Simul enim vidit gloriam Dei et excaecationem Iudaeorum, ut patet is. c. VI: ubi
primo dicitur: vidi Dominum sedentem super solium excelsum, et postea subditur: excaeca cor populi huius, et
aures eius aggrava, et oculos eius claude: ne forte videat oculis suis, et auribus suis audiat, et corde suo intelligat,
et convertatur et sanem eum. Et quia quod viderat conveniens erat ut testaretur, ut dicitur I io. c. I, ideo sequitur
et locutus est de eo, scilicet de Christo, cuius gloriam vidit; secundum illud Act. X, 43: huic omnes prophetae
testimonium perhibent; Rom. I, 2: quod ante promiserat per prophetas suos in Scripturis sanctis de filio suo.
Circa prima duo quae hic tanguntur, cavendus est error Arianorum, qui dicunt solum patrem invisibilem omni
creaturae, filium autem visum fuisse in visionibus veteris testamenti. Sed cum dicatur infra XIV, 9: qui videt me,
videt et patrem meum, manifestum est quod uno et eodem modo est filius visibilis ut pater. Videns ergo Isaias
gloriam filii, vidit et gloriam patris; immo totius trinitatis, quae est unus Deus sedens super solium excelsum, cui
seraphim proclamant: sanctus, sanctus, sanctus. Non autem ita quod Isaias essentiam trinitatis viderit, sed
imaginaria visione, cum intelligentia, quaedam signa maiestatis expressit, secundum illud num. c. XII, 6: si quis
fuerit inter vos propheta Domini, per somnium aut in visione loquar ad eum.
Per illud vero quod secundo dicitur et locutus est de eo, excluditur error Manichaeorum, qui dixerunt nullas
prophetias in veteri testamento praecessisse de Christo, ut Augustinus narrat in Lib. Contra faustum, et
theodorum Mopsuestenum, qui dixit omnes prophetias veteris testamenti esse de aliquo negotio dictas, per
quamdam tamen appropriationem esse adductas ab apostolis et evangelistis ad ministerium Christi: sicut ea quae
dicunt in uno facto, possunt adaptari ad aliud factum.
Omnia autem excluduntur per hoc quod dicitur et locutus est de eo, de me sicut de Moyse, supra V, 46, dixit
Christus: de me enim ille scripsit.
|#8 Lectio 8
Supra evangelista exposuit defectum omnino non credentium; hic exponit defectum credentium in occulto, qui
pusillanimes erant, et primo proponit eorum dignitatem; secundo ostendit eorum defectum, ibi sed propter
Pharisaeos non confitebantur; tertio insinuat defectus radicem, ibi dilexerunt enim magis gloriam hominum
quam gloriam Dei.
Dignitas autem eorum qui in occulto credebant magna est, quia principes; et quantum ad hoc dicit verumtamen et
ex principibus multi crediderunt in eum. Quasi dicat: dixi, quod cum tanta signa fecisset coram eis, non
credebant in eum; quod quidem verum est pro maiori parte, non tamen quin aliqui in eum crederent, quia ex
principibus, scilicet populi, multi crediderunt in eum; quorum unus fuit Nicodemus, qui venit ad Jesum nocte, ut
dicitur supra III. Sic impletur quod in Ps. XLVI, 10 dicitur: principes populorum congregati sunt cum Deo
Abraham. Sic etiam falsum ostenditur quod Pharisaei dixerunt supra VII, 48: numquid ex principibus aliquis
credit in eum, aut ex Pharisaeis? defectus horum principum est pusillanimitas, unde dicit sed propter Pharisaeos
non confitebantur: ut enim supra IX, V. 22 dictum est, Pharisaei conspiraverunt, ut si quis eum confiteretur
Christum, extra synagogam fieret. Licet crederent corde, non tamen confitebantur ore. Sed eorum fides
insufficiens erat, quia, ut dicitur Rom. X, 10, corde creditur ad iustitiam, ore confessio fit ad salutem; Lc. IX, 26:
qui erubuerit me et meos sermones, hunc filius hominis erubescet.
Radix autem defectus istorum est inanis gloria; unde sequitur dilexerunt enim gloriam hominum magis quam
gloriam Dei: ex hoc enim quod publice confitebantur, amittebant gloriam hominum; sed ex hoc consequebantur
gloriam Dei. Isti autem magis elegerunt privari gloria Dei, nolentes publice confiteri, quam gloria hominum,
cupientes in mundanis gloriari. Supra V, 44: quomodo potestis credere qui gloriam ab invicem accipitis, et
gloriam quae a solo Deo est, non quaeritis? Galat. I, 10: si adhuc hominibus placerem, servus Christi non essem.
Hic ostendit quomodo Christus Iudaeorum infidelitatem redarguit, et primo ostendit credendi debitum; secundo
subdit fidei fructum, ibi ego lux in mundum veni etc.; tertio comminatur infidelibus supplicium ibi et si quis
audierit verba mea, et non custodierit, ego non iudico eum etc..
Quia autem fidei succedit visio, ideo circa primum primo agit de fide; secundo de visione, ibi qui videt me, videt
eum qui misit me.
Quantum ad primum dicit Jesus autem clamavit, et propter magnitudinem dicendorum, et propter libertatem
animi ad redarguendum peccata: Is. LVIII, 1: clama, ne cesses; quasi tuba exalta vocem tuam, et annuntia populo
meo scelera eorum.
Et dixit: qui credit in me, non credit in me, sed in eum qui misit me, quod quidem videtur contradictionem
implicare, dicit enim: qui credit in me, non credit in me. Ad cuius intellectum sciendum est primo, secundum
Augustinum, hoc esse dictum a Domino ad distinguendum in se naturam divinam et naturam humanam. Cum
enim proprium obiectum fidei sit Deus, possumus quidem credere creaturam esse, sed non debemus credere in
creaturam, sed in Deum solum. In Christo autem est natura creata, et natura increata.

256

