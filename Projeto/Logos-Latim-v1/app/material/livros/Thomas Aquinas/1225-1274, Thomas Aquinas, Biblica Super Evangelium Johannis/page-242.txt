auferret, cum haberet ex loculis concupiscentiae mitigationem; sed, sicut dicitur eccle. c. V, 9: avarus non
implebitur pecunia.
Tertio, secundum alios, ut doceret quod spiritualia sunt maioribus committenda, temporalia vero minus dignis;
unde dicitur Act. VI, V. 2, ab apostolis: non est aequum relinquere nos verbum Dei, et ministrare mensis, sed uni
de diaconibus hoc ministerium commiserunt.
Quaeritur etiam quomodo hic dicatur quod solus Iudas de hoc unguento effuso dixerit, cum matthaeus narret
discipulos hoc dixisse.
Sed dicendum est, quod matthaeus ponit numerum pluralem pro numero singulari; sicut matthaei, II, 20, dicitur:
defuncti sunt enim qui quaerebant animam pueri. Vel potest dici, quod Iudas primo murmuravit, et ab eo sunt
postmodum alii provocati ut similia verba proferrent, licet non ex eadem intentione.
|#2 Lectio 2
Posito zelo proditoris propter obsequium mulieris, hic consequenter ponitur ipsius zeli repressio, et primo
Dominus repellit calumniam quam mulieri Iudas iniecerat; secundo excludit piam causam quam praetenderat, ibi
pauperes enim semper habebitis vobiscum etc..
Dicit ergo sinite illam, idest, ne prohibeatis eam.
Sciendum enim, quod multa bona opera fiunt, de quibus si peteretur consilium antequam fiant, non consuleremus
quod fierent, quia forte possent fieri meliora; postquam tamen incipiunt fieri, dummodo iam bona sint, non sunt
prohibenda. Et, ut chrysostomus dicit, forte Jesus antequam mulier effudisset unguentum, potius illud dari
pauperibus elegisset; nunc vero quia iam factum erat, prohibentes comprimit, dicens sinite illam.
Prov. III, 27: nolite prohibere eum qui bene facit: si vales et ipse benefac.
Et subdit ut in diem sepulturae meae servet illud: ubi primo praenuntiat suam mortem imminere, et obsequium
huius mulieris, quod parata fuit ei impendere in sepultura, nisi praeventa fuisset celeri Christi resurrectione: nam,
ut in marco legitur, maria Magdalena cum aliis emit aromata, ut venientes ungerent Jesum. Ideo ergo dicit ut in
diem sepulturae meae servet illud, scilicet non idem quod effusum fuit, sed simile in specie, vel in genere, vel
etiam opere; quasi dicat: non prohibeatis eam facere mihi iam vivo quod non poterit facere mortuo: nam, ut
dictum est, fuit celeri Christi resurrectione praeventa. Et hoc magis exprimitur Mc. XIV, 8, ibi enim dicitur:
praevenit enim ungere corpus meum in sepulturam.
Sed numquid praescivit mortem Christi? dicendum, quod non: non enim intelligebat quod fecit; sed quodam
instinctu interiori mota est ad hoc faciendum. Frequenter enim aliqui moventur ad faciendum quod non
intelligunt, sicut caiphas, supra XI, 49, cum esset pontifex anni illius, dixit eis: vos nescitis quidquam. Et
huiusmodi vocantur praesagia, inquantum primo ante facta aguntur.
Consequenter cum dicit pauperes enim semper habebitis vobiscum etc. Excludit piam causam quam Iudas
praetendebat, dicens: quare hoc unguentum non venditur trecentis denariis, et datur egenis? unde Dominus subdit
pauperes enim semper habebitis vobiscum.
Ubi sciendum est, quod quandoque faciendum est illud quod minus est necessarium, si remanet locus implendi
quod est magis necessarium: et ideo Dominus, licet magis necessarium esset quod hoc unguentum daretur
pauperibus quam quod ungerentur pedes eius ex eo; quia tamen adhuc potest fieri, cum pauperes semper
habeamus nobiscum, ideo Dominus permisit fieri istud, quod est minus necessarium.
In hoc autem quod dicit pauperes semper habebitis vobiscum datur intelligi familiaritas quam divites debent
habere ad pauperes etc.. Eccli. IV, 7: congregationi pauperum affabilem te facito.
Me autem non semper habebitis.
Sed contra. Matth. Ult., 20: ego vobiscum sum usque ad consummationem saeculi.
Responsio, secundum Augustinum. Dominus dicens me autem non semper habebitis, loquebatur de praesentia
corporis sui, prout in sua specie apparet, secundum quam iturus erat ad caelum; infra XVI, 28: iterum relinquo
mundum. Sed quantum ad praesentiam divinitatis semper est nobiscum; et etiam sacramentaliter in ecclesia.
Vel aliter. Dicendum quod Dominus hoc dicens, intelligit de praesentia divinitatis suae.
Quidam enim videntur habere Christum spiritualiter vel in sacramento, vel in confessione fidei, qui tamen non
sunt semper eum habituri, cum sint tantum de ecclesia quantum ad numerum, non quantum ad meritum: et
huiusmodi sunt servi. Filii autem semper sunt eum habituri: quia, ut dicitur supra VIII, 35, filius manet in domo
in aeternum.
Dicit ergo Iudae me autem non semper habebitis: quia indignum te fecisti ad hoc.
Ut autem chrysostomus dicit, in hoc Dominus obiurgat Iudam: nam per hoc quod moleste tulit obsequium
Christo impensum, videtur gravari de praesentia Christi: et ideo Christus dicit me autem non semper habebitis,
quasi diceret: gravis sum tibi et onerosus; sed expecta parum, et abibo.
Consequenter cum dicit cognovit ergo turba multa ex Iudaeis quia illic est etc., ostendit quomodo Jesus
glorificatus est a turbis Iudaeorum, et primo quomodo a turbis Christum visitantibus; secundo quomodo a turbis
ei obviantibus, ibi in crastinum autem etc..
Circa primum duo facit.

242

