Inquirendus autem, scil. Caecus, praesentatur a populo Pharisaeis; unde adducunt, scilicet turbae, eum qui caecus
fuerat, ad Pharisaeos; et hoc ideo, quia quaesierant ab eo ubi esset Jesus, ut si eum invenirent ducerent eum ad
Pharisaeos, damnandum propter solutionem sabbati. Quia vero Christum non habuerunt, ducunt caecum, ut eum
vehementius interrogantes, cogant importunitate vel timore aliquid falsitatis contra Christum confingere; Ier. V,
5: ibo ergo ad optimates; ipsi enim cognoverunt viam Domini, iudicium Dei sui; et ecce hi magis confregerunt
iugum, ruperunt vincula.
Intentionem autem eorum evangelista perversam esse ostendit, dicens erat autem sabbatum quando lutum fecit.
Hoc dicit, ut eorum malam mentem demonstret, et causam propter quam eum quaerebant; ut scilicet occasionem
contra eum invenirent, et detraherent miraculo per aestimatam legis praevaricationem; cum tamen, Matth. XII, 8,
dicatur quod Dominus est filius hominis etiam sabbati.
Examinatio autem fit a Pharisaeis, cum dicitur iterum ergo interrogabant eum Pharisaei, etc., et primo interrogant
de facto; secundo de persona facientis, ibi dicebant ergo ex Pharisaeis quidam.
Circa primum duo facit. Primo ponitur eorum interrogatio; secundo caeci responsio.
Interrogant autem eum de materia consecutae visionis: unde iterum interrogabant eum Pharisaei etc.: non ut
scirent, sed ut calumniam inferrent et falsitatem imponerent.
Respondit autem caecus, non dictis contraria, nec dissona veritati. Unde ille, scilicet caecus, dixit eis: lutum
posuit mihi super oculos. Ubi primo admiranda est caeci constantia; nam etsi coram turbis, a quibus sine periculo
interrogabatur, veritatem dixerat, non magnum videbatur; sed hoc mirae est constantiae quod in ampliori
periculo constitutus, scilicet coram Pharisaeis, neque negat, neque contraria dicit prioribus, secundum illud Ps.
Cxviii, 46: loquebar de testimoniis tuis in conspectu regum, et non confundebar. Secundo admiranda est eius
industria; nam mores recitantium servat, qui primo diffuse et cum circumstantiis omnibus referunt; et si secundo
referri oporteat, succinctius loquuntur. Unde neque nomen dicentis expressit, neque quoniam: dixit mihi: vade et
lava, sed confestim solam substantiam facti tangens, dicit lutum fecit.
Consequenter cum subditur dicebant ergo ex Pharisaeis quidam etc., fit inquisitio de persona illuminantis, et
primo ponuntur diversae sententiae Pharisaeorum de Christo; secundo exquiritur sententia caeci, ibi dicunt ergo
caeco iterum.
Circa primum tria facit.
Primo ponit opinionem Christum blasphemantium; secundo opinionem eum commendantium; et tertio concludit,
quod inter eos erat schisma et dissidium.
Circa primum sciendum est, quod illi qui malitiose contra aliquem agunt, tacent, si quid boni in facto eius vident;
et mala, si qua videntur, manifestant, etiam bonum in malum convertentes; secundum illud Eccli. XI, 33: bona in
mala convertens insidiatur, et in electis imponet maculam. Quod et isti faciunt; nam id quod videbatur bonum,
scil. Caeci illuminationem, subticentes, quod contra Christum esse poterat, manifestant, scilicet solutionem
sabbati. Unde dicebant quidam ex Pharisaeis, scilicet malitiosi et pravi, non est hic homo a Deo, qui sabbatum
non custodit; cum tamen Christus sabbatum servaret. Dominus enim prohibens operari in sabbato, intendit de
opere servili, quod est peccatum; supra VIII, 34: qui facit peccatum, servus est peccati. Ergo qui facit opera
peccati in sabbato, solvit sabbatum.
Christus ergo qui sine peccato erat, potius sabbatum, quam ipsi, custodiebat.
Commendantium autem opinio ponitur, cum subdit quomodo potest homo peccator haec signa facere? isti enim
aliquam fidem ex signis conceperant et imperfecte et imbecilliter erant dispositi; quia ex timore Pharisaeorum et
principum, quasi sub dubio proponunt, dicentes quomodo potest homo peccator haec signa facere? infra XII, 42,
dicitur, quod multi ex principibus crediderunt in eum, sed propter Pharisaeos non confitebantur.
Qui tamen potius debuissent ostendere qualiter sabbatum non solveret, et convenienter respondere pro Iesu.
Dissidium autem concludit inter eos, dicens et schisma erat inter eos: quod scilicet fuerat etiam inter populos; et
hoc erat signum interitus illorum; Oseae X, 2: divisum est cor eorum, nunc interibunt; Matth. XII, 25: omne
regnum in seipsum divisum, desolabitur.
Consequenter inquirunt sententiam a caeco, et dicunt tu quid dicis de illo qui aperuit oculos tuos? et primo
ponitur Pharisaeorum interrogatio; secundo caeci responsio.
Interrogant quidem cum dicunt tu quid dicis de illo? quae quidem interrogatio, secundum chrysostomum, non est
eorum qui Christum blasphemabant, sed eorum qui commendabant. Et hoc apparet ex modo interrogandi.
Unde commemorant ei receptum beneficium, dicentes tu quid dicis de illo qui aperuit oculos tuos? alioquin si
alii interrogassent, non hoc dixissent, sed potius, qui solvit sabbatum. Ideo autem beneficium commemorant, ut
eum gratum reddentes, inducant ad Christi praedicationem. Secundum autem Augustinum, est interrogatio
adversariorum, volentium calumniari hominem qui constanter veritatem confitebatur, vel ut ex timore mutaret
sententiam, vel saltem ut eum de synagoga eiicerent.
Responsio autem caeci constans ponitur: unde subdit ille autem dixit, quia propheta est. Licet enim adhuc, quasi
inunctus in corde, Dei filium nondum confiteretur, constanter tamen quod sentiebat expressit, non tamen
mentitus est. Nam ipse Dominus de se dixit Mc. VI, 4 et Matth. XIII, 57: non est propheta sine honore nisi in
patria sua; Deut. XVIII, 15: prophetam suscitabit vobis Deus, ipsum audietis.

200

