considerandum; Ps. Xci, 5: delectasti me, Domine>, in factura tua, et in operibus manuum tuarum exultabo. Sunt
etiam utilia, quia ducunt in cognitionem auctoris; Sap. XIII: si operibus intendissent etc.; supra V, 36: opera
enim quae dedit mihi pater ut faciam, ipsa sunt quae testimonium perhibent de me.
Potest etiam, secundum Origenem, hoc quod dicitur scitis quid fecerim vobis accipi imperative; quasi dicat:
sciatis quid fecerim vobis. Et tunc hoc dicit Dominus, ut eorum erigat intellectum.
Assumit eorum confessionem, dicens vos vocatis me magister et Domine>, et primo proponit eorum
confessionem; secundo commendat eam, ibi et bene dicitis.
Circa primum sciendum est, quod apostolus, I Cor. I, duo dicit de Christo; scilicet quod sit Dei virtus et Dei
sapientia.
Inquantum est virtus Dei, omnibus dominatur, ut enim dicit Ambrosius, Dominus nomen est potestatis,
inquantum est Dei sapientia, omnes instruit, et ideo discipuli vocabant eum Dominum, supra VI, 69: Domine>,
ad quem ibimus? et magistrum; supra c. IV, 31: Rabbi, manduca. Et merito: ipse enim Dominus est solus creans
et recreans; Ps. Xcix, 3: scitote quoniam ipse est Dominus, ipse solus est magister interius docens: Matth. XXIII,
10: magister vester unus est Christus, omnes autem vos fratres estis.
Consequenter cum dicit et bene dicitis, commendat eorum confessionem.
Circa quod sciendum est, quod aliquid redditur commendabile dupliciter. Uno modo si id quod dicitur conveniat
rei de qua dicitur; quod fit per veritatem, quia si sit falsum, non convenit ei; unde bene dicitur Eph. IV, 25:
deponentes mendacium, loquimini veritatem. Adeo enim vitanda sunt mendacia, ut etiam si cedere videantur ad
laudem Dei, non sunt dicenda. Quantum ad hoc ergo dicit bene dicitis; et hoc ideo, quia verum est quod dicitis,
quia competit mihi, sum etenim, scilicet magister et Dominus.
Magister, inquam, propter sapientiam quam doceo verbis; Dominus propter potentiam quam ostendo miraculis.
Alio modo redditur commendabile, si quod dicitur conveniat personae dicentis. Aliqui enim sunt qui vocant
Christum magistrum et Dominum, quibus non competit, cum non subiiciant se disciplinae et mandato Dei: et isti
non bene dicunt. Unde Matth. XXV, 12, illis qui dicunt, Domine>, aperi nobis, respondetur: amen, amen dico
vobis, nescio vos, quia hoc non corde dicunt, sed ore tantum.
Istud apostoli bene dicebant, quia hoc eis competebat; unde dicit eis et bene dicitis, idest verum, sum etenim,
scilicet vobis magister et Dominus: nam me auditis ut magistrum, supra VI, 69: ad quem ibimus? verba vitae
aeternae habes, sequimini ut Dominum; Matth. XIX, 27: ecce nos reliquimus omnia et secuti sumus te.
Sed contra hoc est quod dicitur Prov. XXVII, 2: laudet te alienus, et non os tuum; extraneus, et non labia tua.
Videtur ergo quod Dominus non bene fecerit laudando se.
Sed ad hoc respondet Augustinus dupliciter.
Uno modo, quia vituperabile est quod quis se commendet propter periculum superbiendi: nam periculosum est
sibi placere cui cavendum est superbire. Ubi ergo non imminet periculum superbiendi, non est vituperium
propria commendatio. In Christo autem hoc periculum non timebatur, ille enim qui super omnia est,
quantumcumque se laudet, non se extollit excelsius. Alio modo, quia aliquando laudabile est quod homo se
commendet, quando scilicet cedit ad utilitatem fidelium: et sic apostolus commendat se, II Cor. XI.
Sed valde nobis utile est, et per omnem modum necessarium, ut Deum cognoscamus, cum in hoc consistat tota
perfectio nostra; unde expedit nobis ut revelet nobis magnitudinem suam, alioquin nullo modo eam scire
possemus, si non indicet se ipse qui novit. Et ideo oportet quod ipse se nobis laudet, quia, ut dicit Augustinus, si
non se laudando quasi arrogantiam vitare voluerit, nobis sapientiam denegabit; Eccli. XXIV, 1: sapientia laudabit
animam suam.
Concludit vero cum dicit si ergo ego lavi pedes vestros Dominus et magister, et vos debetis alter alterius lavare
pedes. Ubi arguit ab eo quod minus videtur ad id quod magis. Minus enim videtur quod maior debeat facere
aliquod humile, quam minor; et secundum hoc concludit si ergo ego, qui sum maior, quia magister et Dominus,
lavi pedes vestros, et vos, multo magis, qui estis minores, qui estis discipuli et servi, debetis alter alterius lavare
pedes; Matth. XX, 26: qui maior est vestrum, sit vester minister... Nam filius hominis non venit ministrari, sed
ministrare.
Sed contra, videtur quod hoc quod dicitur vos debetis alter alterius lavare pedes, habeat rationem praecepti: sed
qui negligit praeceptum peccat mortaliter; ergo etc..
Responsio. Dicendum, secundum Augustinum, quod omnis homo debet lavare pedes alterius vel corporaliter vel
spiritualiter; et multo melius est, et sine controversia verius, ut aliquis faciat opere, ne dedignetur quod fecit
Christus, facere Christianus. Cum enim ad pedes fratris inclinatur corpus, etiam in corde ipso vel excitatur, vel si
iam inerat, confirmatur humilitatis affectus. Quod si non fiat opere, saltem hoc corde facere debemus.
In lotione enim pedum datur intelligi lotio macularum. Tunc ergo spiritualiter lavas pedes fratris tui, cum,
quantum in te est, abluis maculas eius. Et hoc fit tripliciter: remittendo scilicet ei offensam, secundum illud Col.
III, 13: donantes invicem vobismetipsis, si quis adversus aliquem habet querelam: sicut et Dominus donavit
vobis, ita et vos. Item orando pro peccatis eius, secundum illud Iacob. Ult., 16: orate pro invicem ut salvemini.
Et iste duplex lavandi modus communis est omnibus fidelibus. Tertius modus pertinet ad praelatos, qui lavare
debent remittendo peccata auctoritate clavium, secundum illud infra XX, 22: accipite spiritum sanctum: quorum
remiseritis peccata, remittuntur eis.
267

