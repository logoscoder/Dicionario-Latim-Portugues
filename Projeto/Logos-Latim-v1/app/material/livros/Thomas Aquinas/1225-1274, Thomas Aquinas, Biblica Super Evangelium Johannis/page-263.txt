paratus esset non solum ad lavandum pedes, sed etiam ad tergendum: ex quo universum conculcat tumorem,
dum is qui ad Deum vadit et a Deo exivit, pedes lavit.
Mystice autem potest hoc factum ad duo referri: scilicet ad incarnationem Christi, et ad passionem eius.
Si quidem referatur ad incarnationem, sic tria hic accipiuntur de Christo. Primo quidem voluntas subveniendi
humano generi, in hoc quod surgit a coena. Nam Deus quamdiu patitur nos tribulari, residere videtur; sed cum
nos a tribulatione eripit, videtur exurgere; ps.
XLIII, 26: exsurge, Domine>, adiuva nos.
Secundo, exinanitio eius: non quidem quod suae dignitatis maiestatem deponeret, sed eam occultaret, parvitatem
assumendo; Is. XLV, V. 15: vere tu es Deus absconditus. Et hoc signatur in hoc quod ponit vestimenta sua; Phil.
II, 7: exinanivit semetipsum, formam servi accipiens. Tertio, assumptio nostrae mortalitatis in hoc quod
praecinxit se linteo; Phil. II, 7: formam servi accipiens, in similitudinem hominum factus, et habitu inventus ut
homo.
Si vero referatur ad passionem Christi, tunc ad litteram vestimenta deposuit quando milites exuerunt eum, et
super vestem suam miserunt sortem, infra XIX, 24. Tunc etiam linteo praecinctus est in sepulcro. In passione
etiam deposuit vestimenta nostrae mortalitatis, et assumpsit linteum, idest candorem immortalitatis; Rom. VI, 9:
Christus resurgens ex mortuis, iam non moritur: mors illi ultra non dominabitur.
Consequenter cum dicit Deinde misit aquam in pelvim etc., ponit Christi obsequium: in quo commendatur eius
humilitas quantum ad tria. Primo quidem quantum ad obsequii genus; quod fuit valde humile, ut Dominus
maiestatis se ad lavandum pedes servorum inclinaret. Secundo quantum ad obsequii multitudinem, quia misit
aquam in pelvim, lavit pedes, et tersit etc.. Tertio quantum ad faciendi modum, quia non per alios, nec aliorum
subsidio, sed per seipsum. Eccli. III, V. 20: quanto maior es, humilia te in omnibus.
Mystice autem per haec, tria possunt intelligi. Nam primo per hoc quod aquam misit in pelvim, signatur effusio
sanguinis eius in terram. Sanguis enim Jesu aqua dici potest, quia habet vim ablutivam; Apoc. I, 5: lavit nos a
peccatis nostris in sanguine suo. Et inde est quod simul exivit aqua et sanguis de latere eius, ut daretur intelligi
quod sanguis ille peccatorum ablutivus esset. Vel per aquam potest intelligi passio Christi: nam in Scriptura aqua
tribulationes significat, Ps. Lxviii, 2: salvum me fac, Deus, quoniam intraverunt aquae usque ad animam meam,
idest tribulationes. Misit ergo aquam in pelvim, idest, memoriam passionis fidelium animabus impressit per
fidem et devotionem; Thren. III, 19: recordare paupertatis meae et transgressionis meae, absinthii et fellis.
Secundo per hoc quod dixit et coepit lavare, insinuatur humana imperfectio: nam apostoli post Christum
perfectiores erant, et tamen lotione indigebant aliquas habentes immunditias. Ut sic detur intelligi quod
quantumcumque homo sit perfectus, nihilominus tamen magis perfici indiget, et aliquas immunditias contrahit,
secundum illud Prov. XX, 9: quis potest dicere: mundum est cor meum, et purus sum a peccato? sed tamen
huiusmodi immunditias habent in pedibus tantum. Quidam autem non solum in pedibus, sed etiam totaliter sunt
infecti.
Illi enim totaliter terrenis immunditiis sordidantur qui supra eas iacent: unde qui totaliter et secundum affectum
et secundum sensum amori terrenorum inhaerent, totaliter immundi sunt. Sed illi qui stant, idest mente et
desiderio tendunt ad caelestia, immunditiam contrahunt solum in pedibus. Sicut enim hominem stantem oportet
ad minus pedibus terram contingere, ita quamdiu vivimus in hac vita mortali, quae rebus terrenis ad
sustentationem corporis indiget, ad minus ex parte sensualitatis aliquid contrahimus. Et ideo Dominus praecepit
discipulis, Lc. IX, 5 quod excuterent pulverem de pedibus eorum. Dixit autem coepit lavare, quia ablutio
affectuum terrenorum hic incipit, et in futuro consummatur.
Tunc enim implebitur quod dicitur Is. XXXV, 8: via sancta vocabitur.
Sed attendendum, secundum Origenem, quod discipulorum pedes imminente passione coepit lavare, quia si diu
ante lavisset eos, fuissent iterum sordidati. Unde tunc incepit quando post modicum abluturus erat eos aqua
spiritus sancti, scilicet post passionem; Act. I, 5: vos autem baptizabimini spiritu sancto non post multos hos
dies.
Sic ergo apparet sanguinis eius effusio per hoc quod misit aquam in pelvim; et peccatorum nostrorum ablutio per
hoc quod coepit lavare pedes discipulorum.
Apparet, tertio, poenarum nostrarum in seipso susceptio: non enim solum maculas nostras lavit, sed poenas pro
eis debitas in seipso assumpsit. Non enim poenae et poenitentiae nostrae sufficerent, nisi fundarentur in merito et
virtute passionis Christi.
Quod quidem apparet in hoc quod extersit pedes discipulorum linteo, scilicet corporis sui: I Petr. II, 21.
Consequenter cum dicit venit ergo ad simonem Petrum etc. Ponit exempli utilitatem per quamdam
concertationem discipuli et magistri: in qua quidem concertatione Dominus ostendit de isto exemplo, primo quod
sit mysticum et quod sit necessarium, ibi dixit ei Petrus: non lavabis mihi pedes; secundo quod sit congruum, ibi
dixit ei simon Petrus: Domine>, non tantum pedes meos, sed et manus et caput.
Circa primum duo facit.
Primo ponitur occasio verborum Christi: secundo ipsa verba Christi subduntur, ibi respondit Jesus, et dixit ei
etc..

263

