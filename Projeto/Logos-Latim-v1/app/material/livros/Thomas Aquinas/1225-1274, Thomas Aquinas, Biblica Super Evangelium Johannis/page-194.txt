ostendit necessitatem huius notitiae proferendae, ibi et si dixero quia non scio eum, ero similis vobis mendax;
tertio exponit quod dicit, ibi sed scio eum.
Dicit ergo: ideo scio me habere gloriam a Deo patre, quia ego novi eum, ea scilicet notitia qua ipse novit
seipsum, et nullus alius nisi filius; Matth. XI, 27: nemo novit filium nisi pater, nec patrem quis novit nisi filius,
scilicet cognitione perfecta comprehensionis. Et quia omne imperfectum a perfecto initium sumit, inde est quod
omnis nostra cognitio a verbo derivatur: unde sequitur: et cui voluerit filius revelare.
Sed quia, secundum carnem iudicantibus, posset Christo ad arrogantiam ascribi dicenti se nosse Deum, ideo
subdit necessitatem dicti sui, cum subiungit et si dixero quia non scio eum, ero similis vobis mendax. Nam,
secundum Augustinum, non est sic arrogantia vitanda ut relinquatur veritas et incurratur mendacium. Ideo dicit si
dixero; quasi diceret: sicut vos dicentes scire eum, mentimini; ita ego si dixero me nescire, cum sciam eum, ero
similis vobis mendax. Unde haec similitudo sequitur a contrario, ut sit similitudo in mendacio; quia sicut isti
mentiuntur dicentes se scire eum quem nesciunt; ita Christus esset mendax, si diceret se nescire quem novit. Sed
dissimilitudo est in cognitione: quia isti non cognoscunt, Christus vero scit eum.
Sed numquid potuisset Christus hoc dicere? potuisset quidem verba proferre materialiter, sed non intendere
exprimere falsitatem: quia hoc non potuisset fieri nisi per inclinationem voluntatis Christi ad falsum, quod erat
impossibile, sicut impossibile erat eum peccare. Nihilominus tamen conditionalis est vera, licet antecedens et
consequens sit impossibile.
Quod autem patrem cognoscat, manifestat subdens sed scio eum: et cognitione speculativa, cum dicit scio,
intellectualiter per dictam cognitionem, eum, scilicet patrem; item cognitione affectiva, scilicet per consensum
voluntatis ad ipsum: unde dicit et sermonem eius servo; supra VI, 38: descendi de caelo, non ut faciam
voluntatem meam, sed voluntatem eius qui misit me.
Consequenter cum dicit Abraham pater vester exultavit ut videret diem meum, respondet primae quaestioni
quam fecerunt ei Iudaei, dicentes numquid tu maior es patre nostro Abraham? ostendens se maiorem, tali ratione.
Quicumque enim expectat bonum ab aliquo, et perfectionem suam, est minor eo a quo expectat, sed Abraham
totam spem suae perfectionis et sui boni habuit in me: ergo est me minor. Et quantum ad hoc dicit Abraham pater
vester, de quo scilicet gloriamini, exultavit ut videret diem meum.
Ubi ponit duplicem visionem et duplex gaudium, sed alio et alio ordine.
Nam primo praemittit gaudium exultationis, dicens exultavit, et subdit visionem, dicens ut videret. Deinde
praemittit visionem, dicens vidit, et subdit gaudium, dicens et gavisus est. Et sic gaudium consistit inter duas
visiones, procedens ab una, et tendens in aliam: quasi dicat vidit, et gavisus est ut videret diem meum.
Primo ergo videndum quid sit iste dies quem vidit, et exultavit ut videret. Est autem duplex dies Christi: scilicet
aeternitatis, de quo in Ps. II, 7: ego hodie genui te.
Item dies incarnationis et humanitatis, de quo infra IX, 4: me oportet operari... Donec dies est; Rom. XIII, 12:
nox praecessit, dies autem appropinquavit. Utroque ergo modo dicimus, quod Abraham vidit primo diem Christi,
scilicet aeternitatis, et incarnationis per fidem; Gen. XV, 6: credidit Abraham Deo, et reputatum est illi ad
iustitiam. Et quod vidit diem aeternitatis, manifestum est: alias enim non fuisset iustificatus a Deo, quia, ut
dicitur Hebr. II, 6, accedentem ad Deum oportet credere quia est, et inquirentibus se remunerator sit.
Quod autem viderit diem incarnationis, manifestatur ex tribus: scilicet ex iuramento quod exegit a servo, nam
Gen. XXIV, 2, ait servo suo quem mittebat: pone manum subter femore meo, et iura mihi per Deum caeli.
Ex quo, ut dicit Augustinus, signabatur, quod de femore eius processurus esset Deus caeli. Secundo, ut
Gregorius dicit, cum in figura summae trinitatis tres Angelos hospitio suscepit. Tertio quando cognovit
praefiguratam passionem Christi in oblatione arietis et Isaac; Gen. XXII.
Sic ergo ex hac visione gavisus est; sed non quievit in ea, immo ex hac exultavit in aliam visionem, scilicet
apertam et per speciem, quasi totum gaudium suum in ea ponens.
Unde dicit exultavit ut videret aperta visione, diem meum, scilicet divinitatis et humanitatis meae; Lc. X, 24:
multi reges et prophetae voluerunt videre quae vos videtis, et non viderunt.
Consequenter cum dicit dixerunt ergo Iudaei ad eum etc., ostendit quomodo Iudaei irrident verba Christi, et
primo ponitur irrisio verborum Christi a Iudaeis ad confutandum; secundo subditur manifestatio ipsorum
verborum a Christo, ad irrisionem vitandam, ibi dixit ergo Jesus: amen, amen dico vobis etc..
Quia ergo Christus dixerat quod Abraham exultavit ut videret diem suum, Iudaei carnalem mentem habentes, et
in eo solum carnis aetatem pensantes, irrident dictum, et dicunt quinquaginta annos nondum habes. Vere
quinquaginta annos non habebat, nec etiam quadraginta, sed circa trigesimum annum erat; Lc. III, 23: erat Jesus
incipiens quasi annorum triginta.
Quod autem dicunt quinquaginta annos nondum habes, ideo forte est, quia apud Iudaeos annus iubilaeus in
maxima reverentia habebatur, quasi per eum omnia computantes, in quo et captivos manumittebant, et emptitiis
cedebant possessionibus. Quasi dicant: tu nondum excessisti spatium unius iubilaei, et Abraham vidisti? quamvis
Dominus non dixerit quod viderit Abraham, sed quod Abraham diem eius vidit.
Et ideo Dominus ut irrisionem vitet, respondens Iudaeis, verba sua exponit, dicens amen, amen dico vobis,
antequam Abraham fieret, ego sum: in quibus verbis Dominus duo de se notabilia et efficacia contra Arianos
dicit. Unum est, quia, ut dicit Gregorius, coniungit simul verbum praesentis temporis et praeteriti. Ante enim
194

