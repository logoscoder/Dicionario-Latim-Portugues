quia nondum tempus meum est impletum, in quo patiar: nam in futuro Pascha crucifigendus erat. Ideo autem non
ascendit cum eis, ut posset magis latere etc..
|#2 Lectio 2
Postquam egit evangelista de incitatione qua cognati Domini inducebant Christum ut ascenderet in Iudaeam, et
posuit Christi responsionem, hic consequenter agit de ascensu eius, et primo ponitur dilatio ascensus Christi;
secundo ordo eius; tertio ascensionis modus.
Dilatio quidem ponitur cum dicit haec cum dixisset, scilicet quae respondit, mansit ipse in Galilaea, non
ascendens cum cognatis ad diem festum, ut verificaretur verbum suum, quod dixerat: ego non ascendam ad diem
festum istum. Num. c. XXIII, 19: non est Deus ut homo, ut mentiatur, neque ut filius hominis, ut mutetur.
Ordo vero eius ponitur cum dicit ut autem ascenderunt fratres eius, idest cognati, tunc et ipse ascendit etc..
Sed hoc videtur contra illud quod supra dixit: ego autem non ascendam; cum apostolus dicat II Cor. I, 19:
Christus Jesus qui in vobis praedicatus est per nos... Non fuit in illo est et non, sed est in illo fuit.
Respondeo dicendum primo, quod festum Scenopegiae septem diebus agebatur, ut dictum est. Dominus autem
dixit supra: ego autem non ascendam ad diem festum hunc, idest ad principium festi. Hoc autem quod hic dicitur
ad diem festum, intelligendum est quantum ad intermedios dies, unde et sequitur: iam autem die festo mediante.
Et sic patet quod factum Christi non contrariatur eius dicto. Secundo vero, ut Augustinus dicit, isti volebant quod
Christus ascenderet in Iudaeam, ut quaesiturus gloriam temporalem, et sic dixit eis: non ascendam ad diem
festum hunc, hoc modo sicut vos vultis. Sed ipse ascendit ad diem festum, quasi docturus turbas et instructurus
de gloria sempiterna.
Tertio, secundum chrysostomum, quia supra dixit non ascendam ad diem festum hunc, passurus et moriturus, ut
ipsi volebant; et tamen ipse ascendit ad diem festum non ut pateretur, sed ut alios erudiret.
Modus ascensus ostenditur non in manifesto, sed quasi in occulto.
Et huius ratio triplex est. Una, secundum chrysostomum, ne magis suam divinitatem denudans, incarnatio eius
minus certa esset, ut dictum est supra, et ut auferat verecundiam latendi iustis hominibus, quando non possunt
persecutores suos publice detinere; et ideo dicit quasi in occulto, ut ostendat hoc esse dispensatione factum. Is.
XLV, 15: vere tu es Deus absconditus.
Alia, secundum Augustinum, ut scilicet daretur intelligi quod Christus occultus est in figuris veteris testamenti.
Is. VIII, 17: expectavi Dominum, qui abscondit faciem, idest manifestam notitiam, suam a domo Iacob: unde et
usque in hodiernum diem velamen habent positum super cor eorum, ut dicitur II Cor. III, 15. Ideo omnia quae
dicta sunt antiquo populo illi, umbrae fuerunt futurorum bonorum, ut dicitur Hebr. X, 1. Ut ergo ostendat quod
etiam ipsum festum esset figura, ideo ascendit in occulto. Scenopegia, ut dictum est, erat festum tabernaculorum.
Ille ergo hoc festum celebrat qui se in mundo isto intelligit peregrinum.
Alia ratio est, ut doceat nos bona quae facimus occultare debere, non quaerentes favorem hominum, nec pompas
stipantium turbarum desiderantes, secundum illud matth. c. VI, 1: attendite ne iustitiam vestram faciatis coram
hominibus, ut videamini ab eis.
Consequenter cum dicit Iudaei ergo quaerebant eum in die festo ponit occasionem manifestandi originem
doctrinae spiritualis, et ponit duas occasiones unam causatam ex dissensione turbarum, aliam ex admiratione
earum, ibi iam autem die festo mediante, ascendit Jesus in templum etc..
Dissensio turbarum erat circa opinionem de Christo; unde circa hoc tria facit.
Primo proponit id in quo omnes conveniebant; secundo illud in quo differebant, ibi et murmur multus erat in
turba de eo; tertio quorum opinio inter eos praevalebat, ibi nemo tamen palam loquebatur de illo propter metum
Iudaeorum.
Conveniebant autem omnes in hoc quod quaerebant eum in die festo, et dicebant: ubi est ille? patet quod ex
multo odio et inimicitia neque eum nominare volebant.
Gen. XXXVII, 4: oderant eum, nec poterant ei quidquam pacifice loqui.
Differebant autem, quia quidam quaerebant desiderio addiscendi, secundum illud Ps. Lxviii, 33: quaerite eum, et
vivet anima vestra; alii quaerebant eum desiderio malignandi, secundum illud Ps. XXXIX, 14: quaerunt animam
meam ut auferant eam. Et ideo murmur erat multus in turba, de contentione quae erat de eo in turba. Et licet
murmur sit generis neutri, tamen Hieronymus ponit in masculino, quia hoc habebat antiqua grammatica, vel ut
ostendat divinam Scripturam non subiacere regulis Prisciani. Et erat dissensio, quia quidam, de turba, illi scilicet
qui habebant rectum cor, dicebant, de Christo, quia bonus est. Ps. Lxxii, 1: quam bonus Israel Deus his qui recto
sunt corde. Thren. c. III, 25: bonus est Dominus sperantibus in eum, animae quaerenti illum. Alii, scilicet qui
erant male dispositi, dicebant, non, scilicet non est bonus. Datur autem per hoc intelligi, quod multitudo
opinabatur eum bonum; sed principes sacerdotum opinabantur eum malum, et ideo dicunt sed seducit turbas. Lc.
XXIII, 2: hunc invenimus subvertentem gentem nostram; Matth. XXVII, 63: recordati sumus quod seductor ille
dixit etc..
Sciendum est autem, quod seducere est seorsum ducere: potest autem homo duci seorsum vel a veritate, vel a
falsitate; et utroque modo potest dici aliquis seductor.

158

