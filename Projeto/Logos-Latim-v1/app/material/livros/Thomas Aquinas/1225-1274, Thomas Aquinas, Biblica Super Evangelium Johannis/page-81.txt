Hic ponitur responsio Ioannis super quaestione sibi delata a discipulis quae quidem quaestio duo continebat,
scilicet querimoniam de officio assumpto: unde dicebant ecce hic baptizat, et de Christi profectu in fama et
opinione hominum: unde dicebant et omnes veniunt ad eum. Et ideo Ioannes dirigit responsionem suam ad haec
duo: et primo respondet ad querimoniam de officio assumpto; secundo vero ad querimoniam de profectu Christi,
ibi illum oportet crescere, me autem minui.
Circa primum tria facit.
Primo ostendit officiorum Christi et sui originem; secundo ipsorum distinctionem, ibi ipsi vos mihi testimonium
perhibetis; tertio ostendit habitudinem Christi et suam ad dicta officia, ibi qui habet sponsam, sponsus est.
Circa primum autem nota quod discipuli Ioannis licet malitiose Ioanni quaestionem proponant, et ex hoc sint
reprehensione digni, Ioannes tamen non eos vehementer increpat; et hoc propter imperfectionem: timebat enim
ne commoti ex reprehensione, recederent ab eo, et iungentes se Pharisaeis, Christo publice insidiarentur; implens
in hoc quod de Domino dicitur, Is. XLII, 3: calamum quassatum non confringet etc.. Similiter advertendum,
quod a principio suae responsionis non ardua et praeclara de Christo asserit, sed humilia et plana propter ipsorum
invidiam. Cum enim excellentia sit alterius invidiae provocativa, si Ioannes statim Christi excellentiam eis
proposuisset, illorum invidiae fomentum praestitisset.
Et ideo humilia proponens, dicit non potest homo a se accipere quicquam: intendens in hoc eis terrorem incutere;
quasi dicat: hoc quod omnes ad eum currunt, non est nisi a Deo, quia non potest homo accipere quicquam,
scilicet perfectionis et boni, nisi fuerit ei datum de caelo, et ideo si vos contradicitis, contradicitis Deo; Actor. V,
38: si ex hominibus est consilium hoc, aut opus istud, dissolvetur. Et sic exponit chrysostomus, referens hoc ad
Christum.
Augustinus autem refert ad ipsum Ioannem, et melius. Non potest homo accipere quicquam, nisi fuerit ei datum
de caelo; quasi dicat: vos zelatis pro me, et vultis quod ego maior sim quam Christus; sed hoc non est mihi
datum, nec ego volo mihi usurpare; secundum illud Hebr. V, 4: nemo assumit sibi honorem etc.. Sic ergo patet
officiorum origo.
Sequitur officiorum distinctio, cum dicit ipsi vos mihi testimonium perhibetis; quasi dicat: ex testimonio meo,
quod sibi perhibui, potestis scire officium mihi commissum a Christo: nam ipsi vos mihi testimonium perhibetis,
idest perhibere potestis, quod dixerim: non sum ego Christus; supra I, 20: confessus est et non negavit. Sed hoc
dixi, quia missus sum ante illum, sicut praeco ante iudicem. Sic ergo ex testimonio meo scire potestis officium
meum, quod est praecedere Christum, et praeparare sibi viam; supra I, 6: fuit homo missus a Deo, cui nomen erat
Ioannes. Sed officium Christi est iudicare et praeesse.
Et si bene attenditur, Ioannes more providi respondentis, proponentes ex verbis eorum arguit, secundum illud Lc.
XIX, 22: ex ore tuo te iudico.
Qualiter autem Ioannes se habet ad officium suum, ostendit cum subdit qui habet sponsam, sponsus est: et primo
ponit quamdam similitudinem; secundo adaptat eam ad propositum, ibi in hoc autem gaudium meum impletum
est.
Circa primum duo facit.
Primo ponit similitudinem quantum ad id quod pertinet ad Christum; secundo quantum ad id quod pertinet ad
seipsum, ibi amicus autem sponsi etc..
Circa primum notandum est, quod in rebus humanis disponere, et dominari, et habere sibi sponsam, pertinet ad
sponsum tantum; et ideo dicit qui habet sponsam, idest ad quem pertinet habere sponsam, sponsus est. Iste autem
sponsus est Christus; ps.
XVIII, 6: tamquam sponsus procedens de thalamo suo. Sponsa sua est ecclesia, quae coniungitur ei per fidem;
Oseae II, 20: sponsabo te mihi in fide. Et in huius figuram dixit Sephora ad Moysen, Ex. IV, 25: sponsus
sanguinum tu mihi es. Et de istis nuptiis dicitur Apoc. XIX, 7: venerunt nuptiae agni. Sic ergo, quia Christus
sponsus est, etiam ad eum pertinet habere sponsam, scilicet ecclesiam; sed ad me non pertinet nisi gaudere quod
sponsam habet.
Unde dicit amicus autem sponsi...
Gaudio gaudet. Et licet supra dixerit quod non erat dignus solvere corrigiam calceamentorum Iesu, hic tamen
vocat se eius amicum, ut insinuet caritatis suae fidelitatem ad Christum. Nam servus ad ea quae Domini sui sunt,
non movetur affectu caritatis, sed spiritu servitutis; amicus vero ex amore, quae amici sunt procurat, et fideliter.
Unde servus fidelis est sicut amicus Domini sui; eccli.
XXXIII, 31: si est tibi servus fidelis, sit tibi quasi anima tua. Et ex hoc patet fidelitas servi, quando gaudet de
bonis Domini, et quando non sibi, sed Domino suo bona procurat.
Sic ergo, quia Ioannes sponsam sibi creditam, non sibi, sed sponso reservavit, servus fidelis fuit, et amicus
sponsi. Et ideo ad hoc insinuandum, se amicum sponsi dicit.
Simile debent facere homines amici veritatis, ut sponsam eis ad custodiendum commissam non ad propriam
utilitatem et gloriam convertant, sed ad honorem et gloriam sponsi honorifice praeservent: alias non essent amici
sponsi, sed potius adulteri. Unde Gregorius dicit, quod adulterinae cogitationis puer reus est, si placere oculis
sponsae desiderat, per quem sponsus dona transmittit.

81

