Item, per praelati iniunctionem, qui gerit in hoc personam Dei; II Cor. II, 10: nam et ego, si quid donavi propter
vos in persona Christi. Et inde est quod qui mittuntur a praelato, mittuntur a Deo, sicut missi fuerunt ab apostolo
barnabas et timotheus.
Cum autem dicitur hic fuit homo missus a Deo, intelligendum est per interiorem inspirationem; vel etiam forte
per exteriorem iussionem a Deo eum missum fuisse. Infra: qui misit me, ipse dixit: super quem videris spiritum
descendentem et manentem super eum, hic est qui baptizat in spiritu sancto.
Per hoc etiam quod dixit fuit homo missus a Deo, non est intelligendum, sicut quidam haeretici ponebant,
credentes animas hominum ante corpus fuisse cum Angelis ab initio creatas, et mitti animam cuiuscumque,
quando nascitur, ad corpus; et quod Ioannes sit missus ad vitam, idest eius anima ad corpus; sed quod fuit missus
a Deo ad officium baptizandi et praedicandi.
Ex idoneitate vero commendatur, cum dicit cui nomen erat Ioannes.
Ad officium namque testimonii requiritur idoneitas: nam nisi testis sit idoneus, qualitercumque mittatur ab alio,
non est sufficiens testimonium eius. Homo autem efficitur idoneus ex gratia Dei; I Cor. XV, 10: gratia Dei sum
id quod sum; II Cor. III, 6: qui idoneos nos fecit ministros novi testamenti.
Satis ergo congrue evangelista idoneitatem praecursoris insinuat ex eius nomine, dicens cui nomen erat Ioannes,
quod interpretatur in quo est gratia. Quod quidem nomen non fuit frustra sibi impositum, sed ex divina
praeordinatione, et antequam nasceretur, ut patet Lc. I, 13: et vocabis nomen eius Ioannem, dixit Angelus ad
zachariam. Unde potest dicere illud Is. XLIX, 1: Dominus ab utero vocavit me; et Eccl. VI, 10: qui futurus est,
iam vocatum est nomen eius. Quod etiam ostendit evangelista ex modo loquendi, cum dicit erat, quantum ad Dei
praeordinationem.
Ex officii etiam dignitate describitur, cum dicit hic venit in testimonium; ubi primo ponitur officium; secundo
ratio officii, ibi ut testimonium perhiberet de lumine.
Officium autem huius est testificandi; unde dicit hic venit in testimonium.
Ubi notandum est quod Deus et homines, et omnia quae facit, propter se operatur; Prov. XVI, 4: universa propter
semetipsum operatus est Dominus; non quidem ut aliquid ei accrescat, quia bonorum nostrorum non eget, sed ut
eius bonitas manifestetur in omnibus a se factis, inquantum per ea quae facta sunt, intellecta conspiciuntur;
sempiterna eius virtus, et divinitas; Rom. I, 20. Fit ergo quaelibet creatura in testimonium Dei, inquantum
quaelibet creatura est testimonium quoddam divinae bonitatis. Et quidem magnitudo creaturae testimonium
quoddam est divinae virtutis et omnipotentiae; pulchritudo vero divinae sapientiae. Speciali vero modo
ordinantur a Deo quidam homines; et non solum naturaliter inquantum sunt, sed etiam spiritualiter per sua bona
opera Deo testimonium ferunt. Unde omnes sancti viri testes sunt Dei, inquantum propter eorum bona opera
Deus gloriosus apud homines efficitur; Matth. V, 16: sic luceat lux vestra coram hominibus, ut videant opera
vestra bona, et glorificent patrem vestrum qui in caelis est.
Sed tamen illi, qui participant non solum dona Dei in seipsis per gratiam Dei bene operando, sed etiam
diffundunt ad alios dicendo, movendo et exhortando, specialius sunt testes Dei. Is. XLIII, 7: omnem qui invocat
nomen meum, in laudem meam creavi illum.
Ioannes ergo venit in testimonium ad hoc, ut in alios diffunderet dona Dei, et annuntiaret laudem.
Hoc autem officium Ioannis, scilicet testificandi, est valde magnum, quia nullus potest de aliquo testificari, nisi
eo modo quo illud participat; infra III, 11: quod scimus loquimur, et quod vidimus testamur. Unde testimonium
perhibere divinae veritati, indicium est cognitionis ipsius veritatis. Et inde est quod etiam Christus hoc officium
habuit; infra XVIII, 37: ad hoc veni, et in hoc natus sum, ut testimonium perhibeam veritati.
Sed aliter Christus, et aliter Ioannes. Christus enim ut ipsum lumen comprehendens, immo ipsum lumen
existens; Ioannes vero, ut ipsum lumen participans tantum. Et ideo Christus perfecte testimonium perhibet, et
perfecte manifestat veritatem, Ioannes vero et alii sancti inquantum ipsam veritatem divinam participant.
Est ergo magnum officium Ioannis et ex participatione divini luminis et ex similitudine ad Christum, qui hoc
officio usus fuit.
Is. LV, 4: ecce testem populis dedi eum, ducem ac praeceptorem gentibus.
Ratio autem huius officii ponitur, cum dicit ut testimonium perhiberet de lumine.
Ubi sciendum est, quod alicui rei testimonium perhibetur duplici de causa. Una causa potest esse ex parte rei, cui
testimonium adhibetur, puta si est dubia, vel incerta; alia causa est ex parte audientium, si sunt duri et tardi corde
ad credendum. Ioannes vero in testimonium quidem venit non propter ipsam rem, cui testimonium perhibebat,
quia lumen erat. Unde dicit ut testimonium perhiberet de lumine, non de re obscura sed de re manifesta.
Venit ergo in testimonium propter ipsos quibus testificabatur, ut omnes crederent per eum, scilicet Ioannem.
Nam sicut lumen non solum in seipso et per se visibile est, sed etiam omnia alia per ipsum videri possunt, ita
verbum Dei non solum in se lumen est, sed etiam est omnia manifestans quae manifestantur. Cum enim
unumquodque manifestetur per suam formam et cognoscatur, omnes autem formae sint formae sint per verbum,
quod est ars plena rationum viventium: est ergo lumen, non solum in se, sed omnia manifestans; Eph. V, 13:
omne quod manifestatur, lumen est. Congrue autem evangelista filium dicit lumen, quia venit lumen ad
revelationem gentium, Lc. II, 32. Supra autem dixit filium Dei verbum, quo pater dicit se, et omnem creaturam.

20

