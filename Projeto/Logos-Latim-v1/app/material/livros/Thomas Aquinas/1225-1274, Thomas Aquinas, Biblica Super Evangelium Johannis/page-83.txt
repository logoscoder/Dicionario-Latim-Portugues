peccatum: et de hoc assumpsit passibilitatem et mortem, assumendo similitudinem carnis peccati, quantum ad
poenam, non ipsum peccatum quantum ad culpam; secundum illud Rom. VIII, 3: misit Deus filium suum in
similitudinem carnis peccati.
Tertius est status resurrectionis et gloriae; et de hoc assumpsit impossibilitatem peccandi, et fruitionem animae.
Sed cavendus est hic error quorumdam dicentium in Adam remansisse aliquod materialiter non inquinatum
macula originali, et traductum in posteros, puta usque ad beatam virginem; et de hoc corpus Christi fuisse
formatum. Quod quidem haereticum est: quia quicquid in Adam materialiter fuit, macula originalis peccati
inquinatum est.
Materia vero, de qua formatum est corpus Christi, depurata fuit virtute spiritus sancti, beatam virginem
sanctificantis.
Iste, inquam, qui desursum venit secundum divinitatem et secundum humanam naturam, super omnes est, et per
eminentiam gradus, secundum illud Ps. Cxii, 4: excelsus super omnes gentes Dominus, et per auctoritatem et
potestatem; Eph. I, 22: ipsum dedit caput super omnem ecclesiam.
Hic ostendit rationem quantum ad doctrinam. Et primo ostendit modum doctrinae Christi, et eius altitudinem;
secundo diversitatem recipientium vel non recipientium ipsam doctrinam, ibi et testimonium eius nemo accipit
etc..
Circa primum duo facit.
Primo proponit conditionem doctrinae Ioannis; secundo conditionem doctrinae Christi; ibi qui de caelo venit,
super omnes est.
Circa primum sciendum est quod homo per loquelam suam maxime cognoscitur, Matth. XXVI, 73: loquela tua
manifestum te facit; et ibid. XII, 34: ex abundantia cordis os loquitur. Et inde est quod conditio doctrinae
attenditur secundum conditionem suae originis.
Sic ergo ad cognoscendum conditionem doctrinae Ioannis, consideremus primo conditionem suae originis; unde
dicit qui est de terra, scilicet Ioannes, non solum materialiter, sed etiam active: quia corpus eius virtute creata
formatum fuit; iob IV, 19: qui habitant domos luteas, et terrenum habent fundamentum.
Secundo consideremus eius conditionem quae terrena est: unde dicit de terra est, idest terrenus.
Et ideo tertio doctrina eius describitur; unde dicit de terra loquitur, idest de terrenis; Is. XXIX, 4: de terra
loqueris, et de humo audietur eloquium tuum.
Sed quomodo de terra loquitur qui fuit spiritu sancto repletus adhuc ex utero matris suae? respondeo, secundum
chrysostomum, dicendum, quod Ioannes de terra se loqui dicit in comparatione ad Christi doctrinam; quasi dicat:
ea quae loquitur, parva et humilia sunt, qualia decens est suscipere terrestrem naturam, in comparatione ad illum,
in quo sunt omnes thesauri sapientiae et scientiae Dei absconditi, ut dicitur Col. II, 3. Is. LV, V. 9: sicut
exaltantur caeli a terra, ita exaltatae sunt viae meae a viis vestris.
Vel dicendum, secundum Augustinum, et melius, quod considerandum est in quolibet homine quid habeat ex se,
et quid ex alio.
Ioannes autem, et quilibet homo purus ex se habet quod sit de terra. Et ideo quantum ad ipsum pertinet, non
habet quod loquatur nisi de terra; et si aliqua divina loquitur, hoc habet ex divina illuminatione; Eccli. XXXIV,
6: cor tuum quasi phantasias patitur, nisi ab omnipotente fuerit emissa visitatio. Unde et apostolus dicit, I Cor.
XV, 10: non autem ego, sed gratia Dei mecum; Matth. X, 20: non enim vos estis qui loquimini, sed spiritus
patris vestri qui loquitur in vobis. Sic ergo, quantum ad Ioannem pertinet, de terra est, et de terra loquitur. Si quid
autem divinum in eo fuit, non recipientis, sed illuminantis est.
Hic proponit conditionem doctrinae Christi; et circa hoc tria facit.
Primo enim ostendit conditionem originis quae caelestis est; unde dicit qui de caelo venit, super omnes est. Licet
enim corpus Christi materialiter de terra fuerit, active tamen de caelo venit, inquantum virtute divina corpus eius
formatum fuit. Venit etiam de caelo, quia persona aeterna et increata filii de caelo venit per carnis
assumptionem. Supra eodem: nemo ascendit in caelum, nisi qui descendit de caelo filius hominis, qui est in
caelo.
Secundo ostendit dignitatem suae conditionis, quae altissima est; unde dicit super omnes est: et hoc expositum
est supra.
Tertio concludit dignitatem doctrinae suae, quae certissima est, quia quod vidit et audivit, hoc testatur. Christus
enim, inquantum est Deus, est ipsa veritas; sed inquantum homo, est testis veritatis; infra XVIII, 37: in hoc natus
sum, et ad hoc veni, ut testimonium perhibeam veritati. Ideo testimonium perhibet de seipso; infra VII, 13:
testimonium perhibes de teipso. Sed testatur certa, quia quae audivit apud patrem; infra VIII, 26: ego quae audivi
a patre meo, haec loquor in mundo; I Io. I, 3: quod vidimus et audivimus.
Sed nota, quod aliter habetur cognitio rei per visum, et aliter per auditum; nam per visum habetur cognitio rei per
ipsam rem visam; sed per auditum non cognoscitur res per ipsam vocem auditam, sed per intellectum loquentis.
Quia ergo Dominus habet scientiam acceptam a patre, ideo dicitur quod vidit, inquantum procedit de essentia
patris, et audivit, inquantum procedit ut verbum intellectus paterni. Sed quia in rebus intelligentibus aliud est
eorum esse, et aliud eorum intelligere; ideo aliter accipitur ab eis cognitio per visum, et aliter per auditum. Sed in
Deo patre idem est esse et intelligere; ideo in filio idem est videre et audire. Similiter etiam quia in vidente non
83

