Consequenter cum dicit audistis quia ego dixi vobis: vado, et venio ad vos; turbantur enim ex recessu Christi sed
in parte consolabantur, quod subdit et venio ad vos; supra: vado, et venio ad vos. Non tamen ex hoc
consolabantur totaliter, timentes ne forsitan gregem lupus hoc intervallo invaderet in pastoris absentia: secundum
illud Zach. XIII, 7: percute pastorem, et dispergentur oves. Dicit ergo non turbetur, quia vado, sed nec formidet,
quia venio ad vos.
Vadit quidem sua potestate moriendo, et venit resurgendo; Matth. XX, 18: filius hominis tradetur principibus
sacerdotum et Scribis, et condemnabunt eum morte... Et tertia die resurget. Ivit ascendendo; Is. Lxiii, 1: iste
formosus in stola sua, gradiens in multitudine fortitudinis suae. Veniet ad iudicandum; Lc. XXI, 27: videbunt
filium hominis venientem in nube cum potestate magna et maiestate.
Totaliter autem consolatur eos cum dicit si diligeretis me, gauderetis utique; quasi dicat: si diligitis me, non
debetis contristari, sed potius debetis gaudere de recessu meo, quia vado ad exaltationem meam, quia scilicet,
vado ad patrem, qui maior me est.
Sed ex hoc Arius insultat dicens patrem maiorem esse filio. Cuius error ex ipsis verbis Domini excluditur. Nam
ex intellectu eius, quomodo intelligitur vado ad patrem, ex eodem intelligitur pater maior me est. Filius autem
non vadit ad patrem nec venit ad nos inquantum est filius Dei, secundum quod cum patre fuit ab aeterno; supra I:
in principio erat verbum, et verbum erat apud Deum. Sed dicitur ire ad patrem, secundum humanam naturam.
Sic ergo hoc quod dicit maior me est, non dicit inquantum filius Dei, sed inquantum filius hominis, secundum
quod non solum est minor patre et spiritu sancto, sed etiam ipsis Angelis; Hebr. II, 9: eum autem qui modico
quam Angeli minoratus est, videmus Jesum propter passionem mortis, gloria et honore coronatum. Item
quibusdam hominibus, scilicet parentibus, subditus erat quantum ad aliquid, ut legitur Lc. II, 51. Sic ergo minor
est patre secundum humanitatem, aequalis secundum divinitatem; Phil. II, 6: non rapinam arbitratus est esse se
aequalem Deo: sed semetipsum exinanivit, formam servi accipiens.
Potest etiam dici, secundum Hilarium, quod pater etiam secundum divinitatem maior est filio, sed tamen filius
non est minor, sed aequalis. Est enim pater maior filio non potestate, aeternitate et magnitudine: sed donantis seu
principii auctoritate.
Nam pater nihil ab alio accipit, filius autem naturam, ut ita dicam, a patre accipit per aeternam generationem. Est
ergo pater maior, quia dat; sed filius non est minor, sed aequalis, quia totum quod pater habet, accipit; Phil. II, 9:
dedit ei nomen quod est super omne nomen. Minor enim iam non est donante, cui unum esse donatur.
Chrysostomus autem ita exponit dicens, quod Dominus loquitur secundum suspicionem apostolorum, qui
nondum noverant quid sit resurrectio, nec eum aequalem patri existimabant. Et ideo dicit eis: et si non creditis
mihi quod non possum mihi assistere, nec confiditis quod post crucem rursus vos videbo; tamen credatis mihi,
quia vado ad patrem, qui maior me est.
Respondet autem tacitae quaestioni, dicens et nunc dixi vobis priusquam fiat, ut cum factum fuerit credatis.
Possent enim quaerere quare ista diceret et ideo praeveniens dicit nunc dixi vobis etc..
Sed quaerit Augustinus: cum fides sit de his quae non videntur, non debet homo credere postquam factum est,
sed ante.
Sed dicendum, quod aliud videbant, et aliud credebant. Viderunt ante mortem Christi et eius resurrectionem, quo
viso, crediderunt quod ipse esset Christus filius Dei.
Unde cum factum fuit, non crediderunt fide nova, sed aucta; aut certe cum mortuus esset, defecta; cum
surrexisset, refecta, ut Augustinus dicit.
Consequenter cum dicit iam non multa loquar vobiscum, ponit aliam causam consolationis ex parte recessus sui,
quae sumitur ex causa mortis. Sciendum est autem, quod causa mortis quaedam est inducens dolorem, cum quis
pro culpa occiditur; quaedam est inducens consolationem, cum quis scilicet moritur pro bono virtutis; I Petr. IV,
15: nemo vestrum patiatur ut fur aut homicida...p si autem ut Christianus, non erubescat. Circa hoc ergo primo
ostendit Dominus quod peccatum non fuit causa suae mortis; secundo quod eius causa fuit virtus obedientiae et
caritatis, ibi sed ut cognoscat mundus quia diligo patrem.
Dicit ergo iam non multa loquar vobiscum, propter temporis brevitatem; supra XIII, 33: filioli, adhuc modicum
vobiscum, sum. Vel quia nondum capaces estis; infra XVI, 12: adhuc multa habeo vobis loqui, sed non potestis
portare modo. Vel ideo non multa loquar vobiscum, quia in uno brevi sermone explicabo vobis quod non moriar
ex culpa mea. Et hoc facit consequenter cum dicit venit enim princeps mundi huius, et in me non habet
quidquam, scilicet diabolus, qui dicitur princeps, non ratione creationis, neque per naturalem potestatem, ut
Manichaei blasphemant, sed ratione culpae huius, idest amatorum mundi: unde dicitur princeps mundi et peccati.
Eph. Ult., V. 12: non est nobis colluctatio adversus carnem et sanguinem; sed adversus rectores et principes
tenebrarum harum. Non ergo est princeps creaturarum, sed peccatorum et tenebrarum; iob XLI, 25: ille est rex
super omnes filios superbiae.
Hic ergo princeps venit ad persequendum: intravit enim in cor Iudae ut proderet, Iudaeorum vero ut occiderent;
sed in me non habet quidquam: nam in nobis non habet potestatem nisi propter peccatum; supra VIII, V. 34: qui
facit peccatum, servus est peccati.
In Christo autem nullum peccatum erat, neque secundum animam: I Petr. II, 22: qui peccatum non fecit etc.
Neque secundum carnem, quia ex virgine absque originali peccato de spiritu sancto conceptus; Lc. I, 35: quod
298

