iniquitas aemulationis, qua mali invident viris iustis, cum eos vident crescere et multiplicari in bonitate et
sanctitate; sicut Aegyptii videntes crescere filios Israel, habebant eos odio, et persequebantur, Ex. I, 9 ss., et Gen.
XXXVII, 4, dicitur, quod videntes fratres ioseph quod a cunctis plus amaretur, oderant eum.
Hic explicat rationes supradictas, et primo primam, quae pertinet ad exemplum; secundo secundam, quae pertinet
ad causam odii, ibi sed haec omnia facient vobis propter nomen meum.
Circa primum duo facit.
Primo commemorat diversitatem gradus sui ad discipulos; secundo ostendit similitudinem factorum, ibi si me
persecuti sunt, et vos persequentur.
Diversitas gradus Christi ad discipulos erat, quia ipse Dominus erat, illi autem servi; unde supra XIII, 16, dicit:
non est servus maior Domino suo. Hanc ergo diversitatem commemorat, dicens mementote sermonis mei, quem
ego dixi vobis, supra c. XIII, 16, scilicet quod non est servus maior Domino suo. Ergo non debet esse vobis
indignum, si patiamini ea quae passus est Dominus vester; immo debetis vobis reputare hoc ad magnam gloriam.
Unde matth. c. XX, 22, discipulis petentibus sedere unus ad dexteram et alius ad sinistram, dixit: potestis bibere
calicem quem ego bibiturus sum? Eccli. XXIII, 38: gloria magna est sequi Dominum; Matth. X, 25: sufficit
discipulo ut sit sicut magister eius.
Sed contra. Supra eodem, dixit: iam non dicam vos servos, hic autem: non est servus maior Domino suo.
Respondeo dicendum, quod duplex est servitus.
Una procedens ex timore servili, scilicet poenae: et secundum hanc apostoli non erant servi; alia ex timore casto,
et talis servitus erat in apostolis; Lc. XII, 37: beati servi illi quos cum venerit Dominus invenerit vigilantes.
Si ergo estis servi, et ego Dominus, debetis esse contenti quod ea fiant vobis quae facta fuerunt mihi. Me autem
quidam contempserunt, et quidam receperunt; supra I, 11: in propria venit, et sui eum non receperunt: quotquot
autem receperunt eum, dedit eis potestatem filios Dei fieri: et vos similiter si aliqui contemnent, aliqui tamen
honorabunt.
Unde dicit si me persecuti sunt, et vos persequentur: ubi ponitur similitudo sanctorum, quia eadem est ratio
persecutionis quam exercebant in discipulos et in Christum, quia in discipulis Christum persequebantur; Act. IX,
4, in persecutione discipulorum Christus dicebat se persequi: Saule, Saule, quid me persequeris? et ideo propter
identitatem causae sequitur consequentia si me persecuti sunt, et vos persequentur; Matth. X, 25: si patrem
familias beelzebub vocaverunt, quanto magis domesticos eius? de ista persecutione dicitur Matth. XXIII, V. 34:
ecce mitto ad vos sapientes et Scribas, et ex illis occidetis et crucifigetis, et ex eis flagellabitis in synagogis
vestris, et persequemini de civitate in civitatem.
Et similiter eadem ratio est honorationis; et ideo dicit si sermonem meum servaverunt, et vestrum servabunt: quia
verba vestra sunt mea verba; II Cor. Ult., 3: an experimentum quaeritis eius qui in me loquitur Christus? Matth.
X, 20: non enim vos estis qui loquimini, sed spiritus patris vestri qui loquitur in vobis; et ideo Lc. X, V. 16, dicit:
qui vos audit, me audit. Quod autem recepti sint ab aliquibus apostoli, et honorati, patet I Thess. II, 13: et vos
cum accepissetis a nobis verbum auditus Dei, accepistis illud non ut verbum hominum, sed sicut est vere,
verbum Dei.
Hic explicat rationem consolationis, quae sumitur ex causa odii. Apostoli enim electi erant et elevati supra
mundum, inquantum erant effecti participes divinitatis, et coniuncti Deo et ideo mundus eos odio habebat: ex
quo sequitur quod potius Deum in eis quam ipsos mundus odiret. Et huius odii causa erat, quia non habebant
veram Dei notitiam, scilicet per veram fidem et devotum amorem: alias si cognovissent eos Dei amicos, eos non
fuissent persecuti. Et ideo dicit haec omnia, quod odiunt et persequuntur vos, facient vobis propter nomen meum,
et ideo debet vobis esse gloriosum; I Petr. IV, 15: nemo nostrum patiatur quasi fur aut homicida aut maledicus
aut alienorum appetitor: si autem ut Christianus, non erubescat; glorificet autem Deum in isto nomine.
Non autem propter nomen meum, quasi ipsum ament, sed quia ipsum odio habent.
Sicut e contrario vos patiemini propter nomen meum, quia ipsum amatis. Et haec facient, quia nesciunt eum qui
me misit; supra VIII, 19: si me sciretis, et patrem meum utique sciretis. Nesciebant enim Deo esse acceptum,
quod Christo adhaererent.
Sed attendendum, quod hic loquitur de cognitione perfecta, quae consistit in fide perficiente intellectum, et
coniungente Deo affectum: de qua cognitione dicitur Ier. IX, V. 24: in hoc glorietur qui gloriatur, scire et nosse
me; Sap. XV, 3: nosse te, sensus est consummatus etc..
|#5 Lectio 5
Supra Dominus tractans de persecutione quae discipulis a Iudaeis superventura erat, rationem assignavit: quia
nesciunt eum qui misit eum. Sed quia ignorantia excusare solet, ideo hic eos ostendit esse inexcusabiles; et hoc
dupliciter.
Primo per ea quae ipse personaliter circa eos fecit et docuit; secundo per ea quae in eius absentia futura erant, ibi
cum autem venerit Paraclitus etc..
Circa primum duo facit.
Primo ostendit eos inexcusabiles esse propter veritatis doctrinam; secundo propter signorum evidentiam, ibi si
opera non fecissem.
309

