Causam autem operationis, secundum quod exit ab operante, significat quando illud quod significatur per
obliquum, est causa operanti quod operetur, vel efficiens, vel formalis. Formalis quidem, sicut ignis calefacit per
calorem: est enim calor causa formalis calefactionis ignis. Causa vero movens, seu efficiens, ut secunda agentia
operantur per prima, ut si dicam quod balivus operatur per regem, quia rex est causa efficiens balivo quod
operetur.
Et hoc modo intellexit valentinus, omnia facta esse per verbum, ac si verbum esset causa conditori ut omnia
faceret.
Causalitatem vero operationis, secundum quod terminatur ad operatum, importat haec praepositio per, quando
illud, quod significatur per ipsam causalitatem, non est causa ipsa quod operetur, sed est causa operationis,
secundum quod terminatur ad operatum. Sicut cum dico carpentarius facit scamnum per securim, quae non est
causa carpentario quod operetur, sed ponimus esse causam quod scamnum fiat ab operante.
Sic ergo cum dicitur omnia per ipsum facta sunt; si ly per denotet efficientem causam, seu moventem patrem ad
operandum, dicendum est quod pater nihil operatur per filium, sed per seipsum omnia operatur, ut dictum est. Si
vero ly per denotet causam formalem, sic cum pater operetur per sapientiam suam, quae est sua essentia,
operatur per suam sapientiam, sicut operatur per suam essentiam; et quia sapientia et virtus patris attribuitur filio,
I Cor. I, 24, dicimus: Christum Dei virtutem, et Dei sapientiam, ideo appropriate dicimus quod pater omnia
operatur per filium, idest per sapientiam suam.
Et ideo dicit Augustinus quod hoc quod dicitur ex quo omnia, appropriatur patri; per quem omnia, filio; in quo
omnia, spiritui sancto. Si vero ly per denotet causalitatem ex parte operati, tunc hoc quod dicimus patrem omnia
operari per filium non est appropriatum verbo, sed proprium eius, quia hoc quod est causa creaturarum, habet ab
alio, scilicet a patre, a quo habet esse.
Nec tamen propter hoc sequitur ipsum esse instrumentum patris, licet omne quod movetur ab alio ad aliquid
operandum, rationem instrumenti habeat. Cum autem dico aliquem operari per virtutem receptam ab alio, potest
dupliciter intelligi. Uno modo quod eadem numero sit virtus et dantis, et accipientis: et hoc modo qui operatur
per virtutem acceptam ab alio, non est minor, sed aequalis ei a quo accipit. Quia ergo pater eamdem virtutem,
quam habet, dat filio, per quam filius operatur, cum dicitur pater operari per filium, propter hoc filius non est
dicendum minor patre, neque instrumentum eius. Sed hoc sequitur in illis qui non eamdem virtutem accipiunt ab
aliquo, sed aliam et creatam.
Sic ergo patet quod nec spiritus sanctus, nec filius, est causa patri quod operetur, neque patris minister seu
instrumentum, ut deliravit Origenes.
Si autem recte considerentur verba praedicta omnia per ipsum facta sunt, evidenter apparet evangelistam
propriissime fuisse locutum.
Quicumque enim aliquid facit, oportet quod illud praeconcipiat in sua sapientia, quae est forma et ratio rei factae:
sicut forma in mente artificis praeconcepta est ratio arcae faciendae. Sic ergo Deus nihil facit nisi per conceptum
sui intellectus, qui est sapientia ab aeterno concepta, scilicet Dei verbum, et Dei filius: et ideo impossibile est
quod aliquid faciat nisi per filium. Unde Augustinus de trinitate dicit quod verbum est ars plena omnium
rationum viventium. Et sic patet quod omnia quae pater facit, facit per ipsum.
Notandum autem, secundum chrysostomum, quod omnia quae Moyses per multa enumerat in productione rerum
a Deo, dicens: dixit Dominus, fiat lux, et fiat firmamentum etc., haec omnia evangelista excedens, uno verbo
comprehendit, dicens omnia per ipsum facta sunt.
Cuius ratio est quia Moyses tradere volebat emanationem creaturarum a Deo, et ideo sigillatim enumerat;
Ioannes vero ad altiorem festinans materiam, in hoc libro intendit nos inducere specialiter in cognitionem ipsius
creatoris.
Deinde dicit et sine ipso factum est nihil. Haec est secunda clausula quam quidam perverse intellexerunt, ut dicit
Augustinus in Lib. De Nat. Boni. Nam, ex hoc modo loquendi quo Ioannes hic utitur, ponens hoc quod dicitur
nihil in fine orationis, crediderunt ipsum nihil teneri affirmative, quasi nihil sit aliquid, quod sine verbo factum
sit; unde voluerunt quod haec clausula posita sit ab evangelista ad excludendum aliquid quod a verbo non sit
factum. Unde dicunt quod postquam evangelista dixerat omnia per ipsum facta sunt, consequenter adiungit et
sine ipso factum est nihil quasi dicat: ita dico omnia per ipsum facta esse, quod tamen sine ipso factum est
aliquid, scilicet ipsum nihil.
Ex hoc autem processit triplex haeresis, scilicet valentini, qui, ut dicit Origenes, ponit multa principia, et ex illis
principiis dicit procedere triginta saecula. Prima tamen principia quae ponit, sunt duo, scilicet profundum, quod
vocat Deum patrem, et silentium.
Ex his duobus dicit processisse decem saecula. Ex profundo autem, et silentio dicit esse alia duo principia,
scilicet intellectum et veritatem, ex quibus processerunt octo saecula. Ex intellectu autem et veritate dicit esse
alia duo principia, scilicet verbum et vitam, ex quibus procedunt duodecim saecula, et sic sunt triginta. Ex verbo
autem et vita, secundum aevum, processit homo Christus, et ecclesia. Sic ergo valentinus ponebat prolationem
verbi multa saecula praecessisse.
Et ideo dicit quod, quia evangelista dixerat omnia per ipsum facta sunt, ne aliquis intelligeret illa saecula
praecedentia esse perfecta per verbum, consequenter adiunxit et sine ipso factum est nihil, idest omnia saecula
14

