Sic ergo turbata est anima Christi quod nec contra rationem, sed secundum rationis ordinem turbatio in eo fuit.
Quantum ad secundum autem, sciendum est quod Dominus turbari voluit propter duo. Primo quidem propter
fidei documenta, ut scilicet veritatem humanae naturae approbaret: et ideo iam ad passionem appropinquans
omnia humanitus agit.
Secundo propter exemplum: nam si omnia constanter egisset, et nullam passionem sensisset in anima, non
fuisset sufficiens exemplum ad mortem sustinendam hominibus. Et ideo turbari voluit, ut, cum turbamur, non
recusemus mortem sustinere, nec deficiamus; Hebr. IV, 15: non habemus pontificem qui non possit compati
infirmitatibus nostris, tentatum per omnia, pro similitudine absque peccato.
Unde ex hoc apparet continuatio cum praecedentibus. Quia enim dixerat: qui odit animam suam in hoc mundo,
in vitam aeternam custodit eam, in quo ad passionem discipulos exhortatus fuerat, ne dicant aliqui: o Domine>,
securus potes disputare et philosophari de morte, qui extra dolores humanos existens, propter mortem non
turbaris: et ideo ut hoc excluderet, turbari voluit.
Haec autem Christi turbatio naturalis fuit: nam sicut anima naturaliter amat corporis unionem, ita et naturaliter
refugit eius separationem, praesertim cum ratio Christi permiserit agere animae et viribus inferioribus quae eis
propria erant.
Propter hoc etiam quod dicit nunc anima mea turbata est etc., destruitur error Arii et Apollinaris dicentium in
Christo non esse animam, sed verbum loco eius.
Consequenter ponit Dominus petitionem gloriae, dicens et quid dicam? pater, salvifica me ex hac hora: ubi
Dominus transfert ad se affectum hominis turbati: ad cuius modum quatuor circa suam petitionem facit: primo
enim ponit quaestionem deliberantis; secundo proponit petitionem, quae ex uno motu procedit; tertio per
rationem illum motum excludit; quarto ponit aliam petitionem ex alio motu causatam.
Quaestionem autem dubitantis proponit, quia naturale est hominibus in angustiis constitutis quod deliberent,
unde Philosophus in rhetoricis dicit quod timor facit consiliativos. Ideo Christus post manifestationem suae
turbationis, statim subdit et quid dicam? quasi diceret; quid faciendum est post turbationem? simile habetur in
Ps. LIV, 6: timor et tremor venerunt super me. Et statim sequitur: quis dabit mihi pennas sicut columbae, et
volabo, et requiescam? nam et angustiati, et passione turbati gravantur, et auxilium quaerunt quo liberentur.
Petitionem ex uno motu causatam ponit, quia, cum quis est in ambiguo quid agere debeat, debet recurrere ad
Deum; II Paralip. XX, 12: cum ignoremus quid agere debeamus, hoc solum habemus refugii, ut oculos nostros
dirigamus ad te, Deus noster; Ps. Cxx, 1: levavi oculos meos in montes, unde veniet auxilium mihi. Et ideo ad
patrem recurrens, dicit pater, salvifica me; idest, libera me a tribulatione quae imminet in hora passionis; Ps.
Lxviii, 2: salvum me fac, Domine>, quoniam intraverunt aquae usque ad animam meam.
Et, ut Augustinus dicit, idem est quod hic Dominus dicit nunc anima mea turbata est, et pater, salvifica me, cum
eo quod dicit Matth. XXVI, 38: tristis est anima mea usque ad mortem.
Sed notandum, quod haec petitio non proponitur ex proprio motu rationis, sed ipsa ratio quasi advocata loquitur
in persona naturalis affectionis, quae desiderabat non mori: et ideo ratio designat motum affectionis naturalis in
hac petitione.
Ex quo solvitur quaestio quae fieri consuevit, quia, ut dicitur ad Hebr. V, 7: in omnibus exauditus est pro sua
reverentia.
Et tamen in hoc quod petiit, non fuit exauditus.
Ad quod dicendum, quod in illis est exauditus quae ipsa ratio ex parte sua petebat, et ut exaudienda. Hoc autem
quod hic petit, non proponit ex parte sua, nec ut exaudienda, sed ut exprimens naturalem affectum: et ideo,
secundum chrysostomum, legitur interrogative. Et quid dicam? numquid hoc: pater, salvifica me ex hac hora?
quasi diceret, non dicam hoc.
Petitionem autem hanc ex motu naturalis appetitus propositam repellit, dicens propterea veni in horam hanc,
quasi diceret: non est iustum ut liberer ex hac hora passionis, quia ideo veni ut paterer, non fatali necessitate
ductus, non humana violentia coactus, sed sponte oblatus; Is. LIII, 7: oblatus est, quia ipse voluit; supra X, 18:
nemo tollet eam, scilicet animam meam, a me; sed ego pono eam.
Petitionem autem suam proponit ratio, cum dicit pater, clarifica nomen tuum.
Ubi per nomen tuum possumus duo intelligere.
Scilicet ipsum filium. Nomen enim a notitia dicitur, quasi notamen: unde nomen est quo manifestatur res; filius
autem manifestat patrem; infra XVII, 6: pater, manifestavi nomen tuum hominibus. Et de hoc nomine dicitur Is.
XXX, 27: ecce nomen Domini venit de longinquo. Est ergo sensus: pater, clarifica nomen tuum, idest filium
tuum; infra XVII, 5: clarifica me, pater, claritate quam habui, priusquam mundus esset, apud te.
Vel nomen Domini est notitia patris; et tunc est sensus: fac hoc, pater, clarifica nomen tuum; idest, fac illud quod
gloria est tui nominis. Et in idem redit, quia clarificato filio, clarificatum est nomen patris.
Ideo autem hoc dicit quia passione filius glorificandus erat; Phil. II, 8: factus est obediens, patri, usque ad
mortem, mortem autem crucis. Propter quod et Deus exaltavit illum. Quasi dicat: affectus naturalis petit ut
salver, sed ratio petit ut clarificetur nomen tuum, idest, ut filius patiatur, quia, scilicet passione Christi notitia Dei
clarificanda erat. Nam ante passionem Deus notus erat in Iudaea tantum, et in Israel magnum nomen eius; sed
post passionem suam nomen eius clarificatum est in gentibus.
249

