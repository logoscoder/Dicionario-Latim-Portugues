Circa primum duo facit. Primo ponitur Iudaeorum saevitia, qua excandescebant ad Christum lapidandum; unde
dicit sustulerunt lapides Iudaei, ut iacerent in eum. Quia enim duri erant, et profunda Domini verba intelligere
non poterant, lapidibus similes ad lapides currunt; Ps. Cxix, 6: dum loquebar illis, impugnabant me gratis.
Secundo cum subdit multa bona opera ostendi vobis, reprehendit Dominus ipsorum saevitiam: et primo
commemorat eis exhibita beneficia; secundo reprehendit ipsorum saevitiam.
Commemorat autem beneficia quae eis exhibuit in sanitatibus infirmorum, in exhibitione doctrinae et
miraculorum; unde respondit eis, dicens: multa bona opera ostendi vobis, scilicet sanando, praedicando, miracula
faciendo: Mc. VII, 37: bene omnia fecit, ex patre meo, cuius gloriam per omnia quaesivi; supra VIII, 50: gloriam
meam non quaero, sed eius qui misit me.
Saevitiam reprehendit dicens propter quod eorum opus me lapidatis? quasi dicat: benefactorem oportebat
honorare, non lapidare.
Simile dicitur Ier. XVIII, 20: numquid redditur pro bono malum? hic Dominus excusat se de blasphemia, et
primo ponitur blasphemiae impositio a Iudaeis; secundo eius excusatio a Christo, ibi respondit eis Jesus: nonne
scriptum est in lege vestra? etc..
Dicit ergo quantum ad primum de bono opere non te lapidamus etc..
Ubi quinque consideranda occurrunt. Primum quidem videtur pertinere ad motivum lapidationis, quod est
blasphemia. Praecipitur enim Lev. XXIV, 14, quod blasphemi lapidentur.
Educ inquit blasphemum extra castra, et ponant omnes qui audierunt, manus suas super caput eius, et lapidet
eum populus universus.
Et quantum ad hoc dicunt de bono opere non lapidamus te, sed de blasphemia.
Secundum, quod specificant ipsam blasphemiam.
Nam blasphemia est non solum attribuere Deo quod sibi non convenit, sed etiam attribuere alteri quod solius Dei
est: sicut blasphemia est non solum dicere Deum esse corpus, sed etiam dicere aliquam creaturam creare posse.
Mc. II, 7, dicebant: hic blasphemat.
Quis potest dimittere peccata nisi solus Deus? dicebant ergo Iudaei Dominum blasphemum esse, non primo
modo, sed usurpando sibi quae divinitatis propria erant; unde dicebant quia tu homo cum sis, facis teipsum
Deum.
Tertium est quod Iudaei melius quam Ariani intellexerunt verbum Christi, quod dixerat: ego et pater unum
sumus. Ideo irati sunt, quoniam intellexerunt non posse dici: ego et pater unum sumus, nisi ubi est aequalitas
patris et filii: et hoc est quod dicunt facis teipsum Deum, ostendendo verbis tuis quod Deus sis, quod non est
verum, cum sis homo.
Quartum est quod tanta est distantia Dei et hominis, quod incredibile eis erat quod idem qui est homo, esset
Deus: unde signanter dicunt quia homo cum sis, facis teipsum Deum. Quamvis ab ista incredulitate removeri
possent per hoc quod dicitur in ps.
VIII, 5: quid est homo quod memor es eius, aut filius hominis quoniam visitas eum? habac.
I, 5: opus ego facio in diebus vestris quod nemo credet, cum narrabitur, idest opus incarnationis excedens
omnem mentem.
Quintum est quod in suis verbis sibi ipsis contrariantur: nam ex una parte confitentur Christum bona opera
facere, dicentes de bono opere non te lapidamus, ex alia imponunt ei blasphemiam, scilicet quod sibi falso
usurpet honorem Dei: quae quidem contraria sunt. Non enim ex Deo miracula posset facere, si Deum
blasphemaret, quia, ut dicitur Matth. VII, 18, non potest arbor bona fructus malos facere, nec arbor mala bonos
fructus facere: quod maxime locum habet in Christo.
Hic excludit a se impositam blasphemiam, et primo ponit suam excusationem; secundo ostendit veritatem, ibi si
non facio opera patris mei, nolite credere mihi.
Excusat autem se per auctoritatem; unde primo ponit auctoritatem Scripturae; secundo aperit eis intellectum;
tertio ex hoc concludit propositum.
Dicit ergo respondit eis Jesus: nonne scriptum est in lege vestra, scilicet in Ps. Lxxxi, 6, ego dixi, dii estis? ubi
sciendum est, quod lex tripliciter accipitur in Scriptura. Quandoque quidem universaliter pro toto veteri
testamento, secundum quod continet quinque libros Moysi, prophetas et agiographa. Et hoc modo accipitur hic in
lege vestra, idest in veteri testamento: cum scriptum sit in Psalmis: quod ideo dicitur lex, quia totum vetus
testamentum habetur pro auctoritate legis. Aliquando accipitur lex prout dividitur contra prophetas, Psalmos et
agiographa: et sic accipitur Lc. Ult., 44: oportet impleri omnia quae scripta sunt in lege, et prophetis, et Psalmis
de me. Aliquando autem accipitur prout lex dividitur contra prophetas. Et sic Psalmi, et alii libri veteris
testamenti, praeter pentatheucum, includuntur sub prophetis, eo quod spiritu prophetico edita sit Scriptura veteris
testamenti. Et hoc modo accipitur Matth. XXII, 40: in his duobus mandatis tota lex pendet et prophetae. Sic ergo
scriptum est: ego dixi, dii estis.
Unde sciendum est, quod hoc nomen Deus tripliciter accipitur. Aliquando enim significat ipsam divinam
naturam, et sic dicitur singulariter solum; Deut. VI, 4: audi, Israel, Dominus Deus tuus unus est.
Quandoque autem dicitur Deus nuncupative; et hoc modo dicuntur idola dii; Ps. Xcv, 5: omnes dii gentium
Daemonia. Quandoque autem dicitur aliquis Deus participatione aliqua divinitatis, seu excellentioris virtutis
219

