et praesentes esse ad Dominum; vel quod totaliter abstrahatur per raptum a corporis sensibus, sicut de Paulo
legitur II cor. c. XII, 3.
Tertio modo, quod nullus intellectus creatus quantumcumque abstractus, sive per mortem, vel a corpore
separatus, videns divinam essentiam, ipsam nullo modo comprehendere potest. Et ideo communiter dicitur,
quod, licet divina essentia tota videatur a beatis, cum sit simplicissima et partibus carens, tamen non videtur
totaliter, quia hoc esset eam comprehendere. Hoc enim quod dico totaliter, dicit modum quemdam. Quilibet
autem modus Dei est divina essentia; unde qui non videt eum totaliter, non comprehendit eum. Comprehendere
autem proprie dicitur aliquis aliquam rem cognoscendo, qui cognoscit rem illam quantum in se cognoscibilis est;
alias, quamvis cognoscat eam, non tamen comprehendit. Sicut qui cognoscit hanc propositionem: triangulus
habet tres angulos aequales duobus rectis, syllogismo dialectico, non cognoscit eam quantum cognoscibilis est,
et ideo non cognoscit totaliter; sed qui cognoscit eam syllogismo demonstrativo, totaliter scit eam.
Unumquodque enim tantum cognoscibile est, quantum habet de ente et veritate; sed ipse cognoscens tantum
cognoscit quantum habet de virtute cognoscitiva. Omnis autem substantia intellectualis creata est finita: ergo
finite cognoscit.
Cum ergo Deus sit infinitae virtutis et entitatis, et per consequens infinite cognoscibilis, a nullo intellectu creato
cognosci potest quantum est cognoscibilis; et ideo omni intellectui creato remanet incomprehensibilis; iob
XXXVI, 26: ecce Deus magnus vincens scientiam nostram. Solus autem ipse comprehendendo contemplatur
seipsum, quia tanta est eius virtus in cognoscendo quanta est eius entitas in essendo. Ier. XXXII, 18: fortissime,
magne, potens Dominus exercituum nomen tibi, magnus consilio, incomprehensibilis cogitatu.
Sic ergo, secundum praemissa, intelligitur Deum nemo vidit unquam. Primo sic: nemo, idest nullus hominum,
vidit Deum, idest essentiam divinam, oculo corporali et imaginario. Secundo nemo, in hac mortali vita vivens,
vidit divinam essentiam in seipsa. Tertio nemo, homo vel Angelus, vidit Deum, visione comprehensionis.
Quod autem de aliquibus dicitur, quod Deum viderunt oculo, seu viventes in corpore, intelligitur non per
essentiam, sed per subiectam creaturam, ut dictum est.
Sic ergo necessarium erat quod reciperemus sapientiam, quia Deum nemo vidit unquam.
Huius autem sapientiae sufficiens doctor nobis proponitur ab evangelista, cum subdit unigenitus filius qui est in
sinu patris, in quo ostendit nobis doctoris ipsius facultatem per tria. Scilicet per naturalem similitudinem, et per
singularem excellentiam, et per perfectissimam consubstantialitatem.
Per naturalem similitudinem, quia filius naturaliter similitudinem patris habet.
Et inde est etiam quod intantum aliquis dicitur filius Dei, inquantum similitudinem filii naturalis participat; et
intantum cognoscit, inquantum de similitudine eius habet: quia cognitio fit per assimilationem. I Io. III, 2: nunc
filii Dei sumus, et sequitur: cum apparuerit, similes ei erimus, et videbimus eum sicuti est. Et ideo in hoc quod
evangelista dicit filius, importatur similitudo, et aptitudo ad cognoscendum Deum.
Sed quia iste doctor specialius quam alii filii Deum cognoscit, ideo evangelista hoc insinuat per excellentiam
singularem, cum dicit unigenitus; quasi dicat: iste cognoscit Deum prae aliis filiis. Ideo dicitur unigenitus, quia
est filius naturalis, eamdem habens cum patre naturam et cognitionem; Ps. II, 7: Dominus dixit ad me: filius
meus es tu.
Quamvis autem singulariter cognosceret, posset tamen sibi deesse facultas docendi, si non cognosceret totaliter;
et ideo addit tertium, scilicet consubstantialitatem eius ad patrem, cum dicit in sinu patris: ut non accipiatur sinus
prout in hominibus veste praecinctis dici consuevit, sed pro patris occulto. Illud enim in occulto gerimus, quod in
sinu portamus. Occultum autem patris est, quia superexcedit omnem virtutem, et cognitionem, cum divina
essentia sit infinita.
In illo ergo sinu, idest in occultissimo paternae naturae et essentiae, quae excedit omnem virtutem creaturae, est
unigenitus filius; et ideo consubstantialis est patri.
Et quod evangelista hic significavit per sinum hoc David expressit per uterum, dicens Ps. Cix, 3: ex utero ante
Luciferum, idest ex intimo et occulto meae essentiae, incomprehensibili omni intellectui creato, genui te, et
consubstantialem mihi, et eiusdem naturae et virtutis et potestatis et cognitionis; I Cor. II, V. 11: quae sunt
hominis, nemo novit nisi spiritus hominis... Et quae sunt Dei, nemo novit nisi spiritus Dei. Comprehendit ergo
divinam essentiam, quae sua est.
Anima autem Christi Deum cognoscendo non comprehendit, quia hoc non dicitur, nisi de unigenito, qui est in
sinu patris.
Unde et Dominus dicit Matth. XI, 27: nemo novit patrem, nisi filius, et cui voluerit filius revelare; ut utrumque
intelligatur de notitia comprehensionis, de qua hic videtur loqui evangelista. Nullus enim divinam comprehendit
essentiam, nisi solus Deus pater, et filius, et spiritus sanctus.
Sic ergo patet facultas doctoris ad docendum.
Notandum etiam, quod per hoc quod dicit qui est in sinu patris, excluditur error quorumdam, dicentium, patrem
invisibilem esse, filium vero visibilem, et non visum fuisse in veteri testamento. Nam, ex hoc quod est in
abscondito patris, manifestum est quod naturaliter invisibilis est, sicut pater. Et propter hoc dicebat de ipso Is.
XLV, 15: tu es vere Deus absconditus. Et ideo in Scriptura divina fit mentio de incomprehensibilitate filii;
Matth. XI, 27: nemo novit filium nisi pater, neque patrem quis novit nisi filius; Prov. XXX, 4: quod nomen filii
37

