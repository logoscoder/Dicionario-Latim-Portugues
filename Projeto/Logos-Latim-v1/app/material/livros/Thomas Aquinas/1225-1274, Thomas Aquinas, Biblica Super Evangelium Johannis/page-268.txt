Possumus etiam dicere, quod hoc in facto Dominus ostendit omnia opera misericordiae.
Nam qui dat panem esurienti, pedes eius lavat, similiter qui eum hospitio recipit, et qui operit nudum, et sic de
aliis; Rom. XII, 13: necessitatibus sanctorum communicantes.
Confirmat autem conclusionem cum dicit exemplum enim dedi vobis etc.: et hoc quidem ex quatuor.
Primo quidem ex sua intentione; secundo vero ex auctoritate, ibi amen, amen dico vobis; tertio ex praemio quod
ipsi operi debetur, ibi si haec scitis, beati eritis, si feceritis ea; quarto ex dignitate eorum quibus pedes lavat, ibi
amen, amen dico vobis: qui accipit si quem misero, me accipit.
Dixit ergo, quod hoc ideo feci ut darem vobis exemplum; et ideo debetis alter alterius lavare pedes, quia hoc in
facto illo intendebam. Nam in actibus hominum plus movent exempla quam verba. Id enim homo agit et eligit
quod videtur ei bonum: unde magis ostendit esse bonum quod ipsemet eligit, quam quod docet esse eligendum.
Et inde est quod quando aliquis dicit aliquid, et tamen aliud facit, magis suadet aliis quod facit, quam illud quod
docet: et ideo maxime necessarium est ex ipso facto exemplum dare.
Sed exemplum quidem puri hominis humano generi non erat sufficiens ad imitandum, tum quia ratio humana ab
omni consideratione deficit, tum quia in ipsa rerum consideratione decipitur: et ideo datur nobis exemplum filii
Dei, quod est infallibile, et ad omnia sufficiens. Unde dicit Augustinus: quia superbia non sanatur, si humilitate
divina non sanatur similiter quae avaritia, et sic de aliis.
Sed attende, quod satis convenienter filius Dei est nobis in exemplum virtutum. Ipse enim est ars patris, ut sicut
fuit exemplar creationis, esset etiam exemplar iustificationis; I Petr. II, 21: Christus passus est pro nobis, vobis
relinquens exemplum, ut sequamini vestigia eius. Iob XXIII, 11: vestigia eius secutus est pes meus: viam eius
custodivi, et non declinavi ex ea.
Consequenter cum dicit amen, amen dico vobis: non est servus maior Domino suo etc., confirmat conclusionem
ex auctoritate: et primo tangit discipulorum conditionem; secundo ipsorum officium.
Conditio autem discipulorum est quod sunt servi; Lc. XVII, 10: cum omnia bene feceritis, dicite quia servi
inutiles sumus.
Officium autem eorum est quod sint apostoli; Lc. VI, 13: elegit duodecim, quos apostolos nominavit. Sic ergo
dicit: dico, quod debetis alter alterius lavare pedes, sicut et ego lavi, quia non est servus maior Domino suo,
quantum ad primum, neque apostolus, idest missus, maior eo qui misit illum. Licet autem ipse filius Dei, qui est
apostolus confessionis nostrae, ut dicitur ad Hebr. III, V. 1, sit aequalis illi qui misit eum, scilicet patri, de
omnibus tamen aliis verum est quod hic dicitur neque apostolus maior est eo qui misit illum.
Sed contra: infra enim XV, 15, Dominus dicit discipulis suis: iam non dicam vos servos, quia servus nescit quid
faciat Dominus eius.
Respondeo. Dicendum quod duplex est servitus.
Una, quae procedit ex timore filiali, quae facit bonum servum; secundum illud Matth. XXV, 23: euge serve bone
et fidelis: et hoc modo Dominus vocat eos servos. Alia est servitus quam facit timor servilis; de qua dicitur
Matth. XVIII, 32: serve nequam, omne debitum dimisi tibi quoniam rogasti me. Et de hac dicit Dominus: iam
non dicam vos servos etc..
Consequenter cum dicit si haec scitis, beati eritis, si feceritis ea, confirmat conclusionem ex praemio, et primo
proponit praemium; secundo excipit aliquem ab eo, ibi non de omnibus vobis dico.
Dicit ergo si haec scitis, quasi dicat: tu haec dicis nobis, quae quidem non ignoramus. Quare ergo dicis nobis?
ideo, inquam, quia et si haec scitis, quod quidem est omnium, tamen beati eritis, si feceritis ea, quod est
paucorum.
Et dicit si scitis et feceritis, scilicet quia, ut dicitur Lc. XI, 28, beati qui audiunt verbum Dei, et custodiunt illud.
Et Ps. Cx, 10: intellectus bonus omnibus facientibus eum.
E contra dicitur Iacob. IV, 17: scienti bonum facere, et non facienti, peccatum est illi.
Excipit autem quemdam, cum dicit non de omnibus vobis dico, et primo proponit exceptionem; secundo assignat
exceptionis rationem, ibi sed ut impleatur Scriptura; tertio assignat rationem quare ponit exceptionem, ibi amodo
dico vobis priusquam fiat.
Circa primum duo facit.
Primo ponit exceptionem; secundo respondet tacitae quaestioni.
Exceptionem ponit cum dicit non de omnibus vobis dico etc., quasi dicat: beati eritis, tamen non omnes, quia non
dico de omnibus vobis, quod ad beatitudinem perveniatis; I Cor. IX, 24: omnes quidem currunt, sed unus accipit
bravium.
Est enim aliquis inter vos, idest Iudas, qui non erit beatus; neque faciet ea. Sed, secundum Origenem, Dominus
non dicit beati eritis absolute, sed apposuit conditionem, dicens si feceritis ea: quod quidem verum est in
omnibus, etiam in Iuda; si enim Iudas fecisset ea, beatus fuisset. Unde vult quod magis excipiat hoc quod dicit
non est servus maior Domino suo etc., quasi diceret: dico quod estis servi et apostoli; non tamen de omnibus hoc
dico: Iudas enim dum esset servus peccati, non erat servus divini verbi, neque apostolus, diabolo ingresso in cor
eius.
Sed quia posset aliquis dicere: ex quo non dicit de omnibus ut sint beati, vel eius apostoli, ergo ex improviso
aliquis est de eius collegio periturus. Ideo Dominus ad haec respondens, dicit ego scio quos elegerim, quasi
268

