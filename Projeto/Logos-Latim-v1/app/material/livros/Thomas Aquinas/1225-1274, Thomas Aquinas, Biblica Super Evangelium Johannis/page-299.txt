enim ex te nascetur sanctum, vocabitur filius Dei. Quia ergo diabolus Christum, in quo nullum ius habuit, etiam
invasit, perdere meruit quod iuste possidebat; Mc. V, 7: quid nobis et tibi, Jesu fili Dei altissimi? sic ergo patet
quod causa mortis suae non fuit culpa; sed nec erat cur moreretur, si non habet peccatum.
Consequenter veram causam adiungit, quae est bonum virtutis; et ideo dicit sed ut cognoscat mundus quia diligo
patrem: quod, secundum Augustinum sic punctatur: sed ut cognoscat mundus quia diligo patrem, et sicut
mandatum dedit mihi pater, sic facio, suspensive, surgite, eamus hinc.
Ubi sciendum est, quod duo moverunt Christum ad mortem sustinendam, scilicet amor Dei et dilectio proximi;
Eph. V, 2: ambulate in dilectione. Et hoc probat per indicium, quia mandata sua implet; supra: si diligitis me,
mandata mea servate.
Et quantum ad hoc dicit sed ut cognoscat mundus quia diligo patrem etc.; et hoc efficaciter, quia scilicet morior;
unde subdit et sicut mandatum dedit mihi pater, sic facio: quod est secundum quod pater movit eum ad mortem
suscipiendam, scilicet obedientia, quae ex amore causatur. Mandatum autem hoc dedit pater non filio Dei, qui
cum sit verbum, est etiam mandatum patris; sed dedit filio hominis, inquantum animae eius inspiravit
necessarium esse saluti humanae ut Christus in humana natura moreretur.
Ut ergo hoc mundus cognoscat, surgite, de loco ubi coenaverant, et eamus, ad locum ubi ego sum tradendus, ut
videatis quod non ex necessitate, sed ex caritate et obedientia morior; iob XXXIX, 21: audacter in occursum
pergit armatis.
Secundum chrysostomum autem aliter legitur: ut in hoc scilicet quod dicit sic facio, sit finis sententiae; et in hoc
quod resumit: surgite, eamus hinc, sit principium alterius: ut sit sensus: non morior, quasi princeps mundi huius
habeat in me quidquam, sed quia diligo patrem, ideo hoc facio.
Vos autem surgite et eamus hinc. Videbat enim eos formidare et propter tempus, quia nox profunda erat, et
propter locum, quia in villa manifeste sistebant, ita ut semper circumvolverent ad Ostium oculos, quasi
expectando hostes eos invadentes, et propter hoc non attendentes his quae dicebantur.
Et ideo ut melius verba quae dicturus erat intelligerent, ducit eos in locum alium secretum, ut aestimantes se
securos esse, attentius audiant quae diceret eis; Oseae II, 14: ducam eam in solitudinem, et loquar ad cor eius.
|+15 Capitulus 15
|#1 Lectio 1
Dominus in hoc sermone specialiter intendebat animos discipulorum confortare contra duo: scilicet contra unum
quod imminebat in praesenti, quod erat passio eius; et aliud quod timebatur futurum, scilicet tribulatio eis
superventura. Unde contra ista duo dixerat eis non turbetur cor vestrum, quantum ad primum, neque formidet,
quantum ad secundum.
Postquam ergo confortavit eos de recessu suo, hic confortat eos contra tribulationes eis superventuras, et primo
proponit eis quamdam similitudinem; secundo ex illa procedit ad propositum, ibi iam vos mundi estis.
Similitudo autem est de vite et agricola.
Unde primo proponit vitem; secundo introducit agricolam; tertio studium agricolae circa palmites commendat.
Sed vitis est ipse; unde dicit per quamdam similitudinem, ego sum vitis, quia sicut vitis, licet despecta videatur,
omnia tamen ligna excedit in dulcedine fructus, ita Christus etsi mundo despectus videretur, quia pauper erat et
ignobilis videbatur et ignominiam sustinens, tamen dulcissimos fructus protulit; secundum illud Cant. II, 3:
fructus eius dulcis gutturi meo. Et ideo Christus est vitis afferens vinum interius inebrians, quod est vinum
compunctionis; Ps. LIX, 5: potasti nos vino compunctionis. Iterum vinum confortans, scilicet nostrae refectionis;
supra VI, 56: sanguis meus vere est potus.
Sic enim supra comparavit se grano frumenti, quia caro eius vere est cibus.
Haec est vitis illa de qua dicitur Gen. XL, V. 9: videbam coram me vitem habentem propagines tres, idest
Christum, in quo sunt tres substantiae, scilicet corpus et anima et divinitas. Haec est etiam vitis de qua Iacob
dicit Gen. Penult., 11: ligabis ad vitem, fili mi, asinam tuam, idest ecclesiam.
Sed haec vitis est vera.
Ubi sciendum, quod verum aliquando dividitur contra similitudinarium, sicut homo verus ab homine picto;
aliquando a corrupto, sicut acetum a vino, quia est vinum corruptum.
Hoc ergo quod dicitur ego sum vitis vera, accipitur secundo modo, ut discernat se a vite corrupta, scilicet a
populo Iudaeorum, de quo dicitur Ier. II, 21: quomodo conversa es in amaritudinem vitis aliena? et hoc ideo,
quia non faciebat uvas sed labruscas; Is. V, 4: expectavi ut faceret uvas, et fecit labruscas.
Sed notandum, quod in Christo est duplex natura, divina scilicet et humana: et secundum humanam convenit
nobiscum, et minor est patre; secundum divinam convenit cum Deo, et est supra nos. Est ergo vitis vera
secundum hoc quod est caput ecclesiae, homo Christus Jesus. Et hoc insinuat introducens agricolam, qui est
pater, unde dicit et pater meus agricola est.
Si enim est vitis secundum divinam naturam, pater vitis esset sicut et filius: quia ergo secundum humanam
naturam vitis est, ideo pater se habet ad ipsum sicut agricola ad vitem. Ipse etiam secundum quod Deus agricola
est. Dicitur autem agricola a cultura: unde et vinitor inquantum colit agricola est.
299

