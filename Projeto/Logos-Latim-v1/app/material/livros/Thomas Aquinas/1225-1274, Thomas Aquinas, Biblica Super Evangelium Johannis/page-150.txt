Sed amplius habet ab eo, quia causat indeficientem vitam in sumente, quam cibus corporalis non efficit: non
enim qui eum sumpserit, vivet; potest enim fieri, ut Augustinus dicit, ut senio vel morbo, et aliquo casu plurimi
qui eum sumpserunt, moriantur. Qui vero hunc cibum et potum corporis et sanguinis Domini sumpserit, habet
vitam aeternam: et ideo comparatur ligno vitae; Prov. III, 8: lignum vitae est his qui apprehenderint eam; unde
dicitur panis vitae; Eccli. XV, 3: cibavit illum pane vitae et intellectus.
Et ideo dicit vitam aeternam: et hoc, quia qui manducat hunc panem, habet in se Christum, qui est verus Deus, et
vita aeterna: ut dicitur I Io. Ult., 20. Sed ille habet vitam aeternam, qui manducat et bibit, ut dicitur, non solum
sacramentaliter, sed etiam spiritualiter.
Ille vero sacramentaliter manducat et bibit, qui sumit ipsum sacramentum; spiritualiter vero, qui pertingit ad rem
sacramenti; quae est duplex: una contenta et signata, quae est Christus integer, qui continetur sub speciebus panis
et vini; alia res est signata et non contenta, et hoc est corpus Christi mysticum, quod est in praedestinatis, vocatis
et iustificatis.
Sic ergo spiritualiter manducat carnem et bibit sanguinem per comparationem ad Christum contentum et
signatum, qui coniungitur ei per fidem et caritatem, ita quod transformatur in ipsum, et efficitur eius membrum:
non enim cibus iste convertitur in eum qui sumit, sed manducantem convertit in se, secundum Augustinum, cum
dicit: cibus sum grandium: cresce, et manducabis me; nec tu me mutabis in te, sed tu mutaberis in me. Et ideo est
cibus hominem divinum facere valens, et divinitate inebrians.
Item per comparationem ad corpus mysticum signatum tantum, si fiat particeps unitatis ecclesiasticae.
Qui ergo sic manducat, habet vitam aeternam. Et de primo per comparationem ad Christum iam satis patet.
Similiter per comparationem ad corpus mysticum de necessitate habebit vitam aeternam, si perseveret.
Nam unitas ecclesiae fit per spiritum sanctum, Eph. IV, 4: unus spiritus et unum corpus, qui est pignus
hereditatis aeternae, ut dicitur eph. c. I, 14. Est ergo magna utilitas huius cibi, quia dat vitam aeternam animae;
sed etiam magna est, quia dat vitam aeternam etiam corpori.
Et ideo subdit et ego resuscitabo eum in novissimo die. Sicut enim dictum est, ille qui spiritualiter manducat et
bibit, fit particeps spiritus sancti, per quem unimur Christo unione fidei et caritatis, et per quem efficimur
membra ecclesiae. Resurrectionem autem facit mereri spiritus sanctus; Rom. IV, 24: qui suscitavit Jesum
Christum Dominum nostrum a mortuis, resuscitabit et mortalia corpora nostra propter inhabitantem spiritum eius
in nobis. Et ideo dicit Dominus, quod eum qui manducat et bibit, resuscitabit ad gloriam, non ad
condemnationem: quia haec resuscitatio non prodesset.
Et quidem satis congrue huiusmodi effectus sacramento eucharistiae attribuitur, quia, ut dicit Augustinus, et
dictum est supra, verbum resuscitat animas, sed verbum caro factum vivificat corpora. In hoc autem sacramento
non solum est verbum, secundum suam divinitatem, sed etiam secundum veritatem carnis: et ideo non est solum
causa resurrectionis animarum, sed etiam corporum; I Cor. XV, 21: per hominem mors, et per hominem
resurrectio mortuorum. Patet ergo utilitas huius manducationis.
Veritas autem eius ostenditur cum dicit caro enim mea vere est cibus. Posset enim aliquis credere, quod ea quae
de carne dicta sunt et sanguine aenigma et parabola esset; et ideo hoc Dominus excludens, dicit caro mea vere est
cibus; quasi dicat: non intelligatis quod figuraliter loquar; sed secundum veritatem caro mea continetur in cibo
fidelium, et sanguis meus vere continetur in sacramento altaris; Matth. XXVI, 26: hoc est corpus meum... Et hic
est sanguis meus novi testamenti.
Vel aliter, secundum chrysostomum, quia cibus et potus sumitur ad refectionem hominis.
In homine autem sunt duae partes; principalis quae est anima, et secundaria quae est corpus. Illud autem quod est
homo, est per animam, non per corpus: illud ergo est vere cibus hominis, qui est cibus animae; et hoc est quod
Dominus dicit caro enim mea vere est cibus: quia non solum est cibus corporis, sed etiam animae. Similiter et
sanguis.
Ps. XXII, 2: super aquam refectionis educavit me, animam meam convertit. Quasi diceret: haec refectio
specialiter ad animam ordinatur.
Vel aliter, secundum Augustinum. Illud vere dicitur esse aliquid quod facit effectum eius; effectus autem cibi est
ut satiet: quod ergo vere facit satietatem, vere est cibus et potus. Hoc autem facit caro et sanguis Christi, qui
ducit ad statum gloriae, ubi non est esuries neque sitis: Apoc. VII, 16: non esurient nec sitient amplius; et ideo
dicit caro mea vere est cibus, et sanguis meus vere est potus.
Qui manducat, etc.. Hic probat Dominus cibi spiritualis virtutem supra positam, scilicet quod det vitam
aeternam: et utitur tali argumento. Quicumque manducat meam carnem et bibit meum sanguinem, coniungitur
mihi; sed qui coniungitur mihi, habet vitam aeternam: ergo qui manducat meam carnem et bibit meum
sanguinem, habet vitam aeternam. Secundum hoc ergo tria facit.
Primo ponit maiorem; secundo minorem, et probat eam, ibi sicut misit me vivens pater, et ego vivo propter
patrem; tertio infert conclusionem, ibi hic est panis qui de caelo descendit.
Sciendum est ergo quantum ad primum, quod si hoc quod dicit qui manducat carnem meam etc., referatur ad
carnem et sanguinem mystice; nulla dubitatio est in verbo.
Nam, sicut dictum est, ille manducat spiritualiter per comparationem ad rem signatam tantum, qui corpori
mystico incorporatur per unionem fidei et caritatis: caritas autem facit Deum esse in homine, et e converso; I Io.
150

