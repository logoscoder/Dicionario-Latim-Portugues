Dicit ergo ut impleatur sermo qui in lege eorum (idest in Ps. XXXIV, 19) scriptus est, quia odio habuerunt me
gratis; idest, non propter commodum consequendum, vel incommodum vitandum, propter hoc enim homo aliqua
odit quae non fuerunt in Christo; immo dabat eis occasionem amoris, sanans et docens eos; Act. X, 38:
pertransiens benefaciebat; Ier. XVIII, 20: numquid redditur pro bono malum, quia foderunt foveam animae
meae? ibid. II, 5: quid iniquitatis invenerunt in me patres vestri, quia elongaverunt a me? hic ostendit quod non
sunt excusabiles propter ea quae post eum superventura erant, quia habituri erant alia testimonia, scilicet spiritus
sancti, et etiam apostolorum, et primo ponit id quod superventurum erat ex parte spiritus sancti; secundo id quod
futurum erat ex parte apostolorum, ibi et vos testimonium perhibebitis etc..
Quantum ad spiritum sanctum quatuor tangit.
Primo quidem libertatem; secundo suavitatem; tertio processionem; quarto operationem.
Libertatem quidem, seu potestatem, cum dicit cum venerit Paraclitus etc..
Ille enim proprie venire dicitur qui sponte et propria auctoritate vadit; et hoc convenit spiritui sancto, qui ubi vult
spirat: supra III, 8.
Sap. VII, 7: invocavi, et venit in me spiritus sapientiae. Hoc ergo quod dicit mittam, non coactionem designat,
sed originem.
Suavitatem tangit cum dicit Paraclitus, idest consolator. Nam cum sit amor Dei, facit nos terrena contemnere, et
Deo adhaerere; unde dolorem et tristitiam de nobis excludit, et gaudium de divinis ministrat; gal. c. V, 22:
fructus spiritus est caritas, gaudium, pax etc.; Act. IX, 31: ecclesia replebatur consolatione spiritus sancti etc..
Tertio ponit processionem spiritus sancti duplicem. Primo quidem temporalem, cum dicit quem ego mittam
vobis a patre etc..
Ubi sciendum est, quod spiritus sanctus mitti dicitur, non quasi locum mutans, cum ipse impleat orbem terrarum,
ut dicitur sap. c. I, 7, sed quia novo modo per gratiam incipit habitare in eis quos templum Dei facit; I Cor. III,
15: templum Dei estis, et spiritus Dei habitabit in vobis. Nec est contrarium quod spiritus sanctus dicitur mitti et
venire: nam in hoc quod venire dicitur, manifeste apparet maiestas divinitatis ipsius, qui operatur prout vult, I
Cor. XII, 6. Dicitur autem mitti ut ostendatur processio ipsius ab alio: quod enim creaturam rationalem
inhabitando sanctificet, ab alio habet, a quo habet ut sit, sicut filius ab alio habet quidquid operatur.
Est etiam attendendum quod missio spiritus sancti communiter est a patre et filio: quod signatur Apoc. Ult., 1:
ostendit mihi fluvium aquae vitae, idest spiritum sanctum, procedentem a sede Dei et agni, idest Christi.
Ideo circa missionem spiritus sancti facit mentionem de patre et filio, a quibus aequali et eadem virtute mittitur.
Et ideo quandoque introducit patrem mittentem, non tamen absque filio; sicut supra XIV, 26: Paraclitus autem
spiritus sanctus quem mittet pater in nomine meo. Quandoque autem introducit seipsum mittentem non sine
patre, sicut hic cum dicit quem ego mittam vobis a patre, quia, scilicet, filius quidquid operatur, habet a patre;
supra V, 19: non potest filius a se facere quidquam.
Secundo ponit processionem aeternam, ubi similiter spiritum sanctum ostendit pertinere ad filium, cum dicit
spiritum veritatis; ipse enim est veritas; supra c. XIV, 6: ego sum via, veritas et vita: et ad patrem, cum dicit qui a
patre procedit.
Sic ergo quod dicit spiritum veritatis, idem est ac si diceret spiritum filii; Gal. IV, 6: misit Deus spiritum filii sui
in corda vestra.
Et quia hoc nomen spiritus quamdam impulsionem importat, omnis autem motus habet effectum convenientem
suo principio, sicut calefactio facit calidum: consequens est ut spiritus sanctus eos, in quos mittitur, similes faciat
ei cuius est spiritus: et ideo, cum sit spiritus veritatis, docet omnem veritatem, ut infra XVI, 13, dicitur; et iob
XXXII, V. 8: inspiratio omnipotentis dat intelligentiam.
Et similiter quia est spiritus filii, facit filios; Rom. VIII, 15: accepistis spiritum adoptionis filiorum.
Dicit autem spiritus veritatis, ad differentiam spiritus mendacii; Is. XIX, 14: Dominus miscuit in medio Aegypti
spiritum erroris; III Reg. Ult., 22: egrediar, et ero spiritus mendax in ore omnium prophetarum eius.
Sed quia dicit qui a patre procedit et non addit a patre et filio, dicunt Graeci, quod spiritus sanctus non procedat a
filio, sed solum a patre; quod omnino esse non potest.
Non enim posset spiritus sanctus distingui a filio nisi vel ipse procedat a filio, vel e converso filius ab eo; quod
nullus dicit.
Non enim potest dici, quod in divinis personis, quae sunt omnino immateriales et simplices, sit materialis
distinctio, quae est secundum divisionem quantitatis, cui substat materia. Unde oportet quod distinctio
personarum divinarum sit ad modum distinctionis formalis, quam oportet esse secundum aliquam oppositionem.
Nam quaecumque formae non oppositae se compatiuntur ad invicem in eodem, non diversificant suppositum,
sicut album et magnum. Unde in divinis personis, quia innascibilitas et paternitas non opponuntur, pertinent ad
unam personam.
Si igitur filius et spiritus sanctus sunt personae distinctae procedentes a patre, oportet quod aliquibus
proprietatibus oppositis distinguantur: non autem oppositis secundum affirmationem et negationem aut
secundum privationem et habitum, quia sic filius et spiritus sanctus se haberent ad invicem sicut ens et non ens,
et sicut perfectum et privatum, quod repugnat aequalitati ipsorum; nec etiam secundum oppositionem

312

