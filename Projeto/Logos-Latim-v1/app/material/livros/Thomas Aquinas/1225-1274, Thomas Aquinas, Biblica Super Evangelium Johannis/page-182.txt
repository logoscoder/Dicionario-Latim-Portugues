Et ideo dicebat Is. L, 5: Dominus aperuit mihi aurem. Secundum est assensus ad credendum sententiae magistri:
nam, ut dicitur Lc. VI, 40, non est discipulus super magistrum, et ideo non debet ei contradicere. Unde dicitur
Eccli. IV, 30: non contradicas verbo veritatis ullo modo. Et ideo subdit Isaias: ego autem non contradico. Tertio
stabilitas ad permanendum; supra VI, 67, dicitur, quod multi discipuli abierunt retro, et iam non cum illo
ambulabant. Et ideo subdit Isaias: retrorsum non abii.
Sed maius est veritatem cognoscere, cum sit finis discipuli. Et hoc etiam Dominus credentibus reddit; unde dicit
cognoscetis veritatem, scilicet doctrinae, quam ego doceo; infra XVIII, 37: in hoc natus sum, et ad hoc veni, ut
testimonium perhibeam veritati.
Item gratiae quam facio; supra, VIII, V. 17: gratia et veritas per Jesum Christum facta est. Et dicitur gratia
veritatis per comparationem ad figuras veteris legis. Item aeternitatis in qua permaneo; Ps. Cxviii, 89: in
aeternum, Domine>, permanet verbum tuum, in generatione et generatione veritas sua.
Sed maximum est libertatis adeptio, quam efficit cognitio veritatis in credentibus; unde dicit et veritas liberabit
vos.
Liberare autem, in hoc loco, non importat exceptionem a quacumque angustia, prout in Latino sonat, sed proprie
dicit liberum facere.
Et hoc a tribus: quia veritas doctrinae liberabit ab errore falsitatis; Prov. VIII, 7: veritatem meditabitur guttur
meum, et labia mea detestabuntur impium; veritas gratiae, liberabit a servitute peccati; Rom. VIII, 2: lex autem
spiritus vitae in Christo Iesu, liberabit me a lege peccati et mortis; sed veritas aeternitatis, in Christo Iesu,
liberabit nos a corruptione; Rom. VIII, 21: ipsa creatura liberabitur a servitute corruptionis.
Consequenter cum dicit responderunt ei: semen Abrahae etc., ostendit remedii necessitatem Iudaeis inesse, et
primo exaggeratur Iudaeorum praesumptio, se tali remedio indigere negantium; secundo ostenditur quomodo
remedio indigent, ibi respondit eis Jesus: amen, amen dico vobis.
Praesumptio autem Iudaeorum ostenditur in quadam praesumptuosa interrogatione; unde responderunt ei Iudaei:
semen Abrahae sumus, et nemini servivimus unquam.
Quomodo tu dicis, liberi eritis? in qua quidem primo aliquid affirmant; secundo aliquid negant; et tertio
interrogant.
Affirmant quidem se esse semen Abrahae, unde dicunt semen Abrahae sumus: in quo ostenditur eorum inanis
gloria, quia de sola carnis origine gloriantur; Matth. III, 9: ne coeperitis dicere: patrem habemus Abraham.
Simile faciunt qui de carnali nobilitate extolli quaerunt; Oseae IX, 11: omnis gloria eorum a partu, ab utero et
conceptu.
Negant autem servitutem, unde dicunt nemini servivimus unquam: in quo se hebetes ostendunt, et mendaces.
Hebetes quidem, quia quod Dominus de spirituali libertate loquitur, ipsi intelligunt de corporali; I Cor. II, 14:
animalis homo non percipit ea quae sunt spiritus Dei. Mendaces autem, quia si hoc quod dicunt nemini
servivimus unquam, intelligunt de servitute carnali, aut loquuntur universaliter quantum ad totum genus
Iudaeorum, aut specialiter quantum ad seipsos. Si quidem universaliter, manifeste mentiuntur: nam ioseph
venumdatus est, et patres eorum servierunt in Aegypto, ut patet Gen. XL et Ex. I. Unde Augustinus dicit: o
ingrati, quid est quod assidue vobis imputat Deus quod vos de domo servitutis liberavit, si nemini servistis?
dicitur enim Deut. VI, 13: eduxi vos de Aegypto, de domo servitutis etc.. Si autem de seipsis loquuntur, non
possunt etiam a mendacio excusari: nam et ipsi tunc temporis Romanis tributa solvebant; unde dicebant, matth.
c. XXII, 17: si licet tributum dari caesari, an non? interrogant autem libertatis modum; unde dicunt quomodo tu
dicis, liberi eritis? Dominus eis duo promiserat: scilicet libertatem et veritatis cognitionem, cum dixit:
cognoscetis veritatem, et veritas liberabit vos. Per quod Iudaei intelligebant, se servos et ignaros a Domino
reputari. Et licet magis iniuriosum sit deficere a cognitione quam a libertate; quia tamen carnales erant, neglecta
veritate, modum libertatis inquirunt; Ps. XVI, 12: oculos suos statuerunt declinare in terram.
Hic Dominus eorum praesumptionem excludens, eos remedio praedicto indigere convincit, et primo agit de
eorum servitute; secundo de eorum liberatione, ibi servus autem non manet in domo in aeternum; tertio de eorum
origine, ibi scio quia filii Abrahae estis.
Convincit autem eos de servitute, non carnali, qualem illi intelligebant, sed spirituali, scilicet peccati, ad quam
exaggerandam duo praemittit: scilicet ingeminatum iuramentum; unde dicit amen, amen dico vobis.
Amen est nomen Hebraeum, quod interpretatur vere, vel fiat. Quod, secundum Augustinum, nec Graecus
interpres, nec Latinus ausus est interpretari, ut honorem haberet velamento secreti, non ut esset ligatum, sed ne
vilesceret nudatum; et specialiter propter reverentiam Domini, qui frequenter ipso usus est. Ponit ergo hic
Dominus quasi quoddam iuramentum: quod ideo geminatur, ut suam sententiam magis firmam ostendat; ad hebr.
c. VI, 17: interposuit iusiurandum, ut per duas res immobiles, quibus impossibile est mentiri Deum, fortissimum
solatium habeamus.
Secundo universalem locutionem, cum dicit omnis, sive Iudaeus sive Graecus, dives aut pauper, imperator vel
mendicus; Rom. III, 23: non est distinctio Iudaei et Graeci; omnes enim peccaverunt, et egent gloria Dei.
Servitutem etiam proponit dicens qui facit peccatum, servus est peccati.
Sed contra. Servus non movetur proprio arbitrio suo, sed Domini; qui autem facit peccatum, movetur proprio
arbitrio suo: ergo non est servus.
182

