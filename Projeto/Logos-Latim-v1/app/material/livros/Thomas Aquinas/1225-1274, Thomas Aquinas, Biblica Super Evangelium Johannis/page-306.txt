dicit apostolus I Cor. XIII, V. 12: tunc cognoscam sicut et cognitus sum; infra XVI, 25: in illo die palam de patre
meo annuntiabo vobis, quando scilicet introducet nos ad visionem patris. Omnia enim quae scit filius, scit pater.
Quando ergo revelabit nobis patrem, revelabit omnia quae scit, et id quod scimus.
Vel dicendum, secundum Gregorium, et melius. Eiusdem rei potest haberi cognitio perfecta et imperfecta: sicut
in scientiis apparet quod qui scit principia omnia unius scientiae dicitur scire scientiam illam, sed imperfecte eam
scit. Unde qui docet aliqua principia alicuius scientiae, potest dicere se docuisse scientiam illam, quia omnia
quae sunt scientiae illius, sunt in principiis eius virtute; sed illam eamdem scientiam perfectius scit quando
conclusiones singulas, quae virtute erant in principiis, novit. Sic ergo et de divinis potest haberi duplex cognitio.
Una imperfecta: et haec habetur per fidem, quae est praelibatio illius futurae beatitudinis et cognitionis quam
habebimus in patria; hebr. c. XI, 1: est autem fides sperandarum substantia rerum, argumentum non apparentium.
Unde de hac cognitione dicit omnia nota feci vobis, scilicet in fide, secundum quamdam praelibationem, sicut
conclusiones virtute sunt in principiis. Unde dicit Gregorius: omnia quae nota facit servis suis, sunt gaudia
internae caritatis et festa supernae patriae, quae quotidie mentibus per aspirationem sui amoris imprimit, dum
enim audita superna caelestia amamus, amata iam novimus: quia ipse amor notitia est.
Hic ponit amicitiae causam.
Consuetum est autem apud homines ut unusquisque sibi attribuat causam amicitiae; eccli.
XXXVII, 1: omnis amicus dicit: et ego amicitiam copulavi. Et sic multi attribuunt sibi divinae amicitiae causam,
dum sibi principium bonorum operum attribuunt et non Deo. Et Dominus hoc excludens dicit non vos me
elegistis; quasi dicat: quisquis ad hanc dignitatem amicitiae vocatus est, non sibi causam amicitiae attribuat, sed
mihi eum ad hoc eligenti. Et primo ponit gratuitam Dei electionem; secundo exponit ad quid eliguntur, ibi et
posui vos, ut eatis et fructum afferatis.
Dicit ergo non vos me elegistis, ut scilicet ego essem amicus vester, sed ego elegi vos, ut facerem amicos meos; I
Io. IV, 10: non quasi nos dilexerimus Deum, sed quoniam ipse prior dilexit nos.
Est autem duplex Dei dilectio. Una aeterna qua praedestinamur; Eph. I, 4: elegit nos in ipso ante mundi
constitutionem. Alia temporalis, qua ab ipso vocamur, quae nihil est aliud quam executio aeternae
praedestinationis: quia quos elegit praedestinando, hos etiam elegit vocando; Rom. VIII, 30: quos praedestinavit,
hos et vocavit etc.; Lc. VI, V. 13: elegit duodecim, quos et apostolos nominavit.
Sunt autem aliqui dicentes, electionem Dei temporalem ex meritis electorum causari. Sed hoc est contra illud
quod hic dicitur. Nam si ideo elegit te quia bonus eras, non autem poteras bonus esse nisi bonum eligeres; hoc
autem bonum potissime est Deus; ergo primo elegisti bonum, quod est Deus, quam eligereris. Sed Dominus dicit
contrarium non vos me elegistis, sed ego elegi vos. Non ergo dicendum, quod aliquod bonum ex parte nostra
totaliter praecedat electionem Dei. Dico autem totaliter, quia aliquod bonum particulare in nobis existens, potest
esse causa alterius boni nobis dandi, et hoc alterius, cum sit quidam ordo in divinis donis; sed universaliter nihil
potest esse causa et praecedere divinam electionem: quia omnia bona sunt nobis a Deo.
Sed de aeterna electione adhuc magis erroneum esset dicere, quod ab electione nostra praecederetur. Fuerunt
tamen aliqui qui dicerent, quod merita nostra praecedentia sunt causa illius electionis: et hic fuit error Origenis,
qui dixit animas hominum simul fuisse creatas aequales, et quibusdam stantibus, quaedam minus et quaedam
magis peccaverunt; et ideo quaedam meruerunt habere gratiam, quaedam non.
Sed contra hoc est, quod Dominus dicit: non vos me elegistis.
Alii autem dicunt quod verum est quod merita in actu existentia non sunt causa praedestinationis, sed
praeexistentia in praescientia Dei; dicentes quod quia Deus scivit aliquos bonos futuros et bene usuros gratia,
ideo proposuit eis gratiam se daturum.
Sed si hoc esset, sequeretur quod ideo elegit nos, quia praescivit nos ipsum electuros.
Et sic electio nostra praevia esset electioni divinae, quod est contra sententiam Domini.
Sed forsitan diceret aliquis: quae electio poterat esse, qui nihil eramus et nulla inter nos erat praeeminentia? sed
eum qui dicit huiusmodi, decipit modus electionis humanae secundum quem credit esse electionem divinam. Sed
aliter et aliter se habent: quia electio nostra causatur ex bono iam praeexistente; sed electio divina est causa
influentiae maioris boni in uno quam in alio. Cum enim electio sit actus voluntatis: secundum quod diversimode
voluntas Dei et hominis se habent ad bona, sic diversus est electionis eorum modus. Voluntas autem Dei se habet
ad bonum creatum ut causa eius; Sap. XI, 26: quomodo potuissent illa esse, nisi tu voluisses? et sic bonum
derivatur ad res creatas ex voluntate Dei. Unde Deus aliquem alteri praeeligit, inquantum plus ei de bono influit
quam alteri.
Voluntas autem hominis movetur ad aliquid ex bono praeexistente apprehenso: et ideo oportet in electione nostra
unum bonum praeexistere alteri. Ideo autem Deus uni magis quam alteri bonum influit, ut reluceat ordo in rebus:
sicut apparet in rebus materialibus, quod materia prima quantum est de se, est uniformiter disposita ad omnes
formas. Ipsae etiam res antequam sint, non sunt dispositae ad hoc vel illud esse; sed ut servetur ordo in eis,
diversas formas et diversum esse sortiuntur a Deo.
Et similiter in creatura rationali quidam eliguntur ad gloriam, quidam reprobantur ad poenam; II Tim. II, 19:
novit Dominus qui sunt eius...p in magna enim domo non solum sunt vasa aurea et argentea, sed et lignea et
fictilia: et quaedam quidem in honorem, quaedam autem in contumeliam. Et sic apparet diversus ordo: dum in
306

