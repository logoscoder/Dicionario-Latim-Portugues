Sed numquid talis non iudicabitur? immo, quia qui spernit me et non accepit verba mea habet qui iudicet eum.
Quis autem sit iste qui iudicat, ostendit dicens sermo quem locutus sum, auditus a nobis, qui stabit in ordine
accusatoris, ille iudicabit eum in novissimo die; infra XV, 22: si non venissem, et eis locutus non fuissem,
peccatum non haberent; nunc autem excusationem non habent de peccato suo. Quod autem sermo quem locutus
est, iudicabit eos, ostendit dicens quia ego ex meipso non sum locutus. Quod quidem non ponitur causaliter, sed
quasi materialiter, ut sit sensus: dicis, quod sermo tuus iudicabit eum; sed quis est iste sermo? ille scilicet quem
dixi quia ego ex meipso non sum locutus, idest, quem ego locutus sum a patre, et ea quae mihi dedit ut dicerem
et loquerer: alias si fuissem locutus contrarium patri, vel quae ab eo non habuerim, et non credidissent mihi,
excusationem haberent; sed quia sic locutus sum, certum est quod non solum me, sed etiam patrem meum
contempserunt.
Et secundum hanc expositionem, hoc quod dixit qui misit me pater, ipse mihi mandatum dedit quid dicam et
quid loquar, ostendit sufficientiam causae ex parte dignitatis ipsius sermonis. Et primo ponitur eius dignitas,
secundo concluditur ipsius sermonis executio.
Dignitas quidem, cum dicit et scio, quia mandatum eius est, inquam, vita aeterna; I Io. Ult., 20: hic est verus
Deus, et vita aeterna. Ipse enim filius est mandatum patris.
Vel est vita aeterna, idest ducens in vitam aeternam; Matth. XIX, 17: si vis ad vitam ingredi, serva mandata.
Quia ergo pater dedit mihi mandatum, quod quidem mandatum est vita aeterna, ego autem ad hoc veni ut
homines ducam in vitam aeternam: ideo mandatum patris per omnia exequor. Et hoc est quod dicit quae ergo ego
loquor; sicut dixit mihi pater, sic loquor. Quod, secundum chrysostomum, planum est, ut sit sensus: quae ego
loquor, exterius praedicando, sicut dixit mihi pater, sic loquor, idest, inquantum accepi notitiam ab eo: ut
intelligantur de Christo secundum quod homo.
Sed si intelligantur, secundum Augustinum, de Christo secundum quod filius Dei: quomodo dicit ei pater, cum
ipse sit verbum? ad quod dicendum, quod non ita dixit ei quasi per verba locutus sit unico verbo suo, sed sic
dixit pater filio sicut generavit eum pater, et sicut dedit ei vitam habere in semetipso; Ps. II, 7: Dominus dixit ad
me: filius meus es tu.

|*EVANGELIUM_JOHANNIS
|+13 Capitulus 13
|#1 Lectio 1
Supra evangelista posuit quasdam occasiones passionis et mortis Christi; in parte ista ostendit quomodo Christus
discipulos suos praeparat ante suam passionem, et primo ostendit quomodo informavit eos exemplo; secundo
quomodo confortavit verbo, et hoc infra XIV capit. Non turbetur cor vestrum; tertio quomodo praemunivit eos
orationum suffragio, infra XVII haec locutus est Jesus, et sublevatis oculis in caelum, dixit etc..
Circa primum duo facit.
Primo ponit exemplum quod Christus praebuit suis discipulis imitandum; secundo discipulorum defectum, qui
nondum erant idonei ad sequendum, ibi cum haec dixisset Jesus, turbatus est.
Circa primum tria facit.
Primo ponit exemplum; secundo subdit exempli utilitatem, ibi venit ergo ad simonem Petrum; tertio ad
imitandum inducit, ibi postquam ergo lavit pedes eorum... Dixit eis.
Circa primum duo facit.
Primo proponit Christi, exemplum dantis, affectum; secundo innuit factum in quo dedit exemplum, ibi et coena
facta etc..
Circa primum tria tanguntur.
Primo quidem festum praesens; secundo mors Christi imminens; tertio Christi dilectio fervens.
Festum praesens, Pascha erat; et hoc est quod dicit ante diem festum Paschae etc..
Hic notandum est, quod hoc nomen Pascha quidam dicunt esse Graecum, ita quod dicatur a passione, quasi inde
festum istud vocetur Pascha, quia tunc celebratur passio Dominica; et quidem concordat cum Graeco, nam
Pascha in Graeco idem est quod pati prima autem origo huius vocabuli ex Hebraeo habetur: Pascha enim dicitur
quasi phase, idest transitus Domini, ut dicitur ex. c. XII, 11. Interpretatur autem hic isto modo evangelista
propter duplicem transitum.
Unum qui praecessit, scilicet Angeli percutientis primogenita Aegypti, et salvantis primogenita Hebraeorum;
alium, qui sequitur, filiorum Israel transeuntium mare rubrum.
Et ideo bene factum est ut vocetur Pascha festum istud. Et sic possumus dicere, quod Pascha nostrum habet
significationem utriusque linguae, Hebraeae scilicet, et Graecae, quia in ipsa passione Domini fuit transitus
Christi ex hoc mundo ad patrem; Act. X, V. 38: pertransivit benefaciendo et sanando.
Item transitus omnium nostrum, sequendo Christum, vel per poenitentiam et martyrium, secundum illud Ps. Lxv,
12: transivimus per ignem et aquam; et eduxisti nos in refrigerium, vel mentis desiderio ad caelestia anhelando,

259

