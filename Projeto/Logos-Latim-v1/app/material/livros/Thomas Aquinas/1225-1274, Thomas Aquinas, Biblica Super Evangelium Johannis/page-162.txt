humanis legibus posteriora praeiudicent prioribus, tamen in divinis priora sunt maioris auctoritatis. Et ideo
praecepto facto Abrahae de circumcisione non praeiudicat praeceptum Moysi de observatione sabbati.
Multo ergo minus praeiudicat mihi, qui facio quod dispositum est a Deo ante mundi constitutionem de salute
hominum in sabbato figurata.
Alia consideratio est, quia Iudaei mandatum habebant ut non operarentur in sabbato; et tamen Iudaei operabantur
quae ad salutem particularem erant. Dicit ergo: si vos, quibus mandatum est ut nihil operemini in sabbato,
circumcisionem accipitis ipso die, quae est quaedam particularis salus (unde et in membro particulari fiebat), et
hoc facitis, ut non solvatur lex Moysi (ex quo patet, ea quae ad salutem pertinent in sabbato praetermittenda non
esse): ergo multo magis debet homo facere ipso die ea quae sunt ad universalem salutem. Non ergo debetis mihi
indignari, quia totum hominem sanum feci in sabbato.
Tertia consideratio est, quia utrumque mandatum fuit figura: nam omnia in figura contingebant illis, I Cor. X, 11.
Si ergo figura, scilicet mandatum de observatione sabbati, non praeiudicat figurae, scilicet mandato
circumcisionis, multo minus praeiudicat veritati. Nam circumcisio ipsum Dominum figurabat, ut dicit
Augustinus. Ideo autem dicit totum hominem, quia, cum Dei perfecta sint opera, curatus est ut sanus esset in
corpore, et credidit ut sanus esset in anima.
Consequenter cum dicit nolite iudicare secundum faciem etc., reducit eos ad iustum examen sui: ut scilicet non
secundum faciem iudicent, sed iustum iudicium.
Dicitur autem quis iudicare secundum faciem dupliciter. Nam iudex iudicat secundum allegata; I Reg. XV, 7:
homines vident ea quae apparent. Sed in hoc potest esse deceptio; et ideo dicit nolite iudicare secundum faciem,
idest secundum illud quod statim apparet, sed diligenter inquirite; iob XXIX, 16: causam quam nesciebam
diligenter investigabam; Is. XI, 3: non secundum visionem oculorum iudicabit.
Vel aliter nolite iudicare secundum faciem, idest nolite accipere personam in iudicio: hoc enim est prohibitum
omnibus iudicantibus; Ex. XXIII, 6: non accipiens personam pauperis in iudicio; Mal. II, 9: faciem accipitis in
iudicio. Accipere autem personam in iudicio est praetermittere iustum iudicium propter amorem, seu
reverentiam, seu timorem, seu conditionem personae, quae non faciunt ad causam. Dicit ergo nolite iudicare,
quasi dicat: non quia Moyses apud vos habet maiorem gloriam quam ego, ex personarum dignitate feratis
sententiam, sed a rerum natura: quia ea quae ego facio, maiora sunt quam ea quae fecit Moyses.
Sed notandum, secundum Augustinum, quod ille non iudicat partialiter, qui aequaliter diligit.
Non enim cum homines diverso modo pro suis gradibus honoramus, timendum est ne personam accipiamus.
|#3 Lectio 3
Postquam egit de origine doctrinae, consequenter agit de origine docentis, et primo Christus ostendit suum
principium a quo procedit; secundo suum finem ad quem vadit, ibi adhuc modicum tempus vobiscum sum.
Circa primum tria facit.
Primo proponitur dubitatio turbarum de origine; secundo ponitur doctrina ipsius originis, ibi clamabat ergo Jesus
in templo; tertio ponitur effectus doctrinae, ibi quaerebant ergo eum apprehendere.
Circa primum tria facit.
Primo ponitur admiratio turbae; secundum eorum suspicio, ibi numquid vere cognoverunt principes quia hic est
Christus? tertio inducitur eorum obiectio contra ea quae suspicabantur, ibi sed scimus, etc..
Admiratio autem turbarum consurgit ex duobus.
Primo ex iniquo proposito principum: secundo ex publica doctrina Christi, ibi ecce palam loquitur.
Dictum est autem supra, quod Christus ut ostenderet infirmitatem humanae naturae, latenter ascendit ad diem
festum; sed ut ostenderet suae divinitatis personam, publice docet in templo, et a persequentibus teneri non
potest. Et sic, ut ait Augustinus, apparet potestas quae putabatur timiditas. Et ideo dicebant quidam ex
ierosolymis, quasi admirantes, nam ipsi sciebant qua saevitia quaerebatur a principibus, utpote eius familiares, et
ierosolymis existentes. Unde chrysostomus dicit: omnibus miserabiliores erant, qui divinitatis signum videntes
maximum, omnia iudicio corruptorum principum permittentes, Christum minus reverebantur, secundum illud
Eccli. X, 2: qualis rector civitatis, tales et inhabitantes in ea. Sed tamen mirabantur qua potentia non tenebatur;
unde et dicebant nonne hic est quem Iudaei quaerunt, idest principes, secundum illud supra V, 16, propterea
persequebantur eum Iudaei, idest principes, quia haec faciebat in sabbato; Dan. c. XIII, 5: egressa est iniquitas a
senioribus populi, qui videbantur regere populum.
Apparet autem per hoc veritas sermonum Christi, et falsitas principum. Supra enim cum Dominus diceret eis
quid me quaeritis interficere? negaverunt, dicentes: Daemonium habes: quis te quaerit interficere? sed ecce quod
principes negabant, isti confitentur cum dicunt quem Iudaei quaerunt interficere.
Sic ergo admirantur ex iniquo proposito principum.
Similiter etiam ex publica doctrina Christi: unde dicunt ecce palam loquitur, docens, scilicet Christus, quod est
indicium securae veritatis; infra XVIII, 20: ego palam locutus sum; et tamen nihil ei dicunt, quasi repressi virtute
divina. Haec est enim propria Dei virtus quod malorum corda ab impetu suae malitiae reprimit; Prov. XVI, 7:
cum placuerint Domino viae hominis, inimicos eius quoque convertet ad pacem. Et alibi; cor regum in manu
Dei: quocumque voluerit inclinabit illud.
162

