pravorum affectuum, et declinanda sunt malorum conventicula, et fugiendum est ad templum cordis nostri, quod
Deus invisere et habitare dignatur.
Consequenter inventus docet; unde et dixit illi: ecce sanus factus es, iam noli peccare. Ubi primo commemorat
impensum beneficium; secundo proponit sanum consilium; tertio ostendit imminens periculum.
Sed beneficium est admirabile, quia subita restitutio sanitatis. Unde dicitur ecce iam sanus factus es. Et ideo
semper oportet in memoria teneri, secundum illud Is. Lxiii, V. 7: miserationum Domini recordabor.
Consilium vero utile, quia iam amplius noli peccare; Eccli. XXI, 1: fili, peccasti, ne adiicias iterum.
Quare Dominus isti paralytico et aliis quibusdam ab eo curatis mentionem facit de peccatis, et non aliis? ideo
scilicet ut ostendat per hoc, infirmitates aliquibus, ex peccatis prioribus provenire, secundum illud I Cor. XI, V.
30: ideo multi imbecilles et infirmi, et dormiunt multi. Per quod etiam se esse Deum ostendit, peccata et occulta
cordium manifestans.
Prov. XV, 11: infernus et perditio coram illo: quanto magis corda filiorum hominum? istis ergo solis mentionem
de peccatis facit et non aliis ab eo curatis, quia non omnes infirmitates propter peccata priora proveniunt; sed
quaedam ex naturali dispositione, quaedam propter probationem, sicut in iob.
Vel de istis tantum mentionem fecit, quia magis praeparati erant ad correctionem. Prov. c. IX, 8: noli arguere
derisorem, ne oderit te: argue sapientem, et diliget te. Vel in istis, omnibus aliis hoc mandavit.
Periculum autem imminens erat terribile, unde dicit ne deterius tibi aliquid contingat. Quod quidem dupliciter
intelligi potest, secundum duo quae in isto praecesserunt.
Primo enim punitus fuit per prolixum morbum; secundo consecutus fuit magnum beneficium.
Et ideo ad utrumque referri potest quod dicitur.
Ad primum quidem: quia cum aliquis pro peccato punitur et ex ipsa poena a peccato non retrahitur, iustum est ut
gravius puniatur.
Et ideo dicit noli amplius peccare, quia si peccaveris deterius tibi continget. Ier. c. II, 30: frustra percussi filios
vestros: disciplinam non receperunt.
Ad secundum vero: quia qui post beneficia recepta ad peccata prolabitur, gravioris supplicii reus efficitur propter
ingratitudinem, secundum illud II Pet. II, 20: melius erat eis viam veritatis non agnoscere, quam post agnitionem
retrorsum converti. Similiter etiam quia postquam homo ad peccatum semel redierit, facilius peccat; secundum
illud Mt. XII, V. 45: fiunt novissima hominis illius peiora prioribus. Ier. II, 20: a saeculo fregisti iugum, rupisti
vinculum, dixisti: non serviam.
Consequenter ponitur inventi manifestatio, cum subditur abiit ille homo et annuntiavit etc.. Et secundum
quosdam posset intelligi, ut chrysostomus dicit, quod ex malitia manifestasset eum; sed hoc non videtur
probabile, scilicet quod post tantum beneficium ita ingratus esset. Nuntiavit ergo Iudaeis, quia Jesus esset qui
fecit eum sanum, ut manifestaret Christi virtutem ad sanandum.
Ps. Lxv, 16: venite, et narrabo...
Quanta fecit Dominus animae meae. Et hoc patet, quia illi interrogaverunt eum, quis iusserit grabatum tollere.
Iste autem annuntiavit eis quod Jesus fecit eum sanum.
Consequenter cum dicit propterea persequebantur Iudaei Jesum, ponitur persecutio contra Christum, quae est
propter quoddam opus pietatis in sabbato exhibitum; unde dicit propterea persequebantur Iudaei Jesum, quia
haec faciebat in sabbato. Ps.
Cxviii, 161: principes persecuti sunt me gratis.
Consequenter cum dicit Jesus autem respondit eis etc., ponitur secunda causa persecutionis, quae sumitur ex
doctrina. Et primo ponitur doctrina veritatis; secundo persecutio Iudaicae pravitatis, ibi propterea ergo magis
quaerebant eum Iudaei interficere.
Doctrinam autem veritatis proponit Dominus, excusando se de solutione sabbati.
Sed notandum est, quod Dominus de huius solutione aliquando quidem excusavit se, aliquando discipulos suos.
Et discipulos quidem, quia homines puri erant, excusavit per similitudinem hominum, scilicet per exemplum
sacerdotum, qui operabantur in templo in die sabbati, et sabbatum non solvebant. Et David, qui sub Achimelech
sacerdote in die sabbati a facie Saulis fugiens, panes propositionis accepit de templo, ut habetur I Reg. XXI, V. 1
ss.. Se vero, quia homo erat et Deus, aliquando per similitudinem hominum excusavit a solutione sabbati. Lc.
XIV, 5: quis vestrum, si ceciderit bos aut asinus suus in puteum, non continuo extrahet eum in die sabbati?
aliquando vero, et praecipue in hoc loco, excusat se per similitudinem Dei, dicens pater meus usque modo
operatur, et ego operor; quasi dicat: nolite putare quod in sabbato ita requieverit pater meus, ut ex illo non
operetur; sed sicut ipse et nunc sine labore operatur, ita et ego operor. In quo excludit falsum intellectum
Iudaeorum, qui volentes conformari Deo, nihil in die sabbati operantur, ac si Deus ipso die omnino destiterit
operari.
Et quidem licet in sabbato requieverit a novis creaturis condendis, nihilominus tamen semper et continue usque
modo operatur, creaturas in esse conservando. Unde et signanter verbo requietionis Moyses est usus post opera
Dei, a quibus condendis requievit, ut signaret spiritualem requiem, quam Deus exemplo quietis suae fidelibus
postea qui bona fecerint opera, arcana significatione pollicebatur.
Unde dici potest, illud mandatum in umbra futuri fuisse praeceptum.
113

