autem ex odio movebantur ad Christum, et ideo flagellatio non sufficiebat. Ps. Lxxii, 14: fui flagellatus tota die;
Is. L, 6: dedi corpus meum percutientibus.
Sed numquid haec intentio Pilatum excusat a flagellatione? non quidem, quia in omnibus quae sunt per se mala,
nullum eorum potest fieri totaliter bonum per bonam intentionem: affligere autem innocentem, et praecipue Dei
filium, est maxime per se malum; et ideo nulla intentione excusari potest.
Hic agitur de illusione, et primo quantum ad falsos honores quos ei exhibuerunt; secundo quantum ad vera
opprobria quae ei intulerunt, ibi et dabant ei alapas etc..
Exhibebant autem ei falsos honores, vocantes eum regem: per quod alludebant accusationi Iudaeorum, qui
dicebant quod ipse faciebat se regem Iudaeorum. Et ideo triplicem honorem regis sibi exhibebant, sed falsum.
Primo quidem quantum ad illusoriam coronam; secundo quantum ad illusoriam vestem; tertio quantum ad
illusoriam salutationem.
Illudunt ergo ei quantum ad coronam, quia reges consueverunt auro coronari; Eccli. XLV, 14: corona aurea super
caput eius. Unde et de eo in Ps. XX, 4 dicitur: posuisti in capite eius coronam de lapide pretioso. Sed milites
plectentes coronam de spinis, imposuerunt super caput eius, illius scilicet qui suis est corona gloriae.
Is. XXVIII, 5: in die illa erit Dominus exercituum corona gloriae et sceptrum exaltationis residuo populi sui. Et
convenienter de spinis: quia per eas removit spinas peccatorum, quae pungunt remorsu conscientiae: Ier. IV, 3:
novate vobis novale, et nolite serere super spinas: et spinas poenalitatum quae affligunt; Gen. III, 18: spinas et
tribulos germinabit tibi etc..
Sed numquid hoc factum est mandato praesidis? chrysostomus dicit, quod non; sed milites pecunia corrupti hoc
ad gratiam Iudaicam faciebant. Augustinus autem dicit hoc esse factum mandato vel permissione praesidis, ut
scilicet magis Iudaeorum odia saturarentur, et facilius eum eriperet.
Secundo illudunt ei quantum ad vestem, unde sequitur et veste purpurea circumdederunt eum, quae erat indicium
regiae dignitatis apud Romanos. Unde I Mach. VIII, V. 14, dicitur, quod tempore illo quando Romani consules
dominabantur, corona aut purpura utebantur. Per hoc autem quod purpura circumdederunt eum, impletur illud is.
c. Lxiii, 2: quare ergo rubrum est vestimentum tuum; et vestimenta tua sicut calcantium in torculari? simul autem
et per hoc significatur passio martyrum, qua totum corpus Christi, idest ecclesia, rubricatur.
Tertio illudunt ei quantum ad salutationem; unde venientes ad eum dicebant ave, rex Iudaeorum. Consuetudo
autem tunc erat, sicut et modo est, ut homines euntes ad regem, eum salutarent. II Reg. XVI, V. 16: chusi vadens
ad Absalonem, dixit: salve, rex, salve rex.
Mystice autem illi illusorie Christum salutant qui eum confitentur ore, factis autem negant, Tit. I, 16. Matth. VII,
21: non omnis qui dicit mihi, Domine> Domine>, intrabit in regnum caelorum.
Consequenter opprobria quae ei intulerunt dicit et dabant ei alapas: et hoc ideo, ut ipso opere ostenderent
illusorium esse quod ei talem honorem exhibebant. Is. c. L, 6: genas meas dedi vellentibus; mich. c. V, 1:
percusserunt maxillam principis Israel.
|#2 Lectio 2
Hic agit evangelista de Christi crucifixione, et primo ponit ipsam crucifixionem; secundo addit de eius morte, ibi
postea sciens Jesus quia omnia consummata sunt etc.; tertio de sepultura, ibi post haec rogavit Pilatum ioseph ab
Arimathaea etc..
Circa crucifixionem primo ponit Pilati et Iudaeorum disceptationem; secundo Christi condemnationem, ibi
Pilatus autem cum hoc audisset, magis timuit; tertio ponit sententiae executionem, ibi susceperunt autem Jesum.
Disceptabat autem Pilatus cum Iudaeis, volens liberare Christum. Et ideo primo ponit quomodo nititur eum
liberare ipsum Iudaeis ostendendo; secundo eius innocentiam allegando, ibi dixit eis Pilatus: accipite eum vos
etc..
Circa primum duo facit.
Primo ponit demonstrationem; secundo demonstrationis effectum, ibi cum ergo vidissent eum pontifices etc..
Circa primum tria ponuntur.
Primo Pilati demonstrantis intentio, quae erat eum liberare; unde dicit exivit ergo iterum Pilatus, scilicet a
praetorio, et dixit eis, scilicet Iudaeis expectantibus, ecce adduco eum vobis foras, et hoc ideo ut cognoscatis quia
nullam invenio in eo causam, scilicet mortis. Quare ergo turpiter tractasti, impie Pilate, sine causa? scilicet ne
Iudaei credant quod ob favorem eum dimittam. Qualis enim favor praestatur ei cui tot inferuntur flagella? vel
ideo ut haec eius ludibria inimici libentissime viderent, et ulterius sanguinem non sitirent; quasi dicat: si reus
esset mortis, ita condemnarem eum sicut flagellavi.
Fortassis tamen aliqua levia fecit contra legem, propter quae flagellationem tantum promeruit, non autem
mortem.
Secundo ponitur Christi manifestatio, et hoc facto; unde dicit exivit ergo Jesus portans spineam coronam, et
purpureum vestimentum etc.. In illo habitu illum ostendit in quo a ministris illuditur, ut saltem quiescant dum ad
eos exit, non clarus imperio, sed plenus opprobrio. Ps. Lxviii, 8: quoniam propter te sustinui opprobrium, operuit
confusio faciem meam.
In quo instruimur ut opprobria omnia propter nomen Jesu Christi parati simus sustinere.
353

