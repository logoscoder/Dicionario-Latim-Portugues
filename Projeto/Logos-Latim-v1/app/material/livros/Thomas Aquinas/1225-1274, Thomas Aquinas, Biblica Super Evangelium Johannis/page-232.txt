Unde evangelista praemiserat dubietatem miraculi, dicentium non potuit hic, qui aperuit oculos caeci nati, facere
ut hic non moreretur? qui quidem fremitus fuit ex compassione et miseratione ad Iudaeos; Matth. XIV, 14:
videns Jesus turbas, misertus est eis.
Hic agitur de lapidis sublatione, ubi quatuor facit.
Primo describit lapidem; secundo subdit mandatum Christi de lapide submovendo; tertio addit disceptationem de
lapidis amotione; quarto insinuat mandati impletionem.
Lapis autem describitur superpositus monumento; unde dicit erat autem spelunca, et lapis superpositus erat ei.
Sciendum est enim, quod in partibus illis cavernas quasdam in modum speluncae habent ad hominum sepulturas,
ubi possunt plura mortuorum corpora ponere diversis temporibus, et ideo habent foramen quoddam, quod lapide
claudunt et aperiunt quando est necesse. Et ideo dicitur hic, quod lapis erat superpositus ei, scilicet Ostio
speluncae.
Simile habetur Gen. XXIII, 1-20, ubi Abraham emit agrum et speluncam ad sepeliendum Saram uxorem suam.
Mystice autem per speluncam intelligitur profunditas peccatorum, de qua habetur in Ps. Lxviii, 3: infixus sum in
limo profundi, et non est substantia. Per lapidem superpositum intelligitur lex, quae in lapide scripta est, et
peccatum non tollebat, sed tenebat eos in peccato: quia ex hoc gravius peccabant, quod contra legem faciebant;
unde dicitur Gal. III, 22: conclusit Scriptura omnia sub peccato.
Mandatum Christi de lapide submovendo ponit, dicens ait Jesus, tollite lapidem.
Sed quaeritur, cum maius sit suscitare mortuum quam removere lapidem, quare non etiam simul cum hac virtute
lapidem sustulit? ad quod respondet chrysostomus, quod hoc factum est ad maiorem certitudinem miraculi, ut
scilicet eos testes faciat miraculi, ut non dicant quod in caeco dixerunt: non est hic, qui mortuus fuit.
Mystice, secundum Augustinum, remotio lapidis signat amotionem ponderis legalium observantiarum a fidelibus
Christi ex gentibus ad ecclesiam venientibus, quod eis aliqui imponere volebant. Unde dicit beatus Iacobus, Act.
XV, 28: visum est spiritui sancto et nobis, nihil ultra imponere vobis oneris.
Et Petrus dicit eodem: cur tentatis imponere iugum super cervices discipulorum, quod neque patres nostri, neque
nos portare potuimus? de hoc ergo dicit Dominus, tollite lapidem, idest legis pondus, et gratiam praedicate. Vel
per lapidem significat eos qui in ecclesia corrupte vivunt, et offensioni sunt credere volentibus, dum eos a
conversione retrahunt; de quo lapide in Ps. Xc, 12: ne forte offendas ad lapidem pedem tuum. Qui quidem
Dominus praecipit ut removeatur; Is. LVII, 14: auferte offendicula de via populi mei.
Disceptatio autem ponitur ex parte marthae, et primo ponuntur verba marthae disceptantis; secundo verba Christi
respondentis.
Verba quidem marthae ponit dicens dixit ei martha, soror eius qui mortuus fuerat: Domine>, iam foetet,
quatriduanus enim est. Quod quidem ad litteram factum est ad ostensionem veritatis miraculi, quasi iam per
putrefactionem inciperent membra resolvi.
Mystice autem de illo qui peccare consuevit iam foetet, scilicet per pessimam famam, cuius odor deterrimus per
peccatum consurgit.
Nam sicut ex bonis operibus fragrat odor bonus, secundum quod dicit apostolus II Cor. II, 15: Christi bonus odor
sumus Deo, ita ex malis operibus foetor et malus odor evaporat: qui etiam recte quatriduanus dicitur, quasi
pressus pondere terrenorum peccatorum et cupiditatum carnalium, terra enim est ultimum de quatuor elementis;
ioel. c. II, 20: ascendet foetor eius, et ascendet putredo eius, quia superbe egit.
Illi autem Christus respondit dicens nonne dixi tibi, quoniam si credideris, videbis gloriam Dei? ubi Dominus
videtur martham arguere, quod non memor erat eius quod Christus ei dixerat: qui credit in me, etiam si mortuus
fuerit, vivet; nam martha diffidebat an Christus posset resuscitare mortuum quatriduanum. Licet enim aliquos
recenter mortuos suscitasset, impossibile tamen hoc de fratre credebat ob dierum diuturnitatem.
Et ideo Dominus dixit ei nonne dixi tibi: si credideris, videbis gloriam Dei? idest suscitationem fratris tui, per
quam Deus glorificabitur.
Sed cum supra Dominus hoc miraculum apostolis dixerit futurum ad gloriam suam, inquiens ut glorificetur filius
Dei per eam, scilicet per mortem, hic tamen dicit marthae hoc miraculum futurum ad gloriam Dei. Et hoc ideo,
quia eadem est gloria patris et filii et spiritus sancti. Ideo autem non expressit hic gloriam filii, ne turbaret
astantes Iudaeos, ad contradictionem promptos.
Innuitur autem in his Domini verbis duplex fructus fidei nostrae. Primus est miraculorum operatio, quae debetur
fidei; Matth. XVII, 19: si habueritis fidem sicut granum sinapis, dicetis monti huic: transi hinc illuc, et transibit;
et nihil impossibile erit vobis. Unde et apostolus I Cor. XIII, 2: si habuero fidem, ita ut montes transferam.
Et Mc. Ult., 20, dicitur: illi autem praedicaverunt ubique, Domino cooperante, et sermonem confirmante,
sequentibus signis. Quae quidem miraculorum operatio est ad gloriam Dei: et ideo dicit si credideris, videbis
gloriam Dei.
Secundus fructus est visio aeternae gloriae, quae debetur fidei pro praemio; unde dicit videbis gloriam Dei; Is.
VII, 9, secundum aliam litteram: si non credideritis, non intelligetis.
I Cor. XIII, 12: videmus nunc per speculum, et in aenigmate, per fidem, tunc autem facie ad faciem.

232

