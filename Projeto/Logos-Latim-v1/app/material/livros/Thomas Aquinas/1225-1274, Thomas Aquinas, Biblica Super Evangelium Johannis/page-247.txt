ad fructum bonae operationis producendum, lc. c. VIII, 11: semen est verbum Dei, ita verbum Dei carne
indutum, est semen missum in mundum, ex quo maxima seges pullulare debebat: unde et grano sinapis
comparatur, Matth. XIII, 31.
Dicit ergo: ego veni ut semen ad fructificandum, et ideo vere dico vobis nisi granum frumenti cadens in terram
mortuum fuerit, ipsum solum manet, idest, nisi ego moriar, fructus conversionis gentium non sequetur. Ideo
autem grano frumenti se comparat, quia ad hoc venit ut reficeret et sustentaret mentes humanas: hoc autem
praecipue efficit panis frumenti; Ps. Ciii, 15: panis cor hominis confirmat; supra VI, 52: panis quem ego dabo
vobis, caro mea est pro mundi vita.
Sed numquid non erat convertenda multitudo gentium nisi per mortem Christi? erat quidem secundum Dei
virtutem sed non secundum Dei determinationem ordinatam ab ipso ut per hunc modum fieret, utpote qui
congruentior erat. Hebr. IX, 22: sine sanguinis effusione non fit remissio; infra XVI, 7: si enim non abiero,
Paraclitus non veniet ad vos.
Utilitas autem passionis ponitur cum dicit si autem mortuum fuerit, multum fructum affert, quasi diceret: nisi
cadens in terram per passionis humilitatem, Phil. II, 8: humiliavit semetipsum factus obediens usque ad mortem,
nulla utilitas sequitur, quia ipsum solum manet. Sed si mortuum fuerit, idest mortificatus et occisus a Iudaeis,
multum fructum affert. Et primo quidem fructum remissionis peccati; Is. XXVII, 9: hic est omnis fructus ut
tollatur peccatum.
Quem quidem fructum attulit passio Christi, secundum illud I Petr. III, 18: Christus semel pro peccatis nostris
mortuus est, iustus pro iniustis, ut nos offerret Deo. Secundo vero fructum conversionis gentium ad Deum. Infra
XV, 16: posui vos ut eatis, et fructum afferatis, et fructus vester maneat.
Quem fructum attulit passio Christi. Infra eodem: ego, si exaltatus fuero a terra, omnia traham ad meipsum.
Tertio, fructum gloriae. Sap. III, 15: bonorum laborum gloriosus est fructus. Supra IV, 36: qui metit, mercedem
accipit, et congregat fructum in vitam aeternam. Et hunc fructum etiam attulit passio Christi. Hebr. X, 19:
habemus fiduciam in introitu sanctorum in sanguine Christi, qui initiavit vobis viam novam, et viventem per
velamen, idest carnem suam.
Hic ponit necessitatem mortis aliorum, qui amore Christi passionibus se exponunt, et primo ponit mortis huius
necessitatem; secundo ad mortem ipsam hortatur, ibi si quis mihi ministrat, me sequatur.
Circa primum duo facit.
Primo praemittit, subeundam necessitatem mortis propter Christum; secundo subdit mortis huius utilitatem, ibi et
qui odit animam suam in hoc mundo, in vitam aeternam custodit eam.
Dicit ergo quantum ad primum qui amat animam suam. Et quidem omnis homo animam suam amat. Sed quidam
simpliciter, et quidam secundum quid. Amare enim aliquem est velle ei bonum; ille ergo animam suam amat, qui
vult ei bonum. Qui ergo vult animae suae id quod est bonum simpliciter, simpliciter amat eam; qui autem vult ei
aliquod particulare bonum, amat eam secundum quid. Bona autem animae simpliciter sunt illa quibus anima fit
bona, scilicet summum bonum, quod est Deus. Qui ergo vult animae suae bonum divinum et spirituale,
simpliciter amat eam; qui autem vult ei bona terrena, puta divitias et honores, voluptates et huiusmodi, amat eam
secundum quid. Ps. X, 6: qui diligit iniquitatem, odit animam suam; Eccli. XVIII, 31: si praestes animae tuae
concupiscentias suas, faciet te in gaudium inimicis tuis.
Potest ergo haec littera dupliciter intelligi. Uno modo sic qui animam suam amat, supple simpliciter ad bona
aeterna, perdet eam, idest, exponet se morti propter Christum. Sed hic non est sensus verus. Et ideo dicitur qui
amat animam suam, secundum quid, scilicet ad bona temporalia, perdet eam, simpliciter scilicet.
Matth. XVI, 26: quid enim proficit homini, si totum mundum lucretur, animae autem suae detrimentum patiatur?
et veritas huius sensus patet ex hoc quod sequitur: qui odit animam suam in hoc mundo, in vitam aeternam
custodit eam. Igitur qui amat animam suam, in hoc mundo, idest ad bona mundana, perdet eam, quantum ad bona
aeterna.
Lc. VI, 25: vae vobis qui ridetis, quia flebitis: et ib. Cap. XVI, 25: recordare quia recepisti bona in vita tua, et
Lazarus similiter mala; nunc autem hic consolatur, tu vero cruciaris.
Utilitas autem huius mortis subditur cum dicit et qui odit animam suam in hoc mundo, idest, qui denegat bona
praesentia animae suae, et sustinet propter Deum quae videntur mala in hoc mundo, in vitam aeternam custodit
eam; Matth. V, 10: beati qui persecutionem patiuntur propter iustitiam, quoniam ipsorum est regnum caelorum;
Lc. XIV, 26: si quis venit ad me, et non odit patrem et matrem... Adhuc autem et animam suam, non potest meus
esse discipulus.
Attendendum autem, quod illud quod supra de grano frumenti dictum est, competit huic sententiae. Nam sicut
Christus missus fuit in mundum quasi quoddam semen ad fructificandum; ita, quidquid nobis temporaliter datur
a Deo, non confertur nobis ut fructus, sed per illud ad fructum aeternae remunerationis pervenimus. Vita autem
nostra est quoddam temporale donum a Deo nobis collatum. Qui ergo eam propter Christum exponit, fructum
multum affert. Hic ergo est qui odit animam suam: idest, qui vitam suam exponit, et seminat propter Christum in
vitam aeternam; Ps. Cxxv, 6: euntes ibant, et flebant, mittentes semina sua; venientes autem venient cum
exultatione, portantes manipulos suos. Et similiter qui divitias suas et alia bona quae habet, exponit propter

247

