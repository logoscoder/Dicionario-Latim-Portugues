est. Quod enim Christus descendit, misericordiae fuit; sed quod ascendit, eius iustitiae debitum; Phil. II, 9:
propter quod et Deus exaltavit illum etc..
Tertio arguit mundum de iudicio; et hoc quia princeps huius mundi, idest diabolus, qui est princeps mundi, idest
mundanorum, non creatione, sed suggestione et imitatione; Sap. II, 25: imitantur eum qui sunt ex parte illius; iob
XLI, 25: ipse est rex super omnes filios superbiae. Hic ergo princeps iam iudicatus est, idest expulsus foras;
supra XII, 31: nunc iudicium est mundi, idest, pro mundo, nunc princeps huius mundi eiicietur foras. Et hoc dicit
ut tollat excusationem hominum, qui se de peccatis excusant propter tentationem diaboli; quasi dicat: excusari
non possunt, quia expulsus est diabolus per gratiam et fidem Christi et spiritum sanctum a cordibus fidelium, ita
ut iam non tentet interius sicut ante, sed solum exterius per exercitationem permissus; et ideo resistere possunt ei
qui volunt adhaerere Christo. Et inde est quod debiles feminae diabolum vicerunt, a quo tamen fortissimi viri
superati sunt. De hoc ergo iudicio mundus arguitur, quia a diabolo vincitur resistere nolens, et a se expulsum, per
consensum peccati reducens; Rom. VI, 12: non regnat peccatum in vestro mortali corpore.
Vel aliter, secundum eumdem in libro de verbis Domini, ut quod dicit iam iudicatus est, intelligatur de iudicio
condemnationis; idest, iam condemnatus est ipse et per consequens omnes qui adhaerent ei; Matth. XXV, V. 41:
ite, maledicti, in ignem aeternum, qui paratus est diabolo et Angelis eius. Arguitur etiam mundus de iudicio: quia
sciens mundi huius principem condemnatum esse, non evadit etiam ipse hoc iudicium; sed cum suo principe
iudicatur, quoniam superbum atque impium imitatur.
Secundum chrysostomum, aliter a capite exponitur cum venerit, scilicet spiritus sanctus, ille arguet, idest
convincet, mundum de peccato; quasi diceret: ipse spiritus sanctus erit argumentum quoddam contra mundum;
Hebr. II, 4: contestante Deo signis et prodigiis etc.. Et de hoc peccato ostendet eos graviter peccasse, quia non
crediderunt in me, cum videbunt quod spiritus sanctus in nomine meo dabitur fidelibus; Act. V, 32: nos testes
huius rei sumus, et spiritus sanctus, quem dedit Deus omnibus obedientibus sibi.
De iustitia, quam scilicet ego habeo, quam tamen mundus non reputavit me habere: et hoc, quia vado ad patrem,
et mittam vobis spiritum, scilicet qui ostendet me iustum, et irreprehensibilem duxisse vitam; supra XV, V. 26:
quem ego mittam vobis a patre spiritum veritatis. Quia hoc dicitur in Ps. Lxvii, V. 19 postquam ascendit Christus
in altum, dedit dona hominibus.
De iudicio: quia princeps huius mundi iam iudicatus est; idest, ex hoc ipso quod per spiritum sanctum iudicatur,
idest expellitur, a cordibus fidelium; Zach. XIII, 2: spiritum immundum eiiciam; I Cor. II, 12: nos spiritum huius
mundi non accepimus; sed spiritum qui ex Deo est. Et de hoc iudicio arguet, quia ipsi male iudicaverunt quod
Daemonium haberet, et quod in beelzebub eiiceret Daemonia: de quo convincentur, quia spiritus sanctus quem
ego mittam, ipsum Daemonem condemnabit et eiiciet.
Hic ponit utilitatem adventus spiritus sancti ex parte discipulorum, quae est ipsorum instructio, et primo ponit
instructionis necessitatem; secundo promittit instructionem, ibi cum autem venerit ille spiritus veritatis, docebit
vos omnem veritatem; tertio excludit dubitationem, ibi non enim loquetur a semetipso.
Dicit ergo: utilis erit adventus spiritus sancti mundo, quia arguet eum. Sed et vobis utilis erit ad instruendum; qua
quidem instructione indigetis, quia multa habeo vobis dicere, sed non potestis portare modo: quasi dicat: ego vos
instruxi, sed non adimplemini; iob XXVI, 14: ecce haec ex parte dicta sunt verborum eius: et cum vix parvam
stillam sermonis eius audierimus, quis poterit tonitruum magnitudinis illius intueri? quaerere autem quae sunt
ista multa quae portare non poterant, est stultum, ut dicit Augustinus.
Nam si ipsi portare non poterant, multo magis et nos non possumus.
Hoc tamen quod dicit non potestis portare modo, diversi haeretici assumunt ad sui erroris velamentum, dum his
qui eis adhaerent quaedam in occulto dicunt turpissima, quae non auderent dicere in manifesto: quasi haec ipsa
sint quae tunc discipuli portare non poterant, et ea docuerit spiritus sanctus quae palam docere atque praedicare
spiritus hominis erubescit.
Non est ergo intelligendum quod aliqua secreta doctrinae taceantur fidelibus parvulis, seorsum docenda
maioribus, sed omnibus fidelibus proponuntur ea quae fidei sunt; matth. c. X, 27: quod in aure audistis,
praedicate supra tecta. Sed aliter proponenda sunt rudibus, aliter peritis; sicut quae subtilia sunt de mysterio
incarnationis, et aliis huiusmodi, non sunt rudibus proponenda, quia cum intelligere non possent,
scandalizarentur. Omnia ergo quae fidei erant, Dominus proposuit eis, sed non eo modo quo postea revelavit, et
praecipue in vita aeterna. Sic ergo quae portare non poterant, sunt plena cognitio divinorum, quam non habebant
tunc, puta aequalitatem filii ad patrem, et huiusmodi.
Unde Paulus, II Cor. XII, 4: audivi arcana verba, quae non licet homini loqui, quae non erant de alia veritate
quam fidei, sed altiori modo. Item spiritualis intellectus omnium Scripturarum, quem tunc non habebant, sed
quando aperuit eis sensum ut intelligerent Scripturas: Lc. Ult., 45. Item passiones et pericula quae passuri erant
quae tunc non poterant, quia animi eorum imbecilles erant; Eccli. VI, 26: subiice humerum tuum, et porta illam.
Sic ergo necessaria erat eis instructio.
Hic promittit eis instructionem quam consequentur in adventu spiritus sancti qui docebit eos omnem veritatem.
Cum enim sit a veritate, eius est docere veritatem, et facere similes suo principio. Et dicit omnem veritatem,
scilicet fidei, quam docebit per quamdam elevatam intelligentiam in vita ista, et eamdem plenarie in vita aeterna,
ubi cognoscemus sicut et cogniti sumus: I Cor. XIII, 12, et I Io. II, 27: unctio docebit vos etc.. Vel omnem
318

