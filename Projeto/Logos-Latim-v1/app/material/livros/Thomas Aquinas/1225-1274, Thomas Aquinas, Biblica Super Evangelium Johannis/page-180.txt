Inducit quidem eos ad credendum Christo, naturae eius sublimitas, quia ipse est principium. Unde dixit eis Jesus:
principium, qui et loquor vobis. Principium in Latino est neutri generis: unde dubium est, utrum sit hic
nominativi, vel accusativi casus.
In Graeco autem est feminini generis, et in hoc loco est accusativi casus. Unde, secundum Augustinum, non est
legendum: ego sum principium, sed, principium me credite, ne moriamini in peccatis vestris.
Dicitur etiam pater principium. Et uno quidem modo nomen principii commune est patri et filio, inquantum
scilicet sunt unum principium spiritus sancti per communem spirationem; et tres personae simul sunt principium
creaturae per creationem. Alio modo est proprium patris, inquantum scilicet pater est principium filii per
aeternam generationem.
Non tamen plura dicimus principia, sicut nec plures Deos; Ps. Cix, 3: tecum principium in die virtutis tuae etc..
Hic autem dicit Dominus se principium respectu totius creaturae: nam quod est per essentiam tale, est principium
et causa eorum quae sunt per participationem. Esse autem per essentiam, ut dictum est, est esse suum. Sed quia
Christus non solum habet in se divinam naturam, sed etiam humanam, ideo subdit qui et loquor vobis: nam
vocem Dei immediate homo ferre non potest, quia, secundum Augustinum, infirma corda intelligibile verbum
sine voce sensibili audire non possunt. Ex. c. XX: quid est homo, ut audiat vocem Domini Dei sui? ad hoc ergo
quod immediate ipsum divinum verbum audiremus, carnem assumpsit, cuius organo locutus est nobis: unde dicit
qui et loquor vobis; idest, humilis propter vos factus, ad ista verba descendi. Ad Hebr. I, 1: multifarie multisque
modis olim Deus loquens patribus in prophetis, novissime locutus est nobis in filio; supra I, 18: unigenitus, qui
est in sinu patris, ipse enarrabit vobis.
Vel aliter, secundum chrysostomum, ut per hoc quod dicit principium, qui et loquor vobis, reprehendat
tarditatem intellectus Iudaeorum. Nam post multa signa quae ab eo viderant fieri, adhuc indurati, quaerunt a
Domino tu quis es? etc.. Et ideo Jesus respondit ego sum principium, idest qui locutus sum vobis a principio;
quasi dicat: non habetis opus adhuc quaerere quis ego sum, cum iam deberet esse manifestum.
Hebr. V, 12: cum deberetis esse magistri propter tempus, rursum indigetis ut vos doceamini, quae sint elementa
exordii sermonum Dei.
Secundo inducit eos ad credendum Christo iudiciaria eius auctoritas; et ideo subdit multa habeo de vobis loqui et
iudicare; quasi dicat: habeo auctoritatem vos iudicandi.
Sed sciendum, quod aliud est loqui nobis, et aliud loqui de nobis. Nobis enim loquitur Christus ad nostram
utilitatem, scilicet ut ad se trahat; et sic loquitur nobis, dum vivimus, praedicando, inspirando et huiusmodi
faciendo.
Loquitur autem de nobis non ad nostram utilitatem, sed ad suam iustitiam ostendendam; et hoc modo loquetur de
nobis in iudicio futuro.
Sed contra. Supra III, 17: non enim misit Deus filium suum in mundum ut iudicet mundum, sed ut salvetur
mundus per ipsum.
Responsio. Dicendum, quod aliud est iudicare, et aliud habere iudicare. Iudicare dicit actum iudicii; et hoc non
pertinet ad primum adventum Domini, ut supra dixit: ego non iudico quemquam, scilicet ad praesens. Sed habere
iudicare dicit iudicii potestatem; et hanc habet Christus; supra V, 22: pater omne iudicium dedit filio; Act. X, 42:
ipse est qui constitutus est a Deo iudex vivorum et mortuorum.
Et ideo signanter dicit multa habeo de vobis loqui et iudicare, sed in futuro iudicio.
Inducit etiam ad credendum Christo veritas paterna; et quantum ad hoc dicit sed qui misit me, verax est; quasi
dicat: pater est verus; ego autem loquor consona ei: ergo loquor vera, ergo debetis mihi credere.
Dicit ergo qui misit me, scilicet pater, verax est, non participative, sed ipsa essentia veritatis; alias, cum filius sit
ipsa veritas, esset maior patre; Rom. III, 4: est autem Deus verax. Et ego quae audivi ab eo: non auditu humano,
sed per generationem aeternam accepi, haec loquor. Is. XXI, 10: quae audivi a Domino exercituum Deo Israel,
annuntiavi vobis; supra V, 19: non potest filius a se facere quidquam.
Hoc autem quod dixit qui misit me, verax est, dupliciter continuatur ad praecedentia. Uno modo sic. Dico quod
habeo de vobis iudicare. Sed iudicium meum verum erit, quia qui misit me, verax est. Rom. c. II, 2: iudicium Dei
est secundum veritatem.
Alio modo, secundum chrysostomum, dico quod habeo de vobis iudicare; sed hoc differo, non ex impotentia, sed
ut obediam voluntati paternae: nam qui misit me, verax est. Unde cum promiserit salvatorem et propugnatorem,
misit me nunc ad salvandum; et ego quia non loquor nisi quae audivi ab eo, ideo loquor vobis salutaria.
Consequenter cum dicit et non cognoverunt quia patrem eius dicebat Deum, reprehendit tarditatem intellectus
ipsorum: nondum enim oculos cordis apertos habebant, quibus patri et filii aequalitatem intelligerent, et hoc quia
carnales erant; I Cor. II, 14: animalis homo non percepit ea quae sunt spiritus Dei.
Hic primo praenuntiat Christus per quod pervenire debeant ad fidem, quod est remedium contra mortem; et circa
hoc duo facit.
Primo ostendit per quid venturi sunt ad fidem; secundo docet quid sit de se ipso credendum, ibi quia ego sum.
Dicit ergo primo quod ad fidem pervenire debebant per passionem eius. Unde dixit eis Jesus: cum exaltaveritis
filium hominis, tunc cognoscetis; quasi dicat: modo non cognoscitis patrem meum esse Deum; sed cum

180

