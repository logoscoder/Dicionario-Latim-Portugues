eum cognovisset, non tam constanter pro eo disputasset, et si non ignorasset, non utique dixisset quis est,
Domine>? Is. XXVI, 9: anima mea desideravit te in nocte, scilicet ignorantiae.
Sed quia, ut dicitur Sap. VI, 14: praeoccupat eos qui se concupiscunt, scilicet sapientia, ideo caeco se
concupiscenti demonstrat, cum dicit et vidisti eum, et qui loquitur tecum, ipse est: in quo ponitur documentum
fidei, quo Christus eum instruit. Et primo commemorat ei susceptum beneficium, dicens et vidisti eum, scilicet
corporaliter, qui prius nullum videbas. Quasi dicat: ab ipso virtutem videndi accepisti; Lc. X, 23: beati oculi qui
vident quae vos videtis; et Lc. II, 29: nunc dimittis servum tuum, Domine>...
Quia viderunt oculi mei salutare tuum. Secundo ponitur documentum, cum dicit et qui loquitur tecum, ipse est;
Hebr. I, 2: novissime locutus est nobis in filio.
Ex his ergo verbis confutatur error Nestorii, qui dixit, aliud suppositum in Christo filii Dei, aliud filii hominis.
Nam qui loquebatur, ex maria natus est, et hominis filius: et ipse idem qui loquitur est filius Dei, ut Dominus
dicit. Non est ergo alius et alius, quamvis natura non sit eadem utriusque.
Consequenter cum dicit at ille ait, credo, Domine>, ponitur devotio fidei in caeco. Et primo fidem quam credit
corde, confitetur ore, dicens credo, Domine>; rom. c. X, 10: corde creditur ad iustitiam, ore autem confessio fit
ad salutem. Secundo protestatur eam opere; unde procidens adoravit eum: per quod ostendit se credere eius
divinam naturam, quia mundata conscientia cognoscit illum non solum filium hominis, quod exterius videbatur,
sed filium Dei, qui carnem susceperat: nam adoratio debetur soli Deo; Deut. VI, 13: Dominum Deum tuum
adorabis.
Consequenter cum dicit et dixit ei Jesus etc. Commendatur caeci devotio, et primo ponitur devotionis caeci
commendatio; secundo Iudaeorum murmuratio, ibi audierunt quidam ex Pharisaeis; tertio murmurantium
confutatio, ibi dixit eis Jesus: si caeci essetis, non haberetis peccatum.
Commendatur autem caecus ex fidei illuminatione; unde dicit in iudicium ego in hunc mundum veni.
Contra. Supra III, 17: non enim misit Deus filium suum in mundum ut iudicet mundum etc..
Respondeo. Loquitur de iudicio condemnationis, de quo dicitur supra V, 29: qui mala egerunt, ibunt in
resurrectionem iudicii, idest condemnationis; ad quod non misit Deus filium suum in primo adventu, sed potius
ad salvandum. Hic vero loquitur de iudicio discretionis, de quo dicitur in ps.
XLII, 1: iudica me, Deus, et discerne causam meam etc.. Nam ad hoc venit ut discerneret bonos a malis: et hoc
ostendunt verba sequentia, scilicet ut qui non vident, videant; et qui vident, caeci fiant. Nam secundum
Augustinum, illi non vident qui reputant se videre, illi autem qui reputant se non videre, vident. Dicuntur autem
homines caeci spiritualiter, inquantum habent peccata; sap. c. II, 21: excaecavit eos malitia eorum. Ille ergo
reputat se videntem, qui peccata sua non recognoscit; non videre autem se reputat qui recognoscit se peccatorem.
Primum est proprium superborum; secundum est humilium.
Est ergo sensus: in iudicium veni ut non videntes videant, ut discernam humiles a superbis.
Dies enim erat inter lucem et tenebras discernens, ut scilicet, humiles, qui non vident, idest reputant se
peccatores, videant, illuminati per fidem, et qui vident, idest superbi, caeci fiant, idest remaneant in tenebris.
Secundum chrysostomum, exponitur de iudicio condemnationis, ita tamen quod hoc quod dicit in iudicium ego
in hunc mundum veni, non accipiatur causaliter, sed consecutive; quasi dicat: me veniente in mundum,
consecutum est in quibusdam iudicium condemnationis, inquantum in aliquibus condemnationis causa magis
crevit. Simile dicitur Lucae II, 34: ecce positus est in ruinam et in resurrectionem multorum: non quod ipse sit
causa ruinae, sed quia ex adventu suo hoc consequitur. Et subditur ut qui non vident, scilicet gentiles, carentes
lumine divinae notitiae, videant, idest, admittantur ad cognitionem Dei; Is. IX, 2: populus qui ambulabat in
tenebris, vidit lucem magnam, et qui vident, scilicet Iudaei, habentes Dei cognitionem, Ps. Lxxv, 2: notus in
Iudaea Deus, caeci fiant, idest, ab ipsa Dei cognitione excidant. Et hoc expresse tangit apostolus, Rom. IX, 30:
gentes quae non sectabantur iustitiam, apprehenderunt iustitiam.
Hic ponitur murmur Iudaeorum: quia enim verba Domini carnaliter intellexerunt, videntes caecum corporaliter
illuminatum, et intelligentes quod Dominus commendaret in ipso solum lumen faciei et non mentis, crediderunt
similiter quod comminaretur eis corporalem caecitatem, et exprobraret, cum dixit caeci fiant et ideo dicit quod
audierunt quidam ex Pharisaeis qui cum ipso erant, verba praedicta.
Ideo autem dicit qui cum ipso erant, ut ostendat eorum instabilitatem: quia quandoque cum ipso sunt propter
aliqua miracula quae vident; sed tamen ab eo recedunt, cum aperitur eis veritas; Lc. VIII, 13: ad tempus credunt,
et in tempore tentationis recedunt.
Et dixerunt ei: numquid et nos caeci sumus? scilicet corporaliter; quamvis spiritualiter caeci essent; Matth. XV,
14: sinite illos: caeci sunt et duces caecorum.
Hic ponitur Iudaeorum confutatio: ubi, secundum expositionem Augustini, manifestatur intentio praecedentium,
ut scilicet ostendatur de qua caecitate loquitur Dominus, quia de spirituali. Dicit ergo si caeci essetis, idest vos
caecos reputaretis, recognoscentes per humilitatem peccatum vestrum, non haberetis peccatum: quia curreretis ad
remedium. Peccatum enim remittitur per gratiam, quae non datur nisi humilibus; Iac. IV, 6: humilibus autem dat
gratiam.
Nunc vero dicitis quia videmus; idest, superbe vos videre putantes, non recognoscitis vos peccatores. Peccatum
vestrum manet, idest non remittitur; Iac. IV, 6: Deus superbis resistit.
205

