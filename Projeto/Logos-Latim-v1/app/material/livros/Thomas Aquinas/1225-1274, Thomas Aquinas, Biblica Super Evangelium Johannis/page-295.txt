Hic ponit causam quare non est manifestaturus se mundo: quae quidem causa est remotio eorum per quae dicit se
hominibus manifestaturum. Remota enim causa removetur effectus; sed ipsi non habent causam ut divina eis
manifestatio fiat: ergo mundo et mundanis Deus non est manifestaturus seipsum.
Quod non habeant causam, apparet, quia mundus non diligit me; et quantum ad hoc dicit qui non diligit me.
Iterum non obedit mihi: unde dicit sermones meos non servat.
Ut enim Gregorius dicit: de dilectione conditoris lingua et mens et vita requiritur.
Patet ergo causa quare suis manifestaturus est se, et non alienis; quia hi quidem diligunt: dilectio namque sanctos
discernit a mundo; iob XXXVI, 32: immanibus, scilicet superbis, abscondit lucem; et ita annuntiat de ea amico
suo, quod possessio eius sit; ibid. c. XXVIII, 14: abyssus dicit: non est in me; mare, idest turbulentus: non est
mecum.
Consequenter cum dicit et sermonem quem audistis, non est meus, manifestat hoc quod supra dixit si quis diligit
me, sermonem meum servabit. Et pater meus diliget eum etc.. Posset enim aliquis dicere, quod hoc dictum
nullam rationem habet, quin potius rationabilius dixisset: ego diligam eum, et ad eum veniam. Et ideo hoc
excludit dicens et sermonem quem audistis, non est meus; idest non est mihi a meipso, sed est mihi ab alio,
scilicet a patre, qui me misit. Quasi diceret: non me solum, sed nec patrem amat qui hunc non audit sermonem.
Et ideo qui eum diligit et patrem, utriusque manifestationem meretur.
Dicit ergo et sermonem, sive sermo, quem audistis, a me homine prolatum, est quidem meus, inquantum ipsum
pronuntio, et non est meus, inquantum est mihi ab alio; supra VII, 16: mea doctrina non est mea; supra eodem:
verba quae ego loquor vobis, a meipso non loquor.
Sed attende, secundum Augustinum, quod cum loquitur Dominus de sermonibus suis, pluraliter dicit, sermones
meos; ubi autem loquitur de sermone patris, loquitur in singulari, dicens et sermonem quem audistis, non est
meus; quia per verbum patris seipsum intelligi voluit, qui est unicum verbum eius. Unde nec suum se esse dicit,
sed patris, quia nec sua imago est, nec suus filius, sed patris. Sermones autem omnes in cordibus nostris sunt ab
unico verbo patris.
Hic Dominus promittit discipulis suis dona. Promiserat eis spiritum sanctum et seipsum, et ideo hic primo
ostendit quid consequentur ex adventu spiritus sancti; secundo quid consequentur ex ipso, ibi pacem relinquo
vobis.
Ex adventu spiritus sancti magna consequentur, scilicet intellectum omnium verborum Christi. Et ideo circa hoc
primo commorat eis sua documenta; secundo promittit eis intellectum eorum, ibi Paraclitus autem spiritus
sanctus...
Vos docebit omnia.
Dicit ergo quantum ad primum haec, scilicet quae dixi, locutus sum vobis, organo humanitatis, manens apud vos,
praesentia corporali. Et hoc quidem maximum beneficium est ut ipse filius nobis loquatur, et nos doceat; Hebr. I,
1: multifarie multisque modis olim Deus loquens patribus in prophetis, novissime locutus est nobis in filio; Deut.
V, 26: quae est omnis caro ut audiat Dominum suum? intellectum autem ipsorum documentorum promittit eis
per spiritum sanctum se daturum; unde dicit Paraclitus autem...
Vos docebit omnia.
Ubi tria facit circa spiritum sanctum.
Primo describit ipsum; secundo eius missionem; tertio eius effectum.
Ipsum quidem describit multipliciter: quia Paraclitum, spiritum et sanctum.
Paraclitus quidem est, quia consolatur nos et quantum ad tristitias de turbationibus huius mundi, de quibus nos
consolatur, II cor. c. VII, 5: foris pugnae, intus timores; II cor. c. I, 4: qui consolatur nos in omni tribulatione
nostra. Et hoc facit inquantum est amor, faciens nos amare Deum, et eum pro magno habere: propter quod cum
gaudio contumelias patimur, secundum illud act. c. VIII, 39: ibant apostoli gaudentes a conspectu Concilii,
quoniam digni habiti sunt pro nomine Jesu contumeliam pati; Matth. V, V. 12: gaudete et exultate, quia merces
vestra copiosa est in caelis. Item consolatur nos contra tristitias de peccatis praeteritis: de quibus dicitur Matth.
V, 5: beati qui lugent.
Et hoc facit inquantum dat nobis spem veniae; infra XX, 23: accipite spiritum sanctum; quorum remiseritis
peccata, remittuntur eis; Is. Lxi, 3: ut ponerem consolationem lugentibus in sion.
Spiritus quidem est, quia movet corda ad obediendum Deo. Is. LIX, 19: cum venerit quasi fluvius violentus,
quem spiritus Domini cogit; Rom. VIII, 14: qui spiritu Dei aguntur, hi sunt filii Dei.
Sanctus autem est, quia consecrat nos Deo; omnia autem consecrata dicuntur sancta; I Cor. VI, 19: nescitis
quoniam corpora nostra templum sunt spiritus sancti? Ps. XLV, V. 5: fluminis impetus laetificat civitatem Dei
etc..
Consequenter cum dicit quem mittet pater in nomine meo, agit de eius missione. Non est autem intelligendum
quod per motum localem ad nos veniat, sed quia quodam novo modo in eis esse debeat, quo prius non fuerat; Ps.
Ciii, 30: emitte spiritum tuum, et creabuntur, scilicet in esse spirituali.
Sed attende, quod spiritus sanctus a patre et filio mittitur: et ideo ad hoc ostendendum, quandoque dicit quod
pater mittit eum, sicut hic; quandoque quod ipse, infra c. XVI, 7: quem ego mittam vobis etc.. Sed numquam

295

