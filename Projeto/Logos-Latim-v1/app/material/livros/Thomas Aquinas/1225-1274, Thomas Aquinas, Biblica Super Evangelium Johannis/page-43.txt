Nec vacat mysterio quod trans iordanem sit. Iordanis enim interpretatur descensus eorum; et, secundum
Origenem, significat Christum, qui descendit de caelis, ut dicit ipse: descendi de caelo, ut facerem voluntatem
patris mei. Unde dicitur eccli.
XXIV, 41: ego quasi fluvius dorix. Per ipsum autem omnes ingredientes in hunc mundum, mundari convenit,
secundum illud Apoc. I, 5: lavit nos a peccatis nostris in sanguine suo.
Convenienter etiam iordanis baptismum significat.
Ipse enim confinium est inter illos qui acceperunt sortes hereditatis a Moyse ex una parte iordanis, et illos qui
acceperunt a iosue ex alia; et ita baptismus quasi quoddam confinium est inter Iudaeos et gentiles, qui
proficiscuntur illuc, ut se lavent ad Christum venientes, ut opprobrium peccati deponant. Sicut enim filios Israel
terram promissionis intrantes oportuit transire iordanem, ita et per baptismum oportet patriam caelestem intrare.
Dicit autem trans iordanem, ut insinuet quod etiam transgressoribus et peccatoribus baptismum poenitentiae
praedicabat Ioannes; unde et Dominus, matth. c. IX, 13: non veni vocare iustos, sed peccatores.
|#14 Lectio 14
Supra Ioannes perhibuit testimonium Christo interrogatus; hic vero perhibet aliud testimonium Christo
spontaneus.
Et primo quidem fert ipsum testimonium; secundo testimonium latum confirmat, ibi et testimonium perhibuit
Ioannes.
Circa primum autem primo quidem describuntur circumstantiae testimonii; secundo ponitur ipsum testimonium,
ibi ecce agnus Dei; tertio excluditur suspicio testis, ibi et ego nesciebam eum.
Describuntur autem circumstantiae.
Una quidem ex parte temporis. Unde dicit altera die: in quo quidem commendatur Ioannis constantia, quia non
uno die, non semel tantum, sed pluribus diebus et multoties Christo testimonium perhibebat. Ps.
Cxliv, 2: per singulos dies benedicam tibi.
Commendatur etiam eius profectus: quia non debet nobis succedere una dies sicut alia; sed quae succedit debet
esse altera, idest melior; iuxta illud Ps. Lxxxiii, 8: ibunt de virtute in virtutem.
Alia circumstantia ponitur ex parte modi testificandi, quia vidit Ioannes Jesum: in quo insinuatur certitudo. Nam
testimonium de visu certissimum est.
Alia vero circumstantia ponitur ex parte eius cui testimonium perhibetur. Unde dicit Jesum ad se venientem,
scilicet de Galilaea, ut dicitur Matth. III, 13: venit Jesus a Galilaea.
Nec tamen intelligendum est de adventu quo venit ad baptismum, de quo ibi loquitur matthaeus, sed de alio
adventu quo iam baptizatus, et circa iordanem aliquamdiu commoratus, venit ad Ioannem, alias non dixisset:
super quem videris spiritum descendentem et manentem super eum, hic est qui baptizat in spiritu sancto. Et ego
vidi etc..
Iam ergo viderat eum, et spiritum super eum descendentem quasi columbam etc., ut infra dicit.
Huius autem Christi ad Ioannem adventus post baptismum una causa fuit ut testimonium Ioannis certificaretur.
Dixerat enim Ioannes de Christo: ipse est qui post me venturus est: nam aliquis posset errare in cognitione
venturi, cum adesset; venit ad Ioannem, ab eo digito ostendendus, dicente Ioanne ecce agnus Dei etc..
Alia ratio ut excluderet errorem. Posset enim aliquis credere quod Christus prima vice, cum venit ad baptismum,
venerit ad Ioannem sicut a peccatis purgandus. Christus ergo, ut hoc excluderet, venit etiam ad eum post
baptismum. Unde signanter dicit Ioannes ecce qui tollit. Peccatum nullum fecit, sed venit peccatum tollere. Venit
etiam ut praeberet humilitatis exemplum: quia, ut dicitur Eccli. III, 20, quanto maior es, humilia te in omnibus.
Et advertendum, quod sicut Christo iam concepto, quando virgo mater ascendit in montana cum festinatione,
elisabeth matrem Ioannis visere, Ioannes in utero matris existens, nec loqui valens, reverentiam Christo et
tripudium faciens, exultavit in utero; ita et nunc, Christo ex humilitate ad eum venienti testimonium et
reverentiam praebet, et in vocem prorumpit, dicens ecce agnus Dei etc..
Ubi testimonium Ioannis ponitur: in quo quidem ostendit virtutem Christi, et dignitatem eius, ibi hic est de quo
dixi.
Virtutem quidem ostendit dupliciter.
Primo proponendo figuram; secundo exponendo eam, ibi ecce qui tollit peccata mundi.
Circa primum sciendum est, quod, sicut dicit Origenes, in veteri lege consueverunt quinque animalia offerri in
templo: tria de terrestribus, scilicet vitulus, capra et ovis, sed ovium quidem aries, ovis et agnus; de volatilibus
vero duo, turtur scilicet, et columba: quae quidem omnia praefigurativa fuerunt veri sacrificii, quod est Christus,
qui semetipsum obtulit oblationem Deo, ut dicitur Eph. V, 2.
Quare ergo baptista Christo testimonium perhibens, agnum specialiter nominavit? huius ratio est, quia sicut
dicitur Num. XXVIII, V. 3 s., licet alia fierent sacrificia in templo ceteris temporibus, unum tamen erat
quotidianum, in quo iugiter unus agnus mane, et alius vespere offerebatur; nec hoc mutabatur unquam, sed
tamquam principale observabatur, alia vero ex adiuncto. Et ideo per agnum, qui erat principale sacrificium,
significatur Christus, qui est principale sacrificium.

43

