Comparat autem Christum ad se Ioannes, cum dicit ipse est qui post me venturus est. Ubi primo ponit
excellentiam Christi ad seipsum; secundo vero excellentiae immensitatem ostendit, ibi cuius non sum dignus ut
solvam corrigiam calceamenti.
Excellentiam autem Christi ad seipsum ostendit et quantum ad ordinem praedicationis, et quantum ad ordinem
dignitatis.
Quantum quidem ad ordinem praedicationis, Ioannes primo innotuit. Et ideo dicit ipse est qui post me venit, ad
praedicandum, baptizandum et moriendum; quia, ut dicitur Lc. I, 76, praeibis ante faciem Domini, parare vias
eius. Sed Ioannes quidem praecessit Christum, sicut imperfectum perfectum, et sicut dispositio formam; sicut
dicitur I cor. c. XV, 46: non prius quod spirituale, sed quod animale. Nam tota vita Ioannis fuit quoddam
praeparatorium ad Christum; unde dixit supra ego vox clamantis in deserto.
Sed Christus praecessit Ioannem et nos omnes, sicut perfectum imperfectum, et sicut exemplar exemplatum.
Matth. XVI, 24: si quis vult venire post me, abneget semetipsum, et tollat crucem suam, et sequatur me; I pet. c.
II, 21: Christus passus est pro nobis, vobis relinquens exemplum.
Quantum vero ad ordinem dignitatis, cum dicit qui ante me factus est, idest, mihi praelatus est, et dignitate
praepositus; quia, ut dicit infra III, 30, me oportet minui, illum autem crescere.
Immensitatem autem excellentiae assignat cum dicit cuius ego non sum dignus ut solvam eius corrigiam
calceamenti.
Quasi dicat: non intelligatis ipsum mihi in dignitate praepositum sicut unus homo praefertur alteri, sed tam
excellenter, quod nihil sum in comparatione ad ipsum. Et hoc patet, quia non sum dignus ut solvam corrigiam
calceamenti eius: quod est minimum obsequium quod hominibus fieri potest.
Ex quo patet quod Ioannes multum accesserat ad Dei cognitionem, inquantum ex consideratione infinitae
magnitudinis Dei se totaliter vilipendebat, et nihil se esse dicebat.
Sicut Abraham, cum Deum cognovisset, dicebat, Gen. XVIII, 27: loquar ad Dominum meum, cum sim pulvis et
cinis. Sic iob c. XLII, 5, cum Dominum vidisset, dixit: nunc oculus meus videt te; idcirco ipse me reprehendo, et
ago poenitentiam in favilla et cinere. Sic Is. XL, 17, postquam vidit gloriam Dei dixit: omnes gentes quasi non
sint, sic sunt coram eo. Et haec quidem expositio est litteralis.
Exponitur autem et mystice. Uno modo secundum Gregorium, ut per calceamentum, quod fit de pellibus
mortuorum animalium, intelligatur humana natura mortalis, quam Christus assumpsit; Ps. LIX, 10: in idumaea
extendam calceamentum meum etc..
Corrigia autem calceamenti eius, est ipsa unio divinitatis et humanitatis, quam nec Ioannes, nec aliquis, potest
solvere nec potuit plene investigare, cum talis esset quod hominem faceret Deum, et Deum hominem. Et ideo
dicit cuius non sum dignus ut solvam corrigiam calceamenti; idest, ut explicem mysterium incarnationis etc..
Intelligendum est plene et perfecte: nam quoquo modo et Ioannes et alii praedicatores, licet imperfecte, solvunt
corrigiam calceamenti.
Alio modo exponitur, quia in veteri lege praeceptum erat, Deut. XXV, 5-10 quod quando aliquis moriebatur sine
liberis, frater defuncti uxorem defuncti recipere tenebatur, et ex ea semen fratri suo suscitare; quod si nollet eam
in uxorem recipere, tunc aliquis propinquus defuncti eam recipere volens, debebat eum discalceare in signum
huius cessionis, et illam in uxorem recipere, et domus eius debebat vocari domus discalceati. Secundum hoc ergo
dicit cuius non sum dignus corrigiam calceamenti solvere; idest, non sum dignus habere sponsam, quae sibi
debetur, ecclesiam. Quasi dicat: non sum dignus ut vocer sponsus ecclesiae, quae consecratur Christo in
baptismo spiritus; ego autem baptizo in aqua tantum. Infra III, 29: qui habet sponsam, sponsus est etc..
Locus autem, ubi praedicta facta sunt, subditur consequenter, cum dicit haec in bethania facta sunt trans
iordanem.
Sed circa hoc primo consurgit quaestio.
Cum bethania sit in monte oliveti quod est iuxta ierusalem, sicut dicitur Io. XI, 1 et Matth. XXVI, 6 quomodo
dicit quod facta sunt trans iordanem, qui multum distabat ab ierusalem? sed dicendum, secundum Origenem et
chrysostomum, quod non debet dici bethania, sed bethabora, quae est quaedam villa ultra iordanem: et hoc quod
dicit bethania, corruptum est vitio scriptorum. Sed quia tam libri Graeci quam Latini habent bethania, ideo
dicendum est aliter, quod est duplex bethania: una quae est prope ierusalem in latere montis oliveti, alia trans
iordanem, ubi erat Ioannes baptizans.
Quod autem mentionem facit de loco, habet rationem litteralem et mysticam.
Litteralem quidem secundum chrysostomum, quia Ioannes scribebat evangelium istud viventibus forte aliquibus
qui et tempus quo ista facta sunt, et locum viderunt, et ideo quasi ad maiorem certitudinem illos testes facit
illorum quae viderant.
Mysticam vero, quia haec loca conveniunt baptismo. Nam, si dicatur bethania, quae domus obedientiae
interpretatur, significat quod necesse est per obedientiam fidei ad baptismum pervenire; Rom. I, 5: ad
obediendum fidei in omnibus gentibus. Si vero dicatur bethabora, quae interpretatur domus praeparationis,
significat quod per baptismum praeparatur homo ad vitam aeternam.

42

