Et secundum hoc continuatur ad hoc quod dixerat: in propria venit; quasi dicat: verbum Dei in propria venit. Sed
ne credas ipsum venisse, locum mutando, ostendit modum quo venit, scilicet per incarnationem: eo enim modo
venit, quo missus est a patre, a quo missus est, inquantum factus est caro.
Gal. IV, 4: misit Deus filium suum, factum ex muliere etc., ubi dicit Augustinus: eo missum, quo factum.
Secundum chrysostomum autem continuatur ad illud dedit eis potestatem etc.; quasi dicat: si quaeris unde potuit
dare hanc potestatem hominibus, ut filii Dei fierent, respondet evangelista quia verbum caro factum est, dedit
nobis quod possemus filii Dei fieri.
Gal. IV, 5: misit Deus filium suum, ut adoptionem filiorum Dei reciperemus.
Secundum vero Augustinum continuatur sic ad hoc quod dixerat sed ex Deo nati sunt: quasi enim dure videbatur,
ut homines ex Deo nascerentur, ideo quasi in argumentum huius dicti, ut scilicet verbum esse credatur, subdit
evangelista illud de quo minus videtur, scilicet quod verbum caro factum est. Quasi dicat: ne mireris si homines
ex Deo sunt nati, quia verbum caro factum est, idest Deus factus est homo.
Notandum quod hoc quod dicitur verbum caro factum est, quidam male intelligentes, sumpserunt occasionem
erroris.
Quidam namque posuerunt verbum ita carnem factum esse ac si ipsum vel aliquid eius sit in carnem conversum,
sicut cum farina fit panis, et aer ignis. Et hic fuit eutiches, qui posuit commixtionem naturarum in Christo, dicens
in eo eamdem fuisse Dei et hominis naturam.
Sed huius opinionis falsitas manifeste apparet, quia, sicut est dictum supra, verbum erat Deus. Deus autem
immutabilis est, ut dicitur Mal. III, 6: ego Deus, et non mutor, unde nullo modo potest esse quod in aliam
naturam convertatur. Est ergo dicendum contra eutichem verbum caro factum est: verbum carnem assumpsit,
non quod ipsum verbum sit ipsa caro; sicut si dicamus: homo factus est albus, non quod ipse sit ipsa albedo, sed
quod albedinem assumpsit.
Fuerunt etiam alii qui, licet crederent verbum non in carnem mutatum sed quod eam assumpsit, tamen dixerunt
ipsum assumpsisse carnem sine anima; nam si carnem animatam assumpsisset, dixisset evangelista: verbum caro
cum anima factum est.
Et sic fuit error Arii, qui dixit quod in Christo non erat anima, sed verbum Dei erat ibi loco animae.
Et huius positionis falsitas apparet, tum quia repugnat sacrae Scripturae, quae in pluribus locis mentionem facit
de anima Christi, sicut illud Matth. XXVI, 38: tristis est anima mea usque ad mortem; tum etiam quia quaedam
passiones animae recitantur de Christo, quae in verbo Dei nullo modo esse possunt, nec etiam in carne sola, sicut
illud Matth. XXVI, 37: coepit Jesus taedere, et maestus esse; tum etiam quia Deus non potest esse forma alicuius
corporis; nec etiam Angelus corpori uniri potest per modum formae, cum secundum naturam a corpore sit
separatus; anima autem unitur corpori sicut forma. Non igitur verbum Dei corporis forma esse potest.
Praeterea, constat quod caro non sortitur speciem carnis, nisi per animam: quod patet, quia recedente anima a
corpore hominis, seu bovis, caro hominis vel bovis, non dicitur caro nisi aequivoce. Si ergo verbum non
assumpsit carnem animatam, manifestum est quod non assumpsit carnem. Sed verbum caro factum est; ergo
carnem animatam assumpsit.
Fuerunt autem alii, qui, ex hoc moti, dixerunt verbum carnem quidem animatam assumpsisse, sed anima
sensitiva tantum, non intellectiva, loco cuius in corpore Christi dixerunt verbum esse. Et hic fuit error
Apollinaris, qui quandoque Arium secutus est, tandem propter auctoritates praedictas coactus fuit ponere
aliquam animam in Christo, quae posset harum passionum esse subiectum, ita tamen quod ratione et intellectu
careret sed loco horum verbum esset in homine Christo.
Sed hoc manifeste apparet esse falsum, quia repugnat auctoritati sacrae Scripturae, in qua quaedam dicuntur de
Christo, quae nec in divinitate, nec in anima sensitiva, nec in carne inveniri possunt: sicut illud quod admiratus
est, ut dicitur Matth. VIII, 10; admiratio autem est passio animae rationalis et intellectivae, cum sit desiderium
cognoscendi causam occultam effectus visi. Sic igitur, sicut tristitia cogit in Christo ponere partem animae
sensitivam, contra Arium, ita admiratio cogit ponere in ipso partem animae intellectivam, contra Apollinarem.
Idem etiam apparet per rationem. Sicut enim non est caro sine anima, ita non est vera caro humana sine anima
humana, quae est anima intellectiva. Si ergo verbum assumpsit carnem animatam anima sensitiva tantum, et non
rationali, non assumpsit carnem humanam: et ita non poterit dici: Deus factus est homo.
Praeterea ad hoc verbum humanam naturam assumpsit, ut eam repararet. Ergo id reparavit quod assumpsit. Si
ergo non assumpsit animam rationalem, non reparasset eam: et sic nullus fructus proveniret nobis ex verbi
incarnatione, quod falsum est. Verbum ergo caro factum est, idest carnem animatam anima rationali assumpsit.
Sed forte dicis: si verbum carnem sic animatam assumpsit, quare evangelista de anima rationali mentionem non
fecit, sed de carne solum dicens verbum caro factum est? respondeo dicendum quod propter quatuor rationes
evangelista hoc fecit. Primo ad ostendendum veritatem incarnationis contra Manichaeos, qui dicebant verbum
non assumpsisse veram carnem, sed phantasticam tantum, cum non esset conveniens ut boni Dei verbum
assumeret carnem, quam ipsi dicebant diaboli creaturam. Et ideo evangelista, ut hoc excluderet, fecit de carne
specialiter mentionem; sicut et Christus, Lc. XXIV, 39, existimantibus discipulis eum esse phantasma, veritatem
resurrectionis ostendit, dicens: spiritus carnem et ossa non habet, sicut me videtis habere.

28

