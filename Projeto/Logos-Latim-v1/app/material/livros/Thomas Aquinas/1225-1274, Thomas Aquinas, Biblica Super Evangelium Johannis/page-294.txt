Secundo ut ad eum videndum oculos elevet; Is. XL, 26: levate in excelsum oculos vestros, et videte quis creavit
haec. Tertio ut visioni vacet: nam spiritualia videri non possunt, nisi quis vacet a terrenis; Ps. XXXIII, 9: vacate,
et videte, quoniam suavis est Dominus.
Et haec tria facit caritas. Nam ipsa animam hominis Deo coniungit; I Io. IV: qui manet in caritate, in Deo manet,
et Deus in eo. Ipsa ipsum intuitum ad Deum erigit; Matth. VI, 21: ubi est thesaurus tuus, ibi est cor tuum. Unde
dicitur: ubi est amor tuus, ibi oculus. Ipsa enim a mundanis vacare facit; I Io. II, 15: qui diligit saeculum, non est
perfecta caritas Dei in illo. Ergo, e contrario, qui perfecte Deum diligit, non est in illo amor saeculi.
Ex caritate autem sequitur obedientia; unde dicit sermonem meum servabit.
Ut dicit Gregorius: probatio dilectionis, exhibitio est operis. Numquam est Dei amor otiosus; operatur enim
magna si est, si autem operari renuit, amor non est. Voluntas enim, et maxime quae est de fine, movet alias
potentias ad actus suos: non enim quiescit homo nisi faciat ea per quae ad finem intentum perveniat, praecipue si
est intensa ad ipsum. Quando ergo voluntas hominis intensa est ad Deum, qui est finis eius, movet omnes vires
ad faciendum ea quae ad ipsum ducunt. Intenditur autem in Deum per caritatem; et ideo caritas est quae nos
servare mandata facit; II Cor. V, 14: caritas Christi urget nos; Cant. VIII, 7: lampades eius, lampades ignis. Et
per obedientiam homo efficitur idoneus ad videndum Deum; ps.
Cxviii, 104: a mandatis tuis, scilicet a me servatis, intellexi. Et iterum: super senes intellexi.
Consequenter cum dicit et pater meus diliget eum, ponitur processus et ordo manifestationis. Tria autem sunt per
quae fit homini divina manifestatio.
Primum est divina dilectio; et quantum ad hoc dicit pater meus diliget eum. Supra est dictum quare dicit diliget
in futuro, quantum videlicet ad effectum dilectionis, qui tamen ab aeterno dilexit quantum ad voluntatem
benefaciendi; Mal. I, 2: Iacob dilexi, esau autem odio habui. Non autem dicit, ego diligam eum, quia hoc iam eis
patuit supra. Prov. VIII, 17: ego diligentes me diligo. Restabat ergo ut insinuaret eis quia pater diligeret eos;
Deut. IV, 37: dilexit populos: omnes sancti in manu eius sunt.
Secundum est divina visitatio; et quantum ad hoc dicit et ad eum veniemus.
Sed contra. Venire mutationem localem significat; sed Deus non mutatur; ergo etc..
Responsio. Deus dicitur venire ad nos non quod ipse moveatur ad nos, sed quia nos movemur ad ipsum. Dicitur
enim aliquid venire in locum in quem prius non fuit: hoc autem Deo non convenit, cum sit ubique; Ier. XXIII,
24: caelum et terram ego impleo.
Dicitur etiam venire in aliquem, inquantum est ibi novo modo, secundum quem prius non fuerat ibi, scilicet per
effectum gratiae: et per hunc effectum gratiae facit nos ad se accedere.
Sed attendendum, secundum Augustinum, quod tribus modis Deus venit ad nos, et iisdem nos imus ad eum.
Primo quidem venit ad nos implendo suis effectibus, et nos imus ad eum capiendo ipsos; eccli. c. XXIV, 26:
transite ad me omnes qui concupiscitis me, et a generationibus meis implemini.
Secundo illuminando, et nos imus ad eum considerando; Ps. XXXIII, 6: accedite ad eum, et illuminamini. Tertio
vero adiuvando, et nos ad eum obediendo: quia nec obedire possumus nisi adiuti a Christo; Is. II, V. 3: venite,
ascendamus ad montem Domini.
Sed quare non fecit mentionem de spiritu sancto? Augustinus dicit, quod non dicitur hoc, quod ipse sit
excludendus adveniente patre et filio, quia supra dicitur: ut maneat vobiscum in aeternum. Sed cum in trinitate
sint duo: scilicet personarum distinctio, et essentiae unitas: aliquando quidem fit mentio de tribus personis, ad
insinuandum distinctionem personarum: aliquando vero facit mentionem de duabus sine tertia, ad insinuandum
essentiae unitatem.
Vel dicendum, quod cum spiritus sanctus nihil sit aliud quam amor patris et filii, posito patre et filio intelligitur
spiritus sanctus.
Tertio ad Dei manifestationem necessaria est perseverantia utriusque, scilicet in dilectione Dei, et in eius
visitatione; et quantum ad hoc dicit et mansionem apud eum faciemus. In quo duo tangit. Primo quidem
firmitatem adhaesionis ad Deum cum dicit mansionem. Nam Deus venit ad quosdam per fidem, sed, non manet,
quia ad tempus credunt, et in tempore tentationis recedunt: Matth. VIII, 13. Ad quosdam venit per peccati
compunctionem, non tamen manet cum eis, quia revertuntur ad peccata; prov. c. XXVI, 11: sicut canis qui
revertitur ad vomitum suum, sic imprudens qui iterat stultitiam suam. Sed in suis praedestinatis permanet
semper; Matth. Ult., 20: ecce ego vobiscum sum omnibus diebus usque ad consummationem saeculi.
Secundo ostendit familiaritatem Christi ad homines: quia apud eum, scilicet diligentem ad obediendum,
inquantum scilicet delectatur nobiscum, et facit nos delectari in ipso. Prov. c. VIII, 31: deliciae meae esse cum
filiis hominum; Is. VI, 5: gaudebit super te Dominus Deus tuus.
Chrysostomus autem referens hoc ad aliam intentionem, dicit, quod Iudas audiens non relinquam vos orphanos
etc., vos autem videbitis me etc., existimavit, quod Christus post mortem venturus esset ad eos, sicut mortui
veniunt ad nos in somno; unde quaerit: quid est factum quia nobis manifestaturus es teipsum, et non mundo?
quasi diceret: vae nobis, quoniam morieris et ut mortuus debes nobis assistere. Ut ergo hoc excludat, dicit: ego et
pater ad eum veniemus, idest, sicut pater manifestat seipsum, ita et ego, et mansionem apud eum faciemus: quod
somniorum non est, in quibus nulla mora contrahitur.

294

