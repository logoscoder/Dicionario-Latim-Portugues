Si enim filius habitasset invisibiliter, et diceret: expedit ut recedam, quia veniet spiritus sanctus utique maior eo
spiritus sanctus reputaretur.
|#3 Lectio 3
Supra consolatus est Dominus apostolos per promissionem spiritus sancti; hic ostendit utilitatem quam spiritus
sanctus adveniens afferet eis. Et ponit triplicem utilitatem: unam ex parte mundi, aliam ex parte discipulorum, et
tertiam ex parte Christi.
Ex parte quidem mundi, quia spiritus sanctus adveniens mundum arguet; ex parte discipulorum, quia eos
instruet, ibi adhuc multa habeo vobis dicere etc.; ex parte Christi, quia ipsum clarificabit, ibi ille me clarificabit
etc..
Circa primum duo facit.
Primo ponit utilitatem adventus spiritus sancti quantum ad mundum; secundo exponit eam, ibi de peccato
quidem, quia non crediderunt in me.
Dicit ergo: expedit vobis ut ego vadam, quia mittam spiritum sanctum ad vos, et, cum venerit ille, arguet
mundum de peccato et de iustitia et de iudicio. Quod dupliciter legitur. Uno modo secundum Augustinum, alio
modo secundum chrysostomum.
Secundum Augustinum quidem hoc modo: cum venerit, scilicet spiritus sanctus, ille arguet, idest reprehendet,
mundum; Prov. IX, 8: argue sapientem, et diliget te.
Sed numquid non etiam Christus arguit mundum? arguit quidem, supra VIII, 41: ex patre diabolo estis, et Matth.
XXIII, multa contra Pharisaeos et Scribas dicens. Quare ergo dicit ille arguet, quasi ipse non arguerit? sed forte
diceret aliquis quod Christus solos Iudaeos arguit, spiritus autem sanctus in discipulis et per discipulos arguit
totum mundum. Sed huic contrariatur quod Christus loquitur in apostolis et per apostolos sicut spiritus sanctus;
II Cor. Ult., 3: experimentum quaeritis eius qui in me loquitur Christus.
Et ideo dicendum, quod dixit ille arguet mundum, qui invisibiliter penetrans corda vestra, diffundet in eis
caritatem, qua timore depulso, arguendi habebitis potestatem.
Quamdiu enim discipuli carnaliter ad Christum afficiebantur, spiritus sanctus non erat in eis, ut dictum est, eo
modo quo postea fuit: et ideo non erant ita audaces sicut post eius adventum fuerunt; Ps. XXXII, 6: spiritu oris
eius omnis virtus eorum, scilicet apostolorum; II Paral. XXIV, 20: spiritus Domini induit zachariam. Ille etiam
arguet mundum, quia corda quae ante mundana fuerant, replens fecit quod ea se reprehenderent; iob XIII, 15:
arguam vias meas coram illo etc.. Et hoc facit spiritus sanctus; Ps. L, 12: spiritum rectum innova in visceribus
meis.
Sed de quo arguet? de tribus.
De peccato quod commiserunt; Is. LVIII, 1: annuntia populo meo scelera eorum etc.. Et hoc apostoli fecerunt;
Ps. XVIII, 5: in omnem terram exivit sonus eorum. Item de iustitia quam neglexerunt; Is. XXIX: iustitiam non
fecerunt etc.. Et hoc apostoli fecerunt: Rom. III, 10: non est iustus quisquam. Item de iudicio, quod
contempserunt: ut enim dicitur Prov. XVIII, 3, impius cum in profundum peccatorum venerit, contemnet; Ez. V,
6: contempsit iudicia mea etc..
Hic exponit. Et primo, quod dicit de peccato, et hoc quia non crediderunt in me. Solum de peccato infidelitatis
arguit: quia per fidem omnia alia peccata dimittuntur, Matth. XXV, 35 ss.. Dominus damnatis solum defectum
misericordiae imputat, quia per misericordiam omnia peccata purgantur; Prov. XV, 27: per misericordiam et
fidem purgantur peccata. Sic ergo et hic, quia infidelitate manente, peccata cetera detinentur, et ea discedente
cetera dimittuntur.
Dicit autem quia non crediderunt in me; et non dicit mihi, vel me, quia Daemones credunt Christum esse, et
contremiscunt; Iac. II, 19. Sed in me, per fidem formatam sperando et diligendo.
Secundo de iustitia, et hoc quia ad patrem vado etc.. Quod quidem potest dupliciter exponi: quia vel de iustitia
Christi, vel de iustitia apostolorum. De iustitia quidem apostolorum sic: de iustitia nostra, quod non sunt imitati.
Iustitia dico non ex lege, sed ex fide; Rom. III, 22: iustitia autem Dei per fidem Jesu Christi. Fides autem de
invisibilibus est: Hebr. XI, 1. Discipuli autem aliquid videbant, scilicet eius humanitatem, et aliquid non
videbant, scilicet eius divinitatem: sed hoc promittit eis in praemium; supra XIV, 21: manifestabo eis meipsum.
Habebant ergo discipuli fidem de Christo quantum ad divinitatem tantum; sed quando subtracta fuit eis
humanitas Christi, tunc eorum fides erat de utroque: et ideo, secundum Augustinum super Ioan., dicit quia vado
ad patrem, et iam non videbitis me; quasi dicat: vos creditis in me secundum divinitatem, et, quia vado ad
patrem, credetis in me etiam quantum ad humanitatem: quam quidem fidei iustitiam mundus non imitatur.
Sed dicit et iam non videbitis me: non quod numquam sint eum visuri, sed quia non visuri sunt eum in ista carne
mortali.
Viderunt eum in resurrectione, sed immortalem existentem; et videbunt eum in iudicio, sed in maiestate
venientem. De iustitia quidem Christi exponit de verbis Domini.
Iudaei enim noluerunt recognoscere quod Christus iustus esset; supra IX, 24: nos scimus quia hic homo peccator
est. Arguet eos de hac iustitia, dicens quia ad patrem vado: quia hoc ipsum quod ad patrem vado, iustitiae meae

317

