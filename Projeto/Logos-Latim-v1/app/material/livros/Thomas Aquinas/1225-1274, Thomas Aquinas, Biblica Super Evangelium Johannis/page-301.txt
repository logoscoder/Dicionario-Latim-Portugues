sancti. Quarto mundat per virtutem fidei; Act. XV, 9: fide purificans corda eorum. Dicit ergo eis vos, iam
instructi, iam commoti, iam baptizati, iam in fide firmati, mundi estis propter sermonem quem locutus sum
vobis. Supra eodem: vos mundi estis, sed non omnes.
Sed cum supra dixerit officium agricolae esse purgare, manifeste ostendit se esse agricolam, dicens sermonem
suum purgativum.
Et vere ipse, inquantum Deus, mundator est palmitum, et agricola.
Hic inducit eos ad perseverantiam; quasi diceret: quia mundi estis, et tantum beneficium recepistis, debetis in eo
perseverare. Unde dicit manete in me, per caritatem, I Io. IV, 16: qui manet in caritate, in Deo manet, et per
sacramentorum participationem, supra VI, 57: qui manducat carnem meam, et bibit sanguinem meum, in me
manet. Dicit ergo manete in me, gratiam suscipiendo, et ego in vobis, vos adiuvando.
Consequenter cum dicit sicut palmes non potest ferre fructum a semetipso nisi manserit in vite, sic nec vos nisi
in me manseritis, inducit rationes inhaesionis, quae sunt quatuor.
Prima sumitur ex haerentium sanctificatione; secunda ex non haerentium punitione, ibi si quis in me non
manserit mittetur foras; tertia ex voluntatis inhaerentium assecutione, ibi si manseritis in me...
Quodcumque volueritis petetis, et fiet vobis; quarta ex Dei glorificatione, ibi in hoc clarificatus est pater etc..
Circa primum duo facit.
Primo ostendit quod inhaesio ad Christum est necessaria ad fructificandum; secundo quod est efficax, ibi qui
manet in me et ego in eo, hic fert fructum multum.
Circa primum duo facit. Primo proponit similitudinem; secundo ostendit eam esse convenientem.
Dicit ergo quantum ad primum: dico, quod debetis in me manere ad hoc quod fructificetis, quia sicut palmes, ad
litteram, palmes materialis, non potest ferre fructum a semetipso, nisi manserit in vite, ex cuius radice humor ad
vegetationem palmitum ascendit, ita et vos, supple: non potestis ferre fructum, nisi in me manseritis. Mansio
ergo in Christo est ratio fructificationis. Unde de his qui in Christo non manent, dicitur rom. c. VI, 21: quem ergo
fructum habuistis in his in quibus nunc erubescitis? iob XV, 34: congregatio hypocritarum sterilis.
Haec autem similitudo conveniens est: quia ego sum vitis, et vos palmites, quasi diceret: talis est comparatio
vestrum ad me, qualis palmitum ad vitem. De istis palmitibus dicitur in Ps. Lxxix, 12: extendit palmites suos
usque ad mare.
Hic ostendit quod mansio in Christo sit efficax, et primo ostendit eius efficaciam; secundo subdit efficaciae
causam.
Dicit ergo primo: dico, quod non solum necessaria est hominis mansio in me ut fructificet, sed etiam est efficax;
quia qui manet in me, credendo, obediendo, perseverando, et ego in eo, illuminando, subveniendo,
perseverantiam dando, hic, et non alius, fert fructum multum.
Fert, inquam, triplicem fructum in vita ista. Primus est abstinere a peccatis; Is. XXVII, V. 4: hic est omnis
fructus, ut tollatur peccatum.
Secundus est vacare operibus sanctitatis; Rom. VI, 22: habetis fructum vestrum in sanctificatione etc.. Tertius
fructus est vacare aedificationi aliorum; Ps. Ciii, 13: de fructu operum tuorum satiabitur terra. Fert etiam quartum
fructum in vita aeterna; supra IV, 36: fructum congregat in vitam aeternam.
Hic est ultimus et perfectus fructus laborum nostrorum; Sap. III, 15: bonorum laborum gloriosus est fructus.
Ratio autem huius efficaciae est, quia sine me nihil potestis facere. In quo et corda instruit humilium, et ora
obstruit superborum, et praecipue pelagianorum, qui dicunt bona opera virtutum et legis sine Dei adiutorio ex
seipsis facere posse: in quo dum liberum arbitrium asserere volunt, eum magis praecipitant.
Ecce enim Dominus hic dicit, quod sine ipso non solum magna, sed nec minima, immo nihil facere possumus.
Nec mirum quia nec Deus sine ipso aliquid facit; supra, I, 3: sine ipso factum est nihil. Opera enim nostra aut
sunt virtute naturae, aut ex gratia divina.
Si virtute naturae, cum omnes motus naturae sint ab ipso verbo Dei, nulla natura ad aliquid faciendum moveri
potest sine ipso. Si vero virtute gratiae: cum ipse sit auctor gratiae, quia gratia et veritas per Jesum Christum
facta est, ut dicitur supra I, V. 17: manifestum est quod nullum opus meritorium sine ipso fieri potest; II Cor. III,
V. 5: non quod sufficientes simus aliquid cogitare ex nobis quasi ex nobis; sed sufficientia nostra ex Deo est. Si
ergo nec etiam cogitare possumus nisi ex Deo, multo minus nec alia.
Hic ponitur secunda ratio inhaesionis, quae sumitur ex comminatione poenae; quia nisi manserimus in ipso, non
evademus poenam.
Et ponit quinque quae poenam illam exaggerant: quorum quaedam pertinet ad poenam damni, scilicet expulsio a
gloria; unde dicit mittetur foras. Sed aliquando videmus, quod in vite materiali aliquis palmes manet per
exteriorem coniunctionem, non autem per humoris participationem: sic et aliqui manent in Christo solum per
fidem, non tamen participant humorem vitis, quia non sunt in caritate. Unde tales mittentur foras, idest,
separabuntur a societate bonorum; ezech. c. XXXIV: stabo, et separabo etc..
Secunda poena damni est arefactio; unde dicit et arescet. Unde si quid habebat a radice, amittet denudatus eius
auxilio et vita.
Nam mali Christiani viriditatem aliquam habere videntur; sed quando a sanctis et a Christo separabuntur, eorum
ariditas apparebit; Ps. XXI, 16: aruit tamquam testa virtus mea.
301

