quantum ad humanae naturae passibilitatem, et ad omnia quae ad eam pertinent; comprehensor vero quantum ad
unionem divinitatis, secundum quam Deo perfectissime fruebatur.
Sed in visione prophetiae duo sunt. Scilicet lumen intellectuale mentis; et quantum ad hoc non habuit rationem
prophetiae: quia non habuit lumen defectivum, sed comprehensoris.
Item est ibi visio imaginaria; et quantum ad hoc habuit similitudinem cum prophetis, secundum quod viator fuit,
et poterat diversa formare in imaginatione sua.
De continuatione dubitatur: non enim videtur evangelista recte continuare hoc quod dicit post duos autem dies
abiit Jesus in Galilaeam, cum hoc quod dicitur: ipse enim testimonium perhibuit etc.. Videtur enim quod non
abiit in Galilaeam, quia ipse Jesus testimonium perhibuit. Si enim sine honore erat ibi, videtur ratio esse quod
non iret illuc.
Ad hoc, uno modo respondet Augustinus dicens, hoc evangelistam dixisse respondendo quaestioni quae posset
fieri: quare ibat illuc, cum in Galilaea diu moratus fuisset, et non fuerunt ad eum conversi Galilaei; et Samaritani
in duobus diebus conversi sunt? quasi dicat: licet conversi non fuerint nihilominus tamen ipse illuc abiit quia
ipse testimonium perhibuit, quod propheta in sua patria honorem non habet.
Alio modo respondet chrysostomus sic: post duos dies exiit inde, et abiit, non in capharnaum, quae erat patria
sua propter continuam commorationem, bethlehem autem propter originem, Nazareth vero propter educationem.
Non ergo abiit in capharnaum; unde Matth. XI, 23, hoc exprobrat eis, dicens: et tu, capharnaum, numquid usque
in caelum exaltaberis? usque in infernum descendes.
Sed in cana Galilaeae. Et rationem assignat hic, quia male se habebant ad eum. Et hoc est, quod dicit ipse enim
Jesus testimonium perhibuit, quod propheta in sua patria honorem non habet.
Sed numquid Christus quaerebat gloriam ab hominibus? videtur quod non, quia infra VIII, 50, dicit: ego non
quaero gloriam meam.
Respondeo dicendum, quod solus Deus est qui sine vitio gloriam suam quaerit. Homo autem ab hominibus
quaerere non debet gloriam suam, sed gloriam Dei. Christus autem quaerebat inquantum Deus convenienter
gloriam suam, et inquantum homo gloriam Dei in seipso.
Consequenter cum dicit cum ergo venisset in Galilaeam etc., ostendit quod honorifice fuerit Christus a Galilaeis
receptus magis quam ante, cum dicit cum ergo venisset in Galilaeam Jesus, exceperunt eum Galilaei honorifice.
Et huius ratio est, quia viderunt omnia quae fecerat ierosolymis in die festo: et ipsi enim venerant ad diem
festum, secundum quod mandabatur in lege.
Sed contra hoc est quia supra non legimus Christum aliquod miraculum ierosolymis fecisse.
Respondeo dicendum, secundum Origenem, quod Iudaei maximum miraculum reputaverunt hoc quod Christus
cum tanta auctoritate expulit ementes et vendentes de templo. Vel dicendum, quod forte fecit ibi plura miracula
quae non scripta sunt, secundum illud infra ult., 25: multa quidem et alia signa fecit Jesus...
Quae non sunt scripta in libro hoc.
Mystice autem per hoc datur nobis exemplum, quod si volumus in nobis recipere Christum Jesum, oportet nos
ascendere in ierusalem in die festo; idest, captare quietem mentis, et videre singula quae peragit ibi Jesus. Is.
XXXIII, 20: respice sion civitatem solemnitatis nostrae; Ps. Cxlii, 5: meditatus sum in omnibus operibus tuis.
Attende autem, quod secundum quod homines inferiores erant in ordine dignitatis, meliores erant quo ad Deum.
Iudaei autem digniores erant quam Galilaei; infra c. VII, 52: scrutamini Scripturas, quia propheta a Galilaea non
surrexit. Galilaei vero digniores erant quam Samaritani; supra eodem: non coutuntur Iudaei Samaritanis.
Sed e converso Samaritani meliores erant quam Galilaei, quia plures ex eis crediderunt in Christum in duobus
diebus et sine miraculo, quam de Galilaeis in multis diebus, et etiam cum miraculo vini: non enim crediderunt in
eum nisi eius discipuli. Iudaei vero peiores erant ipsis Galilaeis; quia nullus ex eis crediderat, nisi forte
Nicodemus.
Consequenter dicit venit ergo iterum in cana Galilaeae: quod, secundum chrysostomum, ponitur ut conclusio
praemissorum; quasi dicat: quia non honorabatur in capharnaum, ideo noluit ire illuc, ubi dehonorabatur.
Sed in cana Galilaeae ire debebat: nam primo erat invitatus ad nuptias, modo autem venit iterum non invitatus.
Ideo autem de duplici adventu in cana mentionem facit, ut ostendat eorum duritiam: nam in primo miraculo,
scilicet de vino, soli discipuli eius crediderunt in eum; in secundo vero solus regulus, et domus eius tota. Sed
Samaritani ad solum verbum crediderunt.
Mystice autem per duplicem adventum in cana, signatur duplex effectus verbi Dei in mentem. Primo enim
laetificat: quia, ut dicitur Matth. XIII, 20: cum gaudio suscipiunt verbum. Et hoc signatur in miraculo vini, quod
laetificat cor hominis, ut dicitur in Ps. Ciii. Secundo sanat; Sap. XVI, 12: neque herba, neque malagma sanavit
eos, sed sermo tuus, Domine>, qui sanat omnia. Et hoc significatur in cura infirmi.
Item per hoc significatur duplex adventus filii Dei. Scilicet primus, qui fuit mansuetudinis ad laetificandum; Is.
XII, 6: exulta et lauda, habitatio sion, quia magnus in medio tui sanctus Israel. Unde et Angelus ad pastores ait,
Lc. II, 10: annuntio vobis gaudium magnum, quia natus est vobis hodie salvator.
Et hoc signatur per vinum. Secundus adventus eius in mundum erit maiestatis, quando veniet tollere infirmitates
et poenalitates nostras, et configurare nos corpori claritatis suae; et hoc signatur in cura infirmi.

104

