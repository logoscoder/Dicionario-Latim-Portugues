Datur etiam per hoc intelligi quod Christus vocat peccatores foras exire de conversatione peccati: Apoc. XVIII,
4: exite de illa, populus meus. Item de occultatione eius per confessionem ipsum peccatum manifestando; iob
XXX, 33: si abscondi quasi homo peccatum meum.
Consequenter cum dicit et statim prodiit qui fuerat mortuus, ponitur vocis effectus: et primo ponitur mortui
resurrectio; secundo resurgentis mortui dispositio.
Resurrectio quidem mortui fuit festina ad Domini imperium; unde dicit et statim prodiit qui fuerat mortuus.
Tanta enim erat virtus vocis Christi ut absque temporis dilatione vitam conferret: sicut erit in resurrectione
communi, quando in ictu oculi, mortui audientes tubam canentem, mortui qui in Christo sunt, resurgent primi, ut
dicitur I Thess. IV, 15. Iam enim anticipatur officium Christi, quod dicitur supra V, 25: venit hora, et nunc est,
quando mortui qui in monumentis sunt, audient vocem filii Dei, et qui audierint vivent. Sic ergo impletum est
quod dixerat Dominus: vado, ut excitem eum.
Quantum autem ad dispositionem resurgentis, dicitur ligatus, idest habens ligatas manus et pedes institis, idest
fasciis, quibus antiqui mortuos involvebant, et facies eius sudario erat ligata, ne scilicet horrorem faceret.
Ideo autem ligatum et coopertum resurgere iussit, ut miraculum magis approbaretur.
Consequenter cum dicit solvite eum, et sinite abire, mandat ut solvatur. Cuius quidem ratio est, ut ipsimet qui
solverent, fidentiores testes essent miraculi, et eius quod fit tenaciorem memoriam haberent. Similiter etiam dum
eum tangunt et sibi appropinquant, videant quod vere est ille. Ideo autem addit et sinite abire, ut ostendat
miraculum non esse phantasticum. Aliqui enim magi visi sunt aliquando mortuos suscitasse, non tamen ad hoc
eos perducere potuerunt ut pristina officia exequerentur: et hoc quidem erat, quia eorum resuscitatio phantastica
tantum erat, et non vera.
Sciendum est autem, quod hoc totum quod dicitur et statim prodiit mystice exponitur ab Augustino; et hoc
dupliciter, secundum duplicem modum prodeundi.
Prodit namque peccator quando exit poenitendo a consuetudine peccati ad statum iustitiae; II Cor. VI, 17: exite
de medio eorum, et separamini. Qui tamen habet manus ligatas institis, idest carnalibus concupiscentiis: quia
adhuc in corpore constituti, alieni a molestiis esse non possunt, etiam a peccatis surgentes, unde apostolus dicit,
Rom. VII, 25: ego ipse mente servio legi Dei, carne autem legi peccati. Quod autem facies eius sudario tecta
erat, hoc est quod in hac vita plenam cognitionem Dei habere non possumus; I cor. c. XIII, 12: videmus nunc per
speculum in aenigmate, tunc autem facie ad faciem. Et ideo solvere eum iubet, et abire: quia post hanc vitam
auferentur a peccato surgentibus omnia velamina, ut Deum facie ad faciem contemplentur, ut dicitur I Cor. XIII,
V. 12. Tunc enim solvetur corruptibilitas corporis, quae est quasi quoddam vinculum ligans et aggravans
animam, ab omni huiusmodi plena et clara contemplatione; Is. LII, V. 2: solve vincula colli tui, captiva filia sion.
Sic ergo apparet unus modus spiritualiter prodeundi, qui ponitur ab Augustino, libro LXXXIII quaestionum.
Alius modus prodeundi est per confessionem, de quo dicitur Prov. XXVIII, 13: qui abscondit scelera sua, non
dirigetur; qui autem confessus fuerit, et reliquerit ea, misericordiam consequetur. Sic enim prodire est ab occultis
exeundo, per confessionem manifestari; sed ut confitearis, Deus facit voce, idest gratia, magna vocando. Mortuus
autem procedens adhuc ligatus, est confitens adhuc reus. Ut autem solvantur peccata eius, ministris mandatur ut
solvant eum, et sinant abire. Nam quem Christus per seipsum interius vivificat, discipuli solvunt, quia ministerio
sacerdotum vivificati absolvuntur; matth.
XVI, 19: quodcumque solveris super terram, erit solutum et in caelis.
Dicunt autem quidam hoc mysterium prosequentes, quod sicut Christus Lazarum per seipsum vivificavit,
vivificatum a discipulis absolvendum mandavit; ita Deus interius vivificat animam per gratiam, remittendo
culpam, et absolvendo a reatu poenae aeternae, sed sacerdotes virtute clavium absolvunt a parte poenae
temporalis.
Sed haec positio nimis parum attribuit ecclesiae clavibus. Hoc est enim proprium sacramentorum novae legis
quod in eis gratia conferatur. Sacramenta autem in dispensatione ministrorum consistunt, unde in sacramento
poenitentiae contritio et confessio se tenent materialiter, ex parte suscipientis sacramentum; vis autem causativa
sacramenti est in absolutione sacerdotis, ex virtute clavium, per quas effectum Dominicae passionis
quodammodo applicat ad eum quem absolvit, ut remissionem consequatur. Si ergo sacerdos non absolveret nisi
solum a poena, sacramentum poenitentiae non esset gratiae collativum, per quam culpa remittitur; et per
consequens non esset sacramentum novae legis.
Est ergo dicendum, quod sicut in sacramento baptismi sacerdos verba proferens et exterius abluens, ministerium
baptismi exhibet, Christo interius baptizante, ita sacerdos exterius virtute clavium ministerium absolutionis
impendit, Christo per gratiam culpam remittente.
Sed hoc dubium facere videtur quod ad baptismum plerumque accedunt pueri, non ante baptismum iustificati,
qui in baptismo remissionis gratiam consequuntur; sed ad absolutionem consequendam accedunt adulti
plerumque antea per contritionem, peccatorum remissionem consecuti: ut sic sequens absolutio nihil facere
videatur ad peccatorum remissionem.
Sed si quis diligenter consideret, ex utraque parte adultos accipiens, invenietur omnimoda similitudo. Contingit
enim aliquos adultos, antequam actu sacramentum baptismi consequantur, habentes illud in voto, remissionem
peccatorum consequi, baptismo flaminis baptizari; et tamen baptismus sequens, quantum est de se, remissionem
234

