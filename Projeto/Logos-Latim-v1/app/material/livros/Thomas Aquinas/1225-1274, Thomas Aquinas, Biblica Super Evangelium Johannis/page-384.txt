Circa primum primo ponitur commendationis occasio; secundo subditur ipsius discipuli commendatio, ibi
conversus Petrus vidit illum discipulum quem diligebat Jesus.
Occasio autem commendationis Ioannis fuit invitatio Christi invitantis Petrum ad sequendum: quia cum haec
dixisset, scilicet de officio et martyrio, dixit, Jesus Petro, sequere me, secundum Augustinum, quantum ad
martyrium, patiendo scilicet pro me: quia non sufficit qualitercumque pati, sed solum sequendo Christum, idest
propter ipsum. Lc. VI, 22: beati eritis cum vos oderint homines propter filium hominis; I petr. c. II, 21: Christus
passus est pro nobis, vobis relinquens exemplum.
Sed cum alii multi qui ibi aderant passi fuerint propter Christum, et praecipue Iacobus, qui prius occisus fuit,
actor. c. XII, 2: occidit autem Iacobum fratrem Ioannis gladio, quare specialiter Petro dicitur sequere me? ideo
scilicet, secundum Augustinum, quia non solum mortem passus est pro Christo, sed etiam in specie mortis,
scilicet crucis, secutus est Christum. Matth. XVI, 24: si quis vult post me venire, abneget semetipsum, tollat
crucem suam, et sequatur me. Vel, secundum chrysostomum, dicitur sequere me, in praelationis officio; quasi
dicat: sicut habeo a Deo patre curam ecclesiae, Ps. II, 8: postula a me, et dabo tibi gentes haereditatem tuam, ita
ut loco mei sis super totam ecclesiam.
Sed quare post Christum Iacobus habuit primatum in ierusalem post ascensionem Christi? ad quod dicendum,
quod habuit quidem specialem loci illius. Petrus autem universale Dominium totius ecclesiae fidelium.
Hic ponitur commendatio Ioannis, et primo quantum ad praeterita; secundo quantum ad futura, ibi hunc ergo
cum vidisset etc..
Commendatur Ioannes quantum ad praeterita ex triplici privilegio.
Primo specialis dilectionis Christi; unde dicit conversus Petrus, qui iam sequi etiam specialiter corporaliter
inceperat Jesum, vidit illum discipulum quem diligebat Jesus: in quo datur intelligi quod Petrus iam pastor
effectus, ad curam aliorum intendebat.
Lc. XXII, 32: et tu aliquando conversus confirma fratres tuos. Diligebat autem Ioannem Jesus non exclusis aliis,
quia supra XV, 9 dixit: sicut dilexit me pater, et ego dilexi vos.
Sed eum speciali dilectione prae ceteris dilexit: et hoc propter tria. Primo propter intellectus eius
perspicacitatem; magistri enim specialiter diligunt intelligentes discipulos.
Prov. XIV, 35: acceptus est regi minister intelligens.
Secundo propter munditiae puritatem, quia virgo fuit. Prov. XXII, 2: qui diligit cordis munditiam, propter
gratiam labiorum habebit amicum regem. Tertio propter teneram aetatem: pueris enim et deficientibus magis
compatimur, et signa familiaritatis ostendimus, sic et Christus Ioanni iuveni converso. Oseae XI, 1: puer Israel,
et dilexi eum. In quo datur intelligi quod Deus specialiter diligit illos qui a iuventute serviunt ei. Mich. VII, 1:
praecoquas ficus desideravit anima mea.
Sed contra. Prov. VIII, 17: ego diligentes me diligo. Sed Petrus diligebat plus Christum; supra: diligis me plus
his? ergo Christus plus debuit Petrum diligere quam Ioannem.
Responsio. Posset dici, quod Ioannes quia plus dilectus, fuit felicior, sed Petrus quia plus diligens, fuit melior.
Sed hoc esset contra iustitiam. Et ideo hoc refertur ad mysterium: nam per hos duos duplex vita significatur,
scilicet activa et contemplativa, et utriusque finis et obiectum est Christus. Sed vita activa, quae signatur per
Petrum, plus diligit Deum quam vita contemplativa, quae significatur per Ioannem: quia magis sentit praesentis
vitae angustias, et aestuantius ab eis liberari desiderat et ad Deum ire. Contemplativam vero vitam Deus plus
diligit, quia eam magis conservat; non enim simul finitur cum vita corporis, sicut vita activa. Ps.
Lxxxvi, 2: diligit Dominus portas sion super omnia tabernacula Iacob.
Sed aliqui secundum litteram hoc solvere volentes distinguunt in Christo duplicem dilectionem, secundum
duplicem voluntatem, divinam scilicet et humanam, et dicunt quod Christus dilexit plus Petrum dilectione
divina, Ioannem vero plus dilectione humana. Sed contra hoc est quod voluntas humana in Christo totaliter
conformis erat voluntati divinae: unde quem plus diligebat voluntate divina, plus etiam dilexit voluntate humana.
Dicendum ergo, quod illum plus diligebat cui magis bonum volebat. Petrum autem plus diligebat ad hoc ut
faceret eum magis suum dilectorem; Ioannem autem diligebat ad aliud, scilicet ad perspicacitatem intellectus.
Eccli. c. XV, 5: implevit eum Dominus spiritu sapientiae et intellectus. Et secundum hoc Petrus est melior, quia
caritas supereminet scientiae, I Cor. XIII, 8; Ioannes vero melior secundum perspicacitatem intellectus. Sed
merita ipsorum ponderare solius Dei est. Prov. c. XVI, 1: spirituum ponderator est Dominus.
Et ideo alii dicunt, et melius, quod Petrus plus dilexit Christum in membris, et sic etiam fuit plus a Christo
dilectus, et ideo ei ecclesiam commendavit, Ioannes vero plus Christum in seipso, et sic ab eo plus fuit dilectus,
unde ei matrem commendavit.
Vel dicendum, quod Petrus dilexit Christum quantum ad promptitudinem et fervorem, Ioannes vero plus fuit
dilectus quantum ad familiaritatis indicia, quae ei Christus magis demonstrabat propter eius iuventutem et
puritatem.
Et ideo consequenter cum subiungit qui et recubuit in coena super pectus eius, commendatur ex secundo
privilegio, scilicet specialis familiaritatis ad Christum; et hoc est supra expositum.
Tertio commendatur ex privilegio specialis fiduciae quam habebat de Christo, ita ut confidentius prae omnibus
aliis eum interrogaret; unde dicit et dixit ei: Domine>, quis est qui tradet te? quod similiter expositum est.
384

