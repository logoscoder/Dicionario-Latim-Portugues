Primo ergo ostendit futuram gentium conversionem per doctrinam; secundo futuram gentium conversionem per
miracula, ibi post duos autem dies exiit inde.
Circa primum duo facit.
Primo praemittit quaedam praeambula ad doctrinam; secundo proponit doctrinam, et eius effectum, ibi respondit
Jesus, et dixit ei: si scires donum Dei etc..
Quantum ad primum tria praeambula praemittit.
Primum ex parte ipsius docentis; secundum ex parte eius de quo doctrina erat, ibi erat autem ibi fons Iacob;
tertium ex parte personae audientis, ibi venit mulier de Samaria, etc..
Ex parte autem docentis, praeambulum est eius accessus ad locum doctrinae; et ideo dicit ut ergo cognovit Jesus,
etc..
Ubi tria facit.
Primo innuit terminum a quo recedit, quia a Iudaea; secundo terminum ad quem accedit, in Galilaeam; tertio
insinuat medium per quod transit, quia per Samariam.
Quantum ad primum ponit primo causam recessus de loco in quo erat; secundo exponit quaedam dicta in causa
assignata, ibi quamquam Jesus non baptizaret etc.; tertio describit recessum Christi a Iudaea, ibi reliquit
Iudaeam, etc..
Dicit ergo ut cognovit Jesus quod audierunt Pharisaei etc., volens ostendere evangelista, quod postquam baptista
repressit discipulorum suorum invidiam, Christus declinavit Pharisaeorum malitiam.
Sed cum dicatur Eccli. XXIII, 29: Domino Deo nostro nota sunt omnia antequam fiant; et Hebr. IV, 13: omnia
nuda et aperta sunt oculis eius, quaerendum videtur quomodo Jesus dicitur aliquid de novo cognoscere.
Ad quod dicendum est, quod Jesus virtute divinitatis suae ab aeterno cognovit omnia praeterita, praesentia et
futura, ut praedictae auctoritates ostendunt; sed inquantum homo aliqua de novo cognovit, scientia
experimentali; et de hac dicitur hic ut cognovit Jesus, postquam fuit ei nuntiatum, quia audierunt Pharisaei etc..
Et hanc cognitionem Christus de novo accipere voluit dispensative, ad ostendendum veritatem humanae naturae,
sicut et multa alia humanae naturae propria voluit facere et pati.
Sed quid est hoc quod dicit quia audierunt Pharisaei, quod Christus plures discipulos facit et baptizat quam
Ioannes, cum ad eos non pertineat? nam ipsi Ioannem persecuti sunt, nec ei credebant: quia, ut dicitur Matth.
XXI, 26, cum Dominus quaereret baptismum Ioannis unde esset, dicebant intra se: si dixerimus de caelo, dicet
nobis: quare ergo non credidistis? non ergo crediderant Ioanni.
Sed ad hoc est duplex responsio. Una: quod ipsi discipuli Ioannis, qui supra quaestionem concitaverant contra
Christum, erant Pharisaei, vel Pharisaeis confoederati, unde, Matth. IX, 11 et 14 dicitur quod Pharisaei simul
cum discipulis Ioannis proposuerunt quaestiones contra discipulos Christi. Et secundum hoc concludit
evangelista ut ergo cognovit Jesus quia audierunt etc.: idest postquam intellexit quaestionem et commotionem
discipulorum Ioannis, qui erant Pharisaei, vel Pharisaeis confoederati, super baptismo suo et discipulorum eius,
reliquit Iudaeam.
Vel dicendum, quod Pharisaei propter invidiam turbati sunt de praedicatione Ioannis, unde suaserunt Herodi ut
caperet eum. Et hoc patet Matth. XVII, 12, ubi cum Christus loqueretur de Ioanne, dicit: elias iam venit, et
fecerunt in eum quaecumque voluerunt: et postea subdit: sic et filius hominis passurus est ab eis, ubi Glossa dicit
quod Pharisaei incitaverunt Herodem ad incarcerationem Ioannis et mortem. Videtur ergo probabile quod
similiter moverentur contra Christum, ex hoc quod praedicabat. Et hoc est quod dicitur audierunt, scilicet ad
persequendum Pharisaei invidi et persecutores Christi quia Jesus plures discipulos facit et baptizat quam Ioannes.
De isto auditu dicitur iob XXVIII, V. 22: perditio et mors dixerunt: auribus nostris audivimus facta eius. Sed
boni audiunt ad obediendum. Ps. Cxxxi, 6: ecce audivimus eum in ephrata: et postea sequitur: adorabimus in
loco ubi steterunt pedes eius.
Audierunt, inquam, duo: scilicet quod plures discipulos faceret quam Ioannes, quod quidem iustum erat et
rationabile, quia, ut dicitur supra III, 30, Christum oportet crescere, et Ioannem minui. Aliud quod baptizabat; et
hoc merito, quia ipse mundat. Ps. L, V. 4: lava me, Domine>, ab iniustitia mea.
Et alibi, Ps. VII, 7: exurge, Domine> (scilicet baptizando), in praecepto quod mandasti (scilicet de baptismo), et
synagoga populorum (per baptismum congregatorum) circumdabit te.
Consequenter cum dicit quamquam Jesus non baptizaret etc., exponit quod supra dixerat de baptismo Christi
quod audierunt Pharisaei etc..
Sed Augustinus dicit, hic apparere inconveniens: nam supra dixerat et baptizat, hic vero quasi corrigens id,
utpote falsum, dicit quamquam Jesus non baptizaret.
Et ad hoc est duplex responsio. Una chrysostomi: quod hoc quod evangelista dicit, verum est, quod Christus non
baptizavit aliquem; illud autem quod supra dictum est, scilicet baptizat, intelligendum est secundum famam
currentem ad Pharisaeos, quod Christus baptizaret, quod aliqui venientes ad ipsos Pharisaeos dicerent: vos
invidebatis Ioanni quod discipulos habebat et baptizabat; sed ecce quod hic, scilicet Jesus, plures discipulos facit
quam Ioannes, et baptizat. Quare ergo sustinetis eum? et ideo non dicit evangelista ex se, quod baptizat, sed quod
audierunt Pharisaei. Et ideo falsum rumorem populi evangelista corrigere volens, dicit: verum est quod audierunt
Pharisaei, quod Christus baptizat, sed est falsum; unde subdit quamquam Jesus non baptizaret, sed discipuli eius.
87

