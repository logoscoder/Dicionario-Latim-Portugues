humanitatem factus est consors paternae gloriae; Rom. VI, 10: quod autem vivit, vivit Deo; Phil. II, 11: omnis
lingua confiteatur, quia Dominus Jesus Christus in gloria est Dei patris.
Consequenter cum dicit cum dilexisset suos, qui erant in mundo, in finem dilexit eos, commendatur fervens
Christi dilectio, et hoc quantum ad quatuor.
Primo quantum ad hoc quod fuit praeveniens, secundum illud I Io. IV, 10: non quasi nos dilexerimus Deum, sed
quoniam ipse prior dilexit nos. Et quantum ad hoc dicit cum dilexisset suos, quasi antea: dilexit, inquam,
antequam crearet; Sap. XI, 25: diligis omnia quae sunt, et nihil odisti eorum quae fecisti. Dilexit antequam
vocaret; Ier. XXXI, 3: in caritate perpetua dilexi te, ideo attraxi te miserans. Dilexit antequam redimeret; infra
XV, 13: maiorem caritatem nemo habet, ut animam suam ponat quis pro amicis suis.
Secundo commendatur eius dilectio quantum ad hoc quod fuit congrua, quia dilexit suos.
Ubi sciendum est quod secundum quod aliqui diversimode sunt sui, secundum hoc a Deo diversimode diliguntur.
Sunt autem aliqui sui tripliciter. Primo creatione; et hos diligit conservando eis bona naturae; supra I, V. 11: in
propria venit, et sui, per creationem, eum non receperunt. Aliqui vero sunt sui dedicatione, qui scilicet dati sunt a
Deo patre per fidem; infra XVII, 6: tui erant, et mihi eos dedisti, et sermonem tuum servaverunt. Et hos diligit
conservando in bonis gratiae. Aliqui vero sunt sui speciali devotione; I Paral. XI, 1: tui sumus, o David, et caro
tua. Hos diligit specialiter consolando.
Tertio commendatur dilectio Christi quantum ad hoc quod fuit necessaria, quia dilexit suos qui erant in mundo.
Nam aliqui sunt sui, qui iam erant in gloria patris, quia etiam antiqui patres sui erant, inquantum speraverunt
liberari per eum; Deut. XXXIII, 3: omnes sancti in manu illius sunt. Sed isti non tantum indigent huiusmodi
dilectione quantum hi qui erant in mundo; et ideo dicit qui erant in mundo, corpore scilicet, sed non mente.
Quarto commendatur quantum ad hoc quod fuit perfecta, unde dicit in finem dilexit eos. Finis autem dicitur
dupliciter: quia finis intentionis, et finis executionis.
Illud quidem est finis intentionis ad quod nostra ordinatur intentio; et huiusmodi finis debet esse vita aeterna,
secundum illud Rom. VI, 22: habetis fructum vestrum in sanctificationem, finem vero vitam aeternam.
Iterum finis huiusmodi Christus debet esse; Rom. X, 4: finis legis Christus ad iustitiam omni credenti. Et haec
duo sunt unus finis: quia nihil est aliud vita aeterna quam fruitio Christi, secundum divinitatem; infra XVII, 3:
haec est vita aeterna, ut cognoscant te solum Deum verum, et quem misisti, Jesum Christum. Secundum hoc ergo
dicit in finem dilexit eos; ut perduceret in se finem, vel in vitam aeternam, quae nihil aliud est; ier. c. XXXI, 3: in
caritate dilexi te, propterea attraxi te, miserans.
Illud autem est finis executionis quod est terminus rei; et sic mors potest dici finis, ut dicatur in finem dilexit eos,
idest in mortem: quod potest habere triplicem sensum uno modo, secundum Augustinum, ut quodam humano
modo dicatur Christus dilexit suos usque ad mortem tantum, et non ultra.
Sed hic sensus est falsus: absit enim ut dilectionem morte finierit qui non est in morte finitus. Alio modo potest
intelligi, ut ly in indicet causam; et sic est sensus: in finem dilexit eos, idest, usque ad mortem illum dilectio
ipsorum perduxit; Gal. II, V. 20: dilexit nos, et tradidit semetipsum pro nobis. Tertio modo potest intelligi ut sit
sensus: in finem, idest, cum multa signa dilectionis ostenderit eis ante, in finem, idest circa mortem, maioris eis
signa dilectionis ostendit; infra XVI, 5: haec ab initio vobis non dixi, quia vobiscum eram, quasi diceret: non
tunc necessarium fuit vobis, ut ostenderem quantum vos diligerem, nisi in recessu, ut sic amor et memoria mei in
cordibus vestris profundius imprimeretur.
Consequenter cum dicit et coena facta, innuit factum, in quo dabat exemplum, et primo describit horam facti;
secundo subdit dignitatem facientis, ibi sciens itaque Jesus quod omnia dedit ei pater in manus etc.; tertio
prosequitur de facti humilitate, ibi surgit a coena.
Tempus autem describit ex duobus.
Ex uno quod pertinebat ad eius caritatem, et ex alio quod exaggerabat Iudae iniquitatem, ibi cum diabolus iam
misisset in cor, ut traderet eum Iudas simonis Iscariotes.
Dicit ergo quantum ad primum et coena facta. Ubi sciendum est, quod aliter dicitur esse factum in
permanentibus, et aliter in successivis. In permanentibus autem dicitur aliquid esse factum quando pervenit ad
perfectionem propriae speciei et formae, sicut domus dicitur esse facta quando habet propriam formam. In
successivis vero dicitur aliquid esse factum quando iam est consummatum; sicut mundus factus esse dicitur
quando completus. Hoc etiam modo aliquid factum esse dicitur quando accipit propriam speciem.
Cum ergo dicit et coena facta, non intelligendum est quod coena fuerit completa et peracta: quia postquam lavit
pedes discipulorum, recubuit, et bucellam tradidit Iudae.
Est ergo intelligendum coena facta, idest parata, et ad propriam speciem iam perducta: iam enim coenare
inceperant, et postea surrexit. Unde inter coenandum lavit pedes discipulorum.
De ista coena habetur Lc. XIV, 16: homo quidam fecit coenam magnam. Differt autem prandium a coena.
Prandium enim dicitur quod fit in prima parte diei, coena vero quae fit in ultima. Sic ergo spiritualis refectio
dicitur prandium, secundum quod congruit incipientibus; coena vero, secundum quod congruit perfectis.
Consequenter cum dicit cum diabolus iam misisset in cor, ut traderet eum Iudas simonis Iscariotes, describit
tempus, ex eo quod exaggerat iniquitatem proditoris: quod quidem describit evangelista propter duo. Primo
quidem ut ostendatur magis iniquitas Iudae, qui inter tot caritatis indicia, et tot humilitatis officia, tantam
261

