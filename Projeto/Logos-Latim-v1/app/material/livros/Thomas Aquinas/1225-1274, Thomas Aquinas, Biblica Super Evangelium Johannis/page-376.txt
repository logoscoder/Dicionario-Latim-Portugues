habetur per fidem, Hab. II, 4: iustus autem meus ex fide vivit, et in futuro vitam speciei quae habetur per
gloriam; et in nomine eius, scilicet Christi. Act. IV, 12: non est aliud nomen sub caelo in quo oporteat nos salvos
fieri.
|+21 Capitulus 21
|#1 Lectio 1
Positis duabus apparitionibus Christi ad discipulos hic ponit evangelista tertiam apparitionem. Et si ordinem et
finem harum apparitionum consideremus, patet quod in prima ostendit suae divinitatis auctoritatem, spiritum
sanctum ibi insufflando; in secunda personae identitatem, cicatrices ostendendo; in tertia naturae resurgentis
veritatem, cum eis comedendo.
Dividitur autem haec pars in duas.
In prima ostendit quid communiter discipulis pluribus Dominus exhibuit; in secunda quid specialiter duobus
praedilectis ibi cum ergo prandissent etc..
Circa primum primo ponitur apparitionis titulus; secundo apparitionis modus, ibi manifestavit autem sic; tertio
apparitionis epilogus, ibi hoc iam tertio manifestatus est Jesus.
In titulo autem tria designantur; scilicet tempus, modus, et locus.
Tempus quidam, quia postea, idest post praedicta. Quod signanter dicit, quia, ut dictum est, non continue erat
cum eis, sed per vices eis apparebat. Cuius ratio est, quia non surrexerat ad eamdem vitam, sed ad gloriosam, in
qua sunt Angeli, et erunt beati. Dan. II, 11: exceptis diis, idest Angelis, quorum conversatio non est cum
hominibus.
Sed cum supra fecerit quamdam conclusionem, dicens haec autem scripta sunt, quare addit hic hanc
narrationem? ad haec Augustinus assignat rationem mysticam.
Per hanc enim apparitionem significatur gloria futurae vitae, quando nobis apparebit sicuti est. Et ideo post
finem hanc posuit, ut faceret evidentiorem locum quo illam daret intelligi.
Modum vero ponit, quia manifestavit se iterum Jesus ad mare tiberiadis.
In natura enim corporis gloriosi est et virtute, ut possit videri et non videri, sicut vult, a corpore non glorioso: et
ideo dicit manifestavit, idest, se visibilem praebuit. Id hoc etiam modo dicitur apparere, quod idem est quod
manifestari. Act. I, 3: per dies quadraginta apparens eis. Nam, ut Ambrosius dicit, id apparet in cuius potestate
est videri et non videri.
Locus autem est ad mare tiberiadis, quod est mare Galilaeae; sed tiberiadis dicitur a tiberiade civitate aedificata
in honorem tiberii caesaris. Ponit autem hoc evangelista primo quidem ut ostendat completam esse
promissionem factam discipulis.
Matth. XXVIII, 7: praecedet vos in Galilaeam.
Secundo ut ostendat quoniam Dominus plurimum timorem de cordibus discipulorum abstulerat, ut de reliquo
iam non in domo manerent inclusi: sed longe procedunt usque in Galilaeam.
Consequenter cum dicit manifestavit autem ponitur ipsa apparitio, et primo ponuntur personae quibus facta est;
secundo ipsarum personarum officium, ibi dixit ei simon Petrus etc.; tertio apparitionis modus, ibi mane autem
facto stetit Jesus in littore.
Personae autem quibus se manifestavit, sunt septem; unde dicit erant autem simul simon Petrus, qui negaverat, et
thomas qui dicitur didymus, qui in prima apparitione non fuerat, et Nathanael, qui erat a cana Galilaeae, qui, ut
creditur, frater Philippi erat, de quo supra I, et filii zebedaei, scilicet Iacobus et Ioannes, et alii ex discipulis eius
duo, qui non expresse nominantur.
Per hunc autem numerum mystice significatur futurae gloriae apparitio, quae erit post septimam aetatem, scilicet
in octava, quae est resurgentium. Is. Ult., 23: erit mensis ex mense et sabbatum ex sabbato; et veniet omnis caro
ut adoret coram facie mea.
Officium autem quo occupati erant est piscationis; unde dicit dixit eis simon Petrus, vado piscari et primo
ponitur Petri invitatio ad hoc officium; secundo aliorum assensus; tertio officii executio.
Invitat quidem ad officium, dicens vado piscari: per quod quidem mystice significatur praedicationis officium.
Matth. IV, 19: faciam vos fieri piscatores hominum.
Sic ergo dixit Petrus vado piscari, per quod mystice significatur quod alios assumit in partem suae sollicitudinis
et praedicationis.
Ex. XVIII, 22: levius tibi sit partito in alios onere.
Sed contra Lc. IX, 62: nemo mittens manum suam ad aratrum et respiciens retro, aptus est regno Dei. Constat
autem quod Petrus dimiserat piscationem: quomodo ergo rediit et respexit retro? responsio, secundum
Augustinum. Si rediisset ad officium piscationis ante resurrectionem Christi et vulnerum inspectionem,
putaremus eum ex desperatione hoc fecisse. Nunc vero post eum sibi de sepulcro redditum vivum, post inspecta
vulnerum loca et acceptum eius insufflatione spiritum sanctum, facti sunt sicut fuerant piscium piscatores. Per
quod datur intelligi quod praedicator potest ex arte sua licita victum necessarium quaerere, sui apostolatus
integritate servata, si aliunde non habeat. Si enim beatus Paulus, ut alios non gravaret, artem quam non noverat,
376

