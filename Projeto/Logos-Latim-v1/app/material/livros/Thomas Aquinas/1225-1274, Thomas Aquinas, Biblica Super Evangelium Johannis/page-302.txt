Tertia poena est eorum cum malis associatio; unde dicit et colligent eum, scilicet Angeli messores, ad malos;
quae quidem poena maxima est. Si enim ad horam esse cum malis, magna poena est, quanto magis esse perpetuo
cum pessimis hominibus et Daemonibus? Is. XXIV, 22: congregabuntur congregatione unius fascis in lacum;
matth. c. XIII, 30: colligite primum zizania, et alligate ea in fasciculos ad comburendum.
Quarta poena est sensus: unde dicit et in ignem mittent, scilicet aeternum; Ez. XV, 2: quid fiet de ligno vitis?...
Ecce igni datum est in escam. Ligna enim si in vite non permaneant, contemptibiliora sunt ceteris lignis; si vero
maneant in vite, gloriosiora sunt. Unde dicit Augustinus: unum ex duobus palmiti congruit, aut vitis aut ignis: si
in vite non est, erit in igne. Matth. XXV, 41: ite, maledicti, in ignem aeternum.
Quinta poena est perpetuum ignis experimentum; unde subdit et ardet, in perpetuum; Matth. XXV, 46: ibunt hi
in supplicium aeternum.
Hic ponitur tertia inhaesionis causa, quae sumitur ex efficacia impetrationis, quasi diceret si manseritis in me,
hunc fructum consequemini, scilicet quodcumque volueritis, petetis, et fiet vobis.
Sed notandum, quod supra in admonitione inhaesionis duo posuit, quae hic resumit.
Primum, scilicet in me manete, quod hic resumit dicens si manseritis in me. Secundum, et ego in vobis; et loco
huius dicit et verba mea in vobis manserint. Quia Christus est verbum patris, omnia verba sapientiae sunt ab
ipso; Eccli. I, 5: fons sapientiae verbum Dei in excelsis. Manifestum est ergo quod Christus est in nobis, quando
verba sapientiae eius sunt in nobis; supra V, 38: verbum Dei non habetis in vobis manens.
Ideo dicit et verba mea in vobis manserint, scilicet quadrupliciter, amando, credendo, meditando et implendo;
Prov. IV, 20: fili, ausculta sermones meos, scilicet credendo, et ad eloquia mea inclina aurem tuam, scilicet
obediendo, seu implendo, ne recedant ab oculis tuis, meditando, et custodi ea in medio cordis tui, amando; Ier.
XV, 16: inventi sunt sermones tui, et comedi eos.
Tunc ergo in nobis sunt verba Christi quando facimus quae praecepit, et diligimus quod promisit. Et ex hoc
sequitur quod informamur quid petere debeamus; Rom. VIII, 26: quid oremus sicut oportet, nescimus, sed ipse
spiritus postulat pro nobis gemitibus inenarrabilibus.
Unde et verbis suis nos orare docuit, Matth. VI, 9 et Lc. XI, 2.
Sic ergo verba Dei credita et meditata informant nos ad petendum quae sunt nobis necessaria ad salutem. Sed
verba Dei amata et impleta iuvant nos ad merendum; et ideo subdit quodcumque volueritis, petetis, discrete,
perseveranter, et fiet vobis; infra XVI, V. 23: si quid petieritis patrem in nomine meo, dabit vobis.
Hic ponitur quarta ratio inhaesionis, quae sumitur ex gloria patris. Omnia opera nostra ad Dei gloriam referre
debemus; Ps. Cxiii, 1: non nobis, Domine>, non nobis, sed nomini tuo da gloriam; I Cor. X, V. 31: si manducatis
aut bibitis, sive aliquid facitis; omnia in gloriam Dei facite.
Ostendit ergo Dominus quod sumus in Christo, quia ex hoc fructificamus, et ex fructificatione nostra pater
glorificatur; unde dicit in hoc glorificatus est pater meus, idest ad gloriam patris redundat, ut plurimum fructum
afferatis.
Ponit hic tria, ordine praepostero, quae se invicem consequuntur. Unum pertinet ad inhaesionem, scilicet
efficiamini mei discipuli, quod idem est quod manete in me. Et ex hoc sequitur secundum, scilicet ut fructum
plurimum afferatis. Et ex hoc glorificatur pater meus: quasi diceret: ad gloriam patris est quod fructum plurimum
afferatis, et fructum plurimum affertis ex hoc quod estis mei discipuli. Primo quidem bene vivendo; Matth. V,
16: videant opera vestra bona, et glorificent patrem vestrum; et bene docendo, ex quo similiter Deus glorificatur,
Is. XXIV, 15: in doctrinis glorificate Deum, et XLIII, 7: omnem qui invocat nomen meum, in laudem et gloriam
meam, creavi eum. Ergo apostoli sunt terra illa quae fructum multum attulit, ut dicitur infra, 8: et efficiamini mei
discipuli, per inhaesionem et caritatis fervorem.
Haec enim sunt signa discipulatus Christi, scilicet inhaesio ad Christum; supra VIII, 31: si manseritis in sermone
meo, vere discipuli mei eritis. Et ex hoc efficiuntur idonei ut ferant fructum doctrinae.
Secundo caritatis observatio; supra XIII, 35: in hoc cognoscent omnes quia mei discipuli estis, si dilectionem
habueritis ad invicem etc..
Et ex hoc efficiuntur idonei ut afferant fructum bonorum operum; I Cor. XIII, 2: si habuero prophetiam, et
noverim mysteria omnia, et omnem scientiam etc. Quia ibi ponuntur sine caritate nihil valere.
|#2 Lectio 2
Supra monuit Dominus discipulos suos ut in eo manerent, hic ostendit quid sit in eo manere; et hoc tripliciter.
Primo quidem quod manere in eo est manere in eius dilectione; secundo ostendit quod praecepta eius servare, est
manere in eius dilectione, ibi si praecepta mea servaveritis, manebitis in dilectione mea; tertio ostendit quod
observatio caritatis sit eius praeceptum, ibi hoc est praeceptum meum etc..
Circa primum duo facit.
Primo commemorat collatum discipulis beneficium; secundo hortatur eos ad perseverandum, ibi manete in
dilectione mea.
Dicit ergo primo, quod hoc quod in Christo manemus, est ex eius gratia; quae quidem gratia est effectus
dilectionis ipsius, Ier. XXXI, 3: in caritate perpetua dilexi te.
Ex quo patet quod omnia opera nostra bona sunt nobis ex beneficio divinae dilectionis.
302

