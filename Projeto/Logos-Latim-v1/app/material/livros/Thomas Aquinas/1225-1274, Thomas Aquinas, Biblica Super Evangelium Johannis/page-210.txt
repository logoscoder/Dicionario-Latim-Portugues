Resumit autem quod dixit ego sum Ostium. Cantic. Ult., 9: si est Ostium, compingamus illud tabulis cedrinis,
idest attribuamus ei virtutem imputrescibilem.
Exponit autem cum dicit per me si quis introierit, salvabitur. Ubi primo ostendit quod competit ei usus Ostii, qui
est salvare oves; secundo insinuat salvationis modum, ibi ingredietur et egredietur.
Salvat autem Ostium arcendo interiores ne progrediantur, et defendendo ab exterioribus, ne invadantur. Et hoc
competit Christo, nam per ipsum salvamur et protegimur.
Et hoc est quod dicit per me, scilicet Ostium, si quis, non fictus, introierit, ad societatem ecclesiae et fidelium,
salvabitur: supple, si perseveraverit; Act. IV, 12: non est aliud nomen sub caelo datum hominibus, in quo
oporteat nos salvos fieri; Rom. V, 10: multo magis salvi erimus in vita ipsius.
Modus autem salutis ponitur cum dicit et ingredietur et egredietur, et pascua inveniet: quae quidem verba
quadrupliciter exponi possunt. Primo quidem, secundum chrysostomum, nihil aliud debet intelligi quam
securitas et libertas adhaerentium Christo. Nam qui aliunde ascendit quam per Ostium, non habet liberum
introitum et exitum; qui vero per Ostium intrat, habet liberum exitum, quia libere potest exire. Cum ergo dicit
ingredietur et egredietur, est sensus, secundum hanc similitudinem, quod apostoli adhaerentes Christo, cum
securitate ingrediuntur, conversando cum fidelibus qui intra ecclesiam sunt, et cum infidelibus qui sunt extra,
quando totius orbis terrarum facti sunt Domini, et nullus eos eiicere valuit; Num. XXVII, 16: provideat Dominus
Deus spirituum universae carnis hominem super populum istum, qui possit ingredi et egredi: ne sit populus
Domini sicut oves absque pastore. Et pascua inveniet, idest, delectationem in conversione, et gaudium etiam in
persecutionibus infidelium pro Christi nomine habebant; secundum illud Act. V, 41: ibant apostoli gaudentes a
conspectu Concilii, quoniam digni habiti sunt pro nomine Jesu contumeliam pati.
Secundo potest exponi, secundum Augustinum super Ioannem. Cuilibet bene agenti duo incumbunt, scilicet ut
bene se habeat ad ea quae intra ipsum sunt, et ad ea quae extra. Interius autem in homine est spiritus; exterius
autem est corpus; II cor. c. IV, 16: licet is qui foris est homo noster corrumpatur, tamen is quis intus est
renovatur de die in diem. Ille ergo qui Christo adhaeret, ingredietur quidem per contemplationem ad custodiam
conscientiae; Sap. VIII, V. 16: intrans domum meam, scilicet conscientiam, conquiescam cum illa, scilicet
sapientia.
Et egredietur, foras, scilicet per bonam actionem, ad domandum corpus; Ps. Ciii, V. 23: exibit homo ad opus
suum et ad operationem suam usque ad vesperum: et pascua inveniet, scilicet in conscientia munda et devota; Ps.
XVI, 15: apparebo conspectui tuo, satiabor cum apparuerit gloria tua: et in actione, pascua inveniet scilicet
fructus; Ps. Cxxv, 6: venientes autem venient cum exultatione, portantes manipulos suos.
Tertia expositio est etiam eiusdem, et beati Gregorii super Ezech., ut sit sensus: ingredietur, in ecclesiam,
credendo; Ps. XLI, 5: transibo in locum tabernaculi admirabilis, quod est ingredi in ecclesiam militantem; et
egredietur, scilicet de militante ad ecclesiam triumphantem; Cant. III, V. 11: egredimini, filiae sion, et videte
regem Salomonem in diademate, quo coronavit illum mater sua in die desponsationis illius; et pascua inveniet, in
ecclesia militante, scilicet doctrinae et gratiae; Ps. XXII, V. 2: in loco pascuae ibi me collocavit: et in ecclesia
triumphante, scilicet gloriae; ez. c. XXXIV, 14: in pascuis uberrimis pascam eas.
Quarto exponitur in libro de spiritu et anima, qui Augustino attribuitur, cuius tamen non est: ubi dicitur, quod
ingredientur, scilicet sancti, ad contemplandam divinitatem Christi, et egredientur, ad eius humanitatem
considerandam; et in utroque pascua invenient, quia in utroque gaudia contemplationis gustabunt; Is. XXXIII,
17: regem in decore suo videbunt.
Hic igitur de fure, et primo ponit furis proprietatem; secundo asserit sibi contrariam proprietatem inesse, ibi ego
veni ut vitam habeant etc..
Dicit ergo, quod illi qui non intrant per Ostium, idest qui venerunt praeter me, ipsi fures sunt et latrones, quorum
conditio mala est. Nam primo quidem fur non venit nisi ut furetur, idest ut usurpet quod non est suum, cum
scilicet seditiosi et haeretici eos qui Christi sunt, sibi adiungunt; Ps. X, 9: insidiatur ut rapiat pauperem.
Secundo fur venit ut mactet, idest occidat inducendo perversam doctrinam et pravos mores; Oseae VI, 9:
particeps latronum interficientium in via pergentes de sichem.
Tertio ut perdat immittendo in perditionem aeternam; Ier. L, 6: grex perditus factus est populus meus. Quae
quidem conditiones non sunt in me.
Ego veni ut vitam habeant; quasi dicat: isti non per me venerunt, quia similia agerent his quae ego ago; sed ipsi
contrarium agunt: quia furantur, occidunt et perdunt. Ego veni ut vitam habeant, scilicet iustitiae, ingredientes
ecclesiam militantem per fidem; Hebr. X, 38 et Rom. I, 17: iustus autem ex fide vivit. De ista vita dicitur I Io. III,
14: nos scimus quoniam translati sumus de morte ad vitam, quoniam diligimus fratres. Et abundantius habeant,
scilicet vitam aeternam, egredientes de corpore: de qua vita aeterna dicitur infra XVII, 3: ut cognoscant te solum
verum Deum.
|#3 Lectio 3
Hic exponit secundam clausulam praemissae parabolae scilicet, qui intrat per Ostium, pastor est ovium, et primo
ponit expositionem; secundo manifestat eam, ibi ego sum pastor bonus etc..

210

