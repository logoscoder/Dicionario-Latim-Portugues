habentes gratiam, miracula faciunt; Christus vero absoluta virtute, cum multa superabundantia omnia operabatur:
unde dicitur quod impleti sunt.
Consequenter cum dicit ut autem impleti sunt, dixit discipulis suis etc., agitur de fragmentorum collectione, et
primo ponitur mandatum Domini; secundo executio discipulorum, ibi collegerunt etc..
Dicit ergo ut autem impleti sunt, dixit discipulis suis: colligite quae superaverunt fragmenta. Quod quidem
Dominus non ad superfluam ostentationem fecit; sed ut ostenderet factum miraculum non esse phantasticum, per
hoc quod collectae reliquiae diu servatae sunt, et aliis in cibum fuerunt.
Voluit etiam per hoc, miraculum illud firmius discipulorum cordibus inhaerere, quibus et fragmenta portanda
praecepit; quoniam eos maxime erudire volebat qui orbis terrarum debebant esse magistri.
Sed discipuli fideliter exequuntur; unde sequitur collegerunt ergo etc..
Ubi notandum est, quod non quantaecumque reliquiae supersunt, neque ad casum, sed secundum certitudinem:
quia neque plus neque minus, sed quantum voluit fecit superfluum esse. Cuius signum est quod cophinus
cuiuslibet apostoli plenus fuit. Cophinus autem vas est rusticano officio deputatum. Duodecim ergo cophini
significant duodecim apostolos et eorum imitatores, qui licet in praesenti sint contemptibiles, spiritualium tamen
sacramentorum divitiis sunt interius referti: qui duodecim esse dicuntur, quia fides sanctae trinitatis per eos
praedicanda erat in quatuor partibus mundi.
|#2 Lectio 2
Posito signo visibili de nutrimento corporali, hic ponitur effectus signi in turbis triplex.
Primo quantum ad fidei confessionem; secundo quantum ad intentatam honoris exhibitionem, ibi Jesus ergo cum
cognovisset etc.; tertio quantum ad diligentem inquisitionem, ibi ut autem sero factum est etc..
Sciendum est circa primum, quod quasi ex ore Iudaeorum dictum est in ps.
Lxxiii, 9: signa nostra non vidimus, iam non est propheta. Erat autem olim consuetudo ut prophetae multa signa
facerent, unde, deficientibus signis, videbatur prophetia cessasse.
Cum vero signa vident, redditam sibi prophetiam confitentur. Unde iam tantum de viso miraculo profecerant,
quod Dominum prophetam dicebant. Dicitur ergo illi homines, qui satiati fuerant ex quinque panibus, cum
vidissent quod Jesus fecerat signum, dicebant, quia hic est vere propheta. Sed tamen nondum ad perfectam fidem
pervenerant, quia eum prophetam credebant qui etiam est Dominus prophetarum. Nec tamen ex toto falluntur,
quia etiam ipse Dominus se prophetam nominat.
Sciendum est autem, quod propheta dicitur videns. I Reg. IX, 9: qui nunc dicitur propheta, olim vocabatur
videns. Visio autem ad vim cognoscitivam pertinet. In Christo autem fuit triplex cognitio. Scilicet sensitiva: et
secundum hanc habuit aliquam similitudinem cum prophetis, inquantum in imaginatione Christi formari poterant
aliquae species sensibiles, quibus futura vel occulta praesentarentur, praecipue propter passibilitatem, quae sibi
conveniebat propter statum viatoris.
Item cognitio intellectiva: et quantum ad hanc non habet similitudinem cum prophetis; sed etiam est supra
Angelos, quia erat comprehensor excellentius quam aliqua creatura.
Item cognitio divina: et quantum ad hanc fuit prophetarum et Angelorum inspirator, cum omnis cognitio causetur
per participationem verbi divini.
Videntur tamen in Christo excellentiam prophetiae cognoscere in hoc quod dicunt vere propheta. Licet enim
multi prophetae inter Iudaeos fuerint, unus tamen expectabatur, in eis praecipuus, secundum illud Deut. XVIII,
V. 15: prophetam suscitabit vobis Dominus: et de hoc loquuntur; unde signanter dicit qui venturus est in
mundum.
Deinde cum dicit Jesus ergo cum cognovisset, etc., ponitur secundus effectus quantum ad intentatam honoris
exhibitionem, quam tamen Christus refugit. Et ideo primo ponitur conatus plebis; secundo fuga Christi.
Conatus quidem, cum dicitur ut raperent eum, et facerent eum regem. Illud enim rapi dicitur quod praeter
voluntatem et opportunitatem accipitur. Verum autem erat quod dispositio Dei patris ab aeterno fuerat de regno
Christi manifestando, sed manifestatio haec nondum opportuna erat secundum tempus; nam venerat tunc, sed
non regnare, quomodo regnans est in eo quod dicimus Matth. VI, 10: adveniat regnum tuum, ubi regnabit etiam
secundum illud quod homo factus est. Et ideo huic manifestationi aliud tempus est ordinatum, quando scilicet
erit aperta claritas sanctorum eius, post iudicium ab eo factum. De ista manifestatione quaerebant discipuli, Act.
I, 6: Domine>, si in tempore hoc restitues regnum Israel? credentes ergo turbae eum regnaturum venisse,
volebant eum facere regem. Cuius ratio est, quia homines frequenter talem in Dominum volunt qui eos in
temporalibus pascat.
Unde quia Christus paverat eos, eum regem facere voluerunt; Is. III, 6: vestimentum tibi est: esto princeps noster.
Unde chrysostomus dicit: vide quanta est gulae virtus. Non eis ultra cura est sabbati transgressionis, nec ultra
zelant pro Deo, sed omnia remota sunt, ventre repleto: sed et propheta iam erat apud eos, et regem eum
inthronizare volebant.
Fuga autem Christi ponitur, cum dicit fugit iterum in montem ipse solus.
Ubi datur intelligi, quod Dominus videns turbas, de monte descenderat, et circa inferiora loca paverat turbas: nisi
enim de monte descendisset, non diceretur iterum fugere in montem.
134

