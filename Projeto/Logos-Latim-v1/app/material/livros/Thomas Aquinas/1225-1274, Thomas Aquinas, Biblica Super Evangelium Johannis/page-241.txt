Secundum mysterium autem, per libram quam maria accepit, designatur opus iustitiae: nam ad iustitiam pertinet
singula librare et ponderare; Ez. XLV, 11: iuxta mensuram cori, erit libratio eorum. Opus autem iustitiae debet
quadruplici virtute adiuncta esse perfectum. Primo quidem pietate: unde dicit unguenti, quod, quia lenitivum est,
misericordiam significat; Iac. II, 13: iudicium sine misericordia illi qui non fecit misericordiam.
Secundo humilitate: unde dicit nardi, quae, cum sit herba brevis, significat humilitatem; Eccli. III, 20: quanto
magnus es, humilia te in omnibus. Tertio fide: unde dicit pistici, idest fidelis. Habac. II, 4: iustus autem meus ex
fide vivit. Quarto caritate: unde dicit pretiosi, sola enim caritas pretium praestat vitae aeternae; I Cor. XIII, V. 3:
si distribuero pauperibus omnes facultates meas... Caritatem autem non habuero, nihil mihi prodest.
Opere autem iustitiae unguntur pedes Iesu, et caput suum. Per pedes intelligimus mysterium humanitatis; per
caput vero divinitatem, secundum illud I Cor. XI, 3: caput Christi Deus: ut intelligatur caput et pedes Christi
ungere qui divinitatem et humanitatem eius veneratur. Vel per caput possumus intelligere ipsam Christi
personam, secundum illud Eph. I, 22: ipsum dedit caput super omnem ecclesiam. Per pedes autem, Christi
fideles, de quibus Matth. XXV, 40: quod uni ex minimis meis fecistis, mihi fecistis; Is. LII, V. 7: quam pulchri
pedes supra montem annuntiantis et praedicantis pacem. Unde caput Christi inungit qui ipsum Christum
veneratur; pedes autem qui eius fidelibus obsequitur.
Quia vero capilli ex superfluitate generantur, pedes Domini capillis terguntur, quando aliquis ex ipsis quae sibi
superfluunt, defectui subvenit proximorum. Lc. XI, 41: verumtamen quod superest, date eleemosynam.
Unde Augustinus dicit: si habes superflua, da pauperibus, et Domini pedes tersisti.
Per hoc autem quod dicitur et domus impleta est ex odore unguenti, significatur quod propter opera iustitiae,
bona fama totam replet ecclesiam; II Cor. II, 14: odorem suae notitiae manifestat per nos in omni loco: quia
Christi bonus odor sumus.
Deinde cum dicit dixit ergo unus ex discipulis eius etc., ponitur zelus proditoris ex praedicto ministerio
concitatus.
Et circa hoc duo facit.
Primo ostendit proditoris zelum; secundo ponitur zeli repressio, ibi dixit ergo ei Jesus etc..
Circa primum tria facit.
Primo describitur persona proditoris; secundo ponuntur verba eius, ibi quare hoc unguentum non veniit trecentis
denariis? etc.; tertio manifestatur eius malitiosa intentio, ibi dixit autem hoc, non quia de egenis pertinebat ad
eum, sed quia fur erat.
Persona autem eius manifestatur ex tribus. Primo quidem ex dignitate, cum dicitur dixit ergo unus ex discipulis
eius: ut ostendatur quod nullus in quacumque excellentia constitutus de se praesumere debet, quia, ut dicitur iob
IV, 18: in Angelis suis reperit pravitatem.
Secundo ex nomine, cum dicit Iudas Iscariotis, nomine. Interpretatur autem Iudas, confitens, ut significetur quod
praeter confessionem virtuosam, de qua Rom. X, 10 dicitur: confessio fit ad salutem, est quaedam confessio
vituperabilis et mercenaria, de qua dicitur in Ps. XLVIII, 19: confitebitur tibi cum benefeceris ei.
Tertio describitur ex crimine, cum dicitur qui erat eum traditurus; Ps. XL, 10: qui edebat panes meos,
magnificavit super me supplantationem.
Deinde ponuntur verba ipsius, ex quibus ostenditur quod de bono odore unguenti spiritualiter mortuus erat,
secundum illud II Cor. II, 15: Christi bonus odor sumus: aliis odor mortis in mortem, aliis autem odor vitae in
vitam. Displicebat enim ei quod unguentum non erat venditum, sed effusum in obsequium Christi: unde dicit
quare hoc unguentum non veniit, idest venditum est, trecentis denariis? sed sicut dicitur II Cor. XI, 15, ministri
Satanae transfigurantur velut ministri iustitiae. Unde iniquitatem suam sub specie pietatis occultavit, dicens et
datum est egenis; Is. XXXII, 6: cor eius faciet iniquitatem, ut perficiat simulationem et loquatur ad Dominum
fraudulenter.
Unde evangelista eius fraudulentam aperit intentionem, subdens dixit autem hoc, non quia de egenis pertinebat
ad eum, sed quia fur erat. Non enim curabat quod eis subveniretur, quia Prov. XII, V. 10, dicitur: viscera
impiorum crudelia, sed quia fur erat, consuetudinem furandi habens, dolebat sibi occasionem furandi sublatam
per effusionem unguenti, et ex hac avaritia ductus est ad proditionem: dicitur enim Eccli. X, 9: avaro nihil est
scelestius; et supra X, 10: fur non venit nisi ut furetur, et mactet, et perdat.
Unde autem furari consueverit, exponit subdens et loculos habens, idest, custos loculorum Domini constitutus, ea
quae mittebantur, scilicet in loculis, donata a fidelibus ad usum Christi et pauperum, portabat, ministerio, sed
asportabat furto.
Ubi duo notantur. Primo quod Christus tamquam pauper de eleemosynis vivebat; Ps. XXXIX, 18: ego autem
mendicus sum et pauper. Secundo, quod non derogat perfectioni, si eleemosynae in loculis reserventur: unde
quod dicitur Matth. VI, V. 34: nolite solliciti esse in crastinum, non intelligitur quod nihil in crastinum debeat
reservari, cum Dominus hoc fecerit, qui fuit summum exemplar perfectionis.
Sed quaeritur quare Dominus Iudae, quem furem sciebat, custodiam loculorum commisit? ad quod
respondendum est tripliciter. Primo quidem, secundum Augustinum, hoc fecit Christus, ut eius ecclesia cum
fures patitur toleraret: non enim est bonus qui malos tolerare non potuit, unde dicitur cant. c. II, 2: sicut lilium
inter spinas, sic amica mea inter filias. Secundo ei loculos Dominus commisit, ut perditionis occasionem
241

