Consequenter cum dicit dixit ei Jesus: ego sum resurrectio et vita, Dominus martham ad altiora elevans, primo
ostendit virtutem et potestatem suam; secundo subdit potestatis effectum, ibi qui credit in me, etiam si mortuus
fuerit, vivet; tertio exposcit fidem, ibi credis hoc? potestas autem sua est vivificativa; unde dicit ego sum
resurrectio et vita; quasi diceret marthae: credis quod frater tuus resurgat in novissimo die? totum autem hoc
quod homines resurgent, erit mea virtute; et ideo ego, cuius virtute tunc omnes resurgent, possum etiam fratrem
tuum suscitare in praesentia.
Dicit autem duo: scilicet quod est resurrectio, et quod est vita. Sciendum est enim, quod effectum vitae aliqui
participare indigent.
Quidam quidem, quia vitam amiserunt; quidam vero, non quia ipsam amiserunt, sed ut iam habitam conservent.
Sic ergo quantum ad primum dicit ego sum resurrectio, quia qui vitam per mortem amiserunt, reparantur;
quantum ad secundum dicit et vita, qua scilicet viventes conservantur.
Sciendum est autem, quod hoc quod dicit ego sum resurrectio, est locutio causalis; quasi dicat: ego sum
resurrectionis causa.
Hic autem locutionis modus in illis tantum fieri consuevit qui sunt causa alicuius rei; Christus autem est tota
causa resurrectionis nostrae, tam animarum quam corporum, et ideo hoc quod dicit ego sum resurrectio, est
causalis locutio, quasi dicat: totum hoc quod resurgent in animabus et in corporibus, per me erit; I Cor. XV, 21:
quoniam quidem per hominem mors, et per hominem resurrectio mortuorum.
Hoc, inquam, quod sum resurrectio, est mihi per hoc quod sum vita; nam vitae est quod aliqui reparentur ad
vitam, sicut ignis est quod aliquod extinctum reignitur. Supra c. I, 4: in Christo vita erat, et vita erat lux
hominum.
Effectus autem potestati respondet, unde dicit qui credit in me, etiam si mortuus fuerit, vivet. Primo ergo agit de
effectu qui respondet primae potestati; secundo de effectu qui respondet secundae.
Primum autem quod de potestate sua dixerat, est quod ipse sit resurrectio; et huic respondet effectus quod ipse
mortuos vivificat: et quantum ad hoc dicit qui credit in me, etiam si mortuus fuerit, vivet. Cuius quidem causa
est, quia ego sum resurrectionis causa, cuius causae effectum aliquis consequitur credendo in me. Unde dicit qui
credit in me, vivet, etiam si mortuus fuerit: nam per hoc quod credit, habet me in se, Eph. III, 17: habitare
Christum per fidem in cordibus vestris, qui autem habet me, habet resurrectionis causam: ergo qui credit in me,
vivet. Quod autem per fidem aliqui resurgant, habetur supra V, 25: venit hora, et nunc est, quando mortui audient
vocem filii Dei, et qui audierint vivent, vita scilicet spirituali, resurgentes de morte culpae, et etiam vita naturali,
resurgentes de morte poenae.
Secundum autem quod de potestate sua dixerat, est quod ipse sit vita; et huic respondet effectus praeservationis
in vita; unde dicit et omnis qui vivit, et credit in me, vita iustitiae, de qua Hab. II, 4: iustus meus ex fide vivit,
non morietur in aeternum, idest morte aeterna; sed habebit vitam aeternam; supra VI, 40: haec est voluntas patris
mei, ut omnis qui videt filium, et credit in eum, habeat vitam aeternam. Et hoc non est intelligendum quin
moriatur ad tempus morte carnis; sed quod aliquando sic morietur, ut tamen resuscitatus vivat in aeternum in
anima, donec resurgat caro numquam postea moritura; unde subdit ibidem: et ego resuscitabo eum in novissimo
die.
Exposcit autem fidem, ut eam perficiat; unde dicit credis hoc? et primo ponitur quaestio Domini dicentis credis
hoc? non interrogat Dominus quasi ignorans, sed sciens fidem eius, quippe qui ipsam fidem sibi infuderat:
credere enim a Deo est. Quaerit autem ut fidem quam habebat in corde, confiteatur ore; Rom. X, 10: corde
creditur ad iustitiam, ore autem confessio fit ad salutem.
Secundo ponitur responsio mulieris cum dicit ait illi: utique, Domine>, ego credidi quia tu es Christus filius Dei
vivi. Quae quidem responsio impertinens videtur ad ea quae Dominus dixerat. Dixit enim ego sum resurrectio et
vita et postea quaesivit utrum hoc crederet. Mulier autem non respondit: credo quod tu es resurrectio et vita; sed
ego credidi quia tu es Christus filius Dei vivi, qui in hunc mundum venisti.
Quod quidem dupliciter exponitur. Chrysostomus enim dicit quod haec mulier non intelligens alta verba Domini,
quasi stupefacta respondit dicens: Domine>, ego non intelligo hoc quod dicis, scilicet quod tu es resurrectio et
vita, sed hoc credidi quia tu es Christus filius Dei vivi.
Augustinus vero dicit, quod mulier respondit hoc ideo quia hoc quod dicit est ratio omnium praemissorum a
Domino; quasi diceret: quidquid dicis de potestate tua et effectu salutis, totum credo: quia ego credo quod plus
est et radix omnium, scilicet quia tu es Christus filius Dei vivi.
Haec autem confessio marthae perfecta est. Confitetur enim Christi dignitatem, naturam et dispensationem,
scilicet incarnationis.
Dignitatem quidem et regiam et sacerdotalem; et hoc, cum dicit: tu es Christus.
Christus enim Graece, Latine dicitur unctus.
Inunguntur autem reges et sacerdotes: est ergo Christus rex et sacerdos. Unde Angelus Lc. II, 11: natus est nobis
hodie salvator, qui est Christus Dominus. Et vere ipse est singulariter Christus, quia alii unguntur oleo visibili,
iste vero oleo invisibili, scilicet spiritu sancto, et ceteris aliis abundantius; ps. c. XLIV, 8: unxit te Deus, Deus
tuus, oleo laetitiae prae consortibus tuis. Ideo prae consortibus, quia, ut dicitur supra III, 34 non ad mensuram dat
ei Deus spiritum.
228

