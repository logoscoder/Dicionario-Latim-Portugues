dissensio principum, et primo ponitur dissensio eorum ad ministros; secundo dissensio eorum ad invicem, ibi
dixit Nicodemus.
Circa primum tria facit.
Primo ponitur redargutio principum ad ministros; secundo testimonium latum de Christo a ministris; tertio
reprehensionis conatus principum ad ministros.
In primo attende principum iniquitatem, cum dicunt, scilicet pontifices et Pharisaei, ministris quare non
adduxistis eum? adeo enim mali erant, quod eis non poterant satisfacere ministri, nisi Christo nocumentum
inferrent; Pro. IV, 16: rapitur somnus ab oculis eorum, nisi supplantaverint.
Sed hic incipit quaestio litteralis: quia cum supra dictum est, quod ministri missi fuerunt ad capiendum Jesum die
festo mediante, idest quarto die; et hic ponatur reditus eorum post septimum diem, quando dixit: in novissimo
autem die etc., videtur quod intermediis diebus vacaverunt.
Ad quod est duplex responsio. Una quod evangelista anticipavit murmur turbarum. Vel dicendum, quod forte
tunc redierunt; sed hoc nunc commemorat, ut manifestet causam dissensionis inter principes.
In secundo attende ministrorum bonitatem in commendabili testimonio quod perhibuerunt de Christo, dicentes
numquam sic locutus est homo, sicut hic loquitur. Ubi redduntur commendabiles ex tribus. Primo ex
admirationis causa: quia non propter miracula, sed propter doctrinam Christum mirabantur, ex quo propinquiores
efficiuntur veritati, et recedunt a consuetudine Iudaeorum, qui signa quaerunt, ut dicitur I Cor. I, 22.
Secundo ex conversionis facilitate: quia ad pauca verba Christi, capti sunt, et allecti ad eius amorem. Tertio ex
animi securitate: quia ipsis Pharisaeis, qui Christo adversabantur, talia dicunt de Christo numquam sic locutus est
homo.
Et hoc rationabiliter: quia non solum homo erat, sed etiam Dei verbum; et ideo verba sua erant virtuosa ad
commovendum; ier. c. XXIII, 29: numquid non verba mea quasi ignis sunt, dicit Dominus, et quasi malleus
conterens petram? et ideo dicitur Mt. VII, 29, quod erat docens sicut potestatem habens.
Erant etiam sapida ad dulcorandum; Cant. II, V. 14: sonet vox tua in auribus meis, vox enim tua dulcis; Ps.
Cxviii, 103: quam dulcia faucibus meis eloquia tua. Erant utilia ad retinendum, quia promittebant bona aeterna;
supra VI, 69: Domine>, ad quem ibimus? verba vitae aeternae habes; Is. XLVIII, 17: ego Dominus docens te
utilia.
In tertio attende detestari Iudaeorum perfidiam, qua conantur ministros a Christo retrahere, unde responderunt
eis, scilicet ministris, numquid et vos seducti estis? ubi tria faciunt.
Primo arguunt aestimatum ministrorum errorem; secundo proponunt exemplum principium; tertio excludunt
exemplum turbarum.
Arguunt autem eos, cum dicunt numquid et vos seducti estis? quasi dicant: videmus vos delectatos esse in
sermone illius.
Et revera laudabiliter seducti erant, quia dimisso malo infidelitatis, ad veritatem fidei sunt adducti: de qua dicitur
Ier. XX, 7: seduxisti me, Domine>, et seductus sum.
Exemplum autem principum proponunt, ut magis eos avertant: unde dicit numquid ex principibus aliquis credidit
in eum? ex duobus enim aliqui fide digni redduntur: scilicet ex auctoritate et ex religione.
Unde haec duo contra Christum adducunt, quasi dicant: si Christus esset acceptandus, utique acceptassent eum
principes, in quibus est auctoritas, et Pharisaei, in quibus apparebat religio; sed nullus istorum credidit in eum:
ergo nec vos debetis in eum credere. In his ergo impletur quod dicitur in Ps. Cxvii, V. 22: lapidem quem
reprobaverunt aedificantes, scilicet principes et Pharisaei, hic factus est in caput anguli, idest in cordibus
populorum.
Sed a Domino factum est istud: quia bonitas eius praeponderat malitiae hominum.
Testimonium autem turbae excludunt, quia eorum malitiam confutant; et ideo dicunt sed turba haec quae non
novit legem, maledicti sunt; et ideo non est standum cum eis. Hoc autem scriptum est, deut. c. XXVII, 27:
maledictus qui non permanserit in lege, nec eam opere perfecerit. Sed hoc male intelligebant, quia etiam illi qui
non habent scientiam legis, et opera legis faciunt, magis permanent in lege quam habentes legis scientiam, et non
servantes eam: de quibus dicitur Mt. XV, 8: populus hic labiis me honorat, cor autem eorum longe est a me;
Iacob V: estote factores verbi, et non auditores tantum.
Consequenter cum dicit dixit Nicodemus ad eos, ponitur dissensio principum ad invicem, et primo ponitur
Nicodemi exhortatio; secundo principum contradictio, ibi responderunt et dixerunt; tertio dissensionis
terminatio.
Circa primum duo facit.
Primo praemittit quaedam de Nicodemo; secundo ponit eius exhortationem.
Praemittit autem tria de eo: quorum duo ostendunt intentionem dicendi, et tertium nequitiam principum.
Primum ergo pertinet ad fidem Nicodemi; unde dicit dixit ille qui venerat ad eum, idest crediderat: idem enim est
venire ad Christum, et credere in eum.
Secundum pertinet ad fidei suae imperfectionem, quia nocte venit. Si enim perfecte credidisset, non pertimuisset.
Infra XII, 42: multi ex principibus crediderunt in eum; sed propter Pharisaeos non confitebantur, ut e synagoga
non eiicerentur; de quibus unus erat Nicodemus.
170

