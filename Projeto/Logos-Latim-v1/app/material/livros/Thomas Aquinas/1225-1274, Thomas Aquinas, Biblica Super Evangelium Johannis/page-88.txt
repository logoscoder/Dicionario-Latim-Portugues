Ideo autem, secundum chrysostomum, Christus non baptizavit, quia in omni baptismate, quo Ioannes et discipuli
baptizaverunt per totum tempus ante Christi passionem, non dabatur spiritus sanctus; sed ad hoc erat ut
assuescerent homines ad baptismum Christi, et congregarentur ad praedicationem, ut ipse dicit.
Inconveniens autem esset quod Christus baptizaret, si non daretur in illo baptismo spiritus sanctus, quod non
dabatur ante Christi passionem: quia, ut dicitur infra VII, 39, nondum erat spiritus datus, quia nondum Jesus erat
glorificatus.
Sed, secundum Augustinum, dicendum est, et verius, quod discipuli baptizabant baptismo Christi, aqua scilicet
et spiritu, qui in ipso baptismo dabatur: et etiam ipse Christus baptizabat, et non baptizabat. Baptizabat quidem
quia ipse mundabat interius; sed non baptizabat, quia ipse non tingebat aqua exterius; nam discipuli praebebant
ministerium per ablutionem corporis, Christus vero praebebat spiritum interius mundantem. Unde ipse proprie
baptizabat. Supra I, 33: supra quem videris spiritum descendentem, et manentem super eum, hic est qui baptizat.
Ad hoc ergo quod chrysostomus dicit, quod nondum erat spiritus datus etc., dicendum, quod non erat datus
visibilibus signis, sicut post resurrectionem Christi datus est discipulis; sed tamen datus est, et dabatur, per
internam sanctificationem, credentibus.
Per hoc autem quod Christus non semper baptizavit, dat nobis exemplum quod maiores ecclesiarum praelati in
his quae per alios fieri possunt, non occupentur, sed ea minoribus facienda relinquant. I Cor. I, 17: non enim
misit me Christus baptizare, sed evangelizare.
Si autem quaeritur an discipuli Christi baptizati fuerint; dicendum, secundum Augustinum ad stelentium, quod
baptizati fuerunt baptismo Ioannis, quia aliqui ex discipulis Christi fuerant discipuli Ioannis: sive quod magis
credibile est baptismo Christi; neque enim ministerio baptizandi defuisse creditur, ut haberet baptizatos servos,
per quos ceteros baptizaret. Et hoc intelligendum est per hoc quod dicitur Io. XIII, 10: qui lotus est non indiget
nisi ut pedes lavet. Et postea sequitur: et ideo vos mundi estis, sed non omnes.
Consequenter Christi recessum ponit, dicens reliquit Iudaeam: et hoc triplici de causa. Una ut subtraheret se
invidiae Pharisaeorum, qui ex his quae audierant de Christo, turbabantur, et persecutionem parabant; dans nobis
exemplum, ut per mansuetudinem malis cedamus ad tempus. Eccli. VIII, V. 4: nec strues ligna in ignem illius.
Alia de causa ut ostenderet non esse peccatum persecutores fugere. Matth. X, 23: si vos persecuti fuerint in una
civitate, fugite in aliam. Tertia causa est, quia nondum venerat tempus suae passionis. Infra II, 4: tempus meum
nondum advenit etc.. Est autem et alia causa, propter mysterium: nam per huiusmodi recessum significavit quod
discipuli propter persecutionem relicturi erant Iudaeos, et ituri ad gentes.
Consequenter cum dicit et abiit iterum in Galilaeam, ostendit locum ad quem accessit. Dicit autem, iterum, quia
supra II, V. 12 fecerat mentionem de quodam alio descensu Christi in Galilaeam, quo post miraculum nuptiarum
descendit capharnaum. Quia ergo alii tres evangelistae non faciunt mentionem de illo descensu primo, ideo
evangelista, ut det intelligere quod alii evangelistae omnia quae dixerunt usque ad istud capitulum, dimiserunt, et
ex hoc loco ipse historiam eis contemporaneam texere incepit, dicit iterum, per Galilaeam enim, secundum unam
interpretationem, intelligitur gentilitas, ad quam Christus a Iudaeis vadit: interpretatur enim Galilaea
transmigratio. Secundum aliam interpretationem, per Galilaeam intelligitur caelestis gloria, nam Galilaea
revelatio interpretatur.
Consequenter cum dicit oportebat autem eum transire per Samariam, describit medium per quod transit: et primo
in generali; secundo in speciali, ibi venit ergo in civitatem Samariae, quae dicitur sichar.
Medium autem quod transit abiens in Galilaeam, est Samaria; et ideo dicit oportebat eum transire per Samariam.
Dicit autem oportebat, ne videatur contrarius suae doctrinae: nam Matth. X, 5, praecepit discipulis, dicens: in
viam gentium ne abieritis.
Quia ergo Samaria terra gentium erat, ideo ostendit quod non ex proposito, sed ex necessitate illuc ivit. Dicit
oportebat: et ratio huius necessitatis erat, quia Samaria erat sita media inter Iudaeam et Galilaeam.
De ista Samaria sciendum est, quod Amri rex Israel, montem a quodam somer emit, ut habetur III Reg. XVI, 23
ss., civitatemque quam in montis vertice construxerat, a vendentis nomine Samariam nuncupavit; hac Deinde
reges Israelitarum pro regia usi sunt, et tota regio ab hac civitate Samaria vocabatur.
Unde hoc quod dicitur hic oportebat eum transire per Samariam, non est intelligendum per civitatem illam
transitum esse facturum, sed per regionem.
Et ideo speciale medium describens, subdit venit ergo in civitatem Samariae, idest regionis Samariae, quae
dicitur sichar. Sichar enim idem est quod sichem, secundum aliud nomen: de qua civitate habetur Gen. XXXIII,
16 ss., quod Iacob iuxta eam tetendit tentoria sua, et propter raptum dinae filiae suae a filio regis sichem, duo filii
Iacob indignati, occiderunt homines civitatis illius; et sic cessit in possessionem Iacob, et habitavit ibi fodiens in
ea puteos.
Postmodum vero circa mortem suam, dedit eam ioseph filio suo, secundum quod legitur Gen. XLVIII, 22: do tibi
partem unam extra fratres tuos. Et hoc est quod dicit iuxta praedium, idest agrum, quod dedit Iacob filio suo.
Ideo autem haec omnia diligenter evangelista narrat, ut ostendat quod omnia quae contigerunt circa patriarchas,
fuerunt ducentia ad Christum; et quod Christus signatus est per eos, et ab eis secundum carnem descendit.
Consequenter cum dicit erat autem ibi fons Iacob, ponit praeambulum doctrinae ex parte rei de qua doctrina
tradenda erat. Et hoc congruenter: nam doctrina futura erat de aqua et fonte spirituali, et ideo fit hic mentio de
88

