ab aliis: unde et Pharisaei, idest divisi vocabantur; in qua quidem erant aliqui de sacerdotibus et Levitis, et aliqui
de populo. Ut ergo nuntii maioris auctoritatis essent, miserunt sacerdotes et Levitas, qui erant ex Pharisaeis, ut
eis nec sacerdotalis ordinis dignitas, nec religionis deesset auctoritas.
Ideo autem evangelista addit hoc quod dicitur et qui missi fuerant, erant ex Pharisaeis, ut primo quidem rationem
quaestionis baptismi Ioannis, pro qua missi non fuerunt, assignet; quasi dicat: missi fuerunt, ut interrogarent a
Ioanne quis esset. Sed quod quaerunt quid ergo baptizas? fecerunt, quia erant ex Pharisaeis, quibus eorum religio
ausum praebebat.
Secundo, ut dicit Gregorius, ut ostendat qua intentione quaesierunt a Ioanne tu quis es? Pharisaei enim inter
omnes alios insidiose, et calumniose se habebant ad Christum.
Unde ipsi dixerunt ei, Matth. XII, 24: in beelzebub principe Daemoniorum Daemonia eiicit. Ipsi etiam inierunt
cum Herodianis consilium, ut caperent Jesum in sermone.
Matth. XXII, 15. Et ideo per hoc quod dicit qui missi fuerant, erant ex Pharisaeis, ostendit, quod calumniose se
habebant, et ex invidia eum interrogaverunt.
Interrogatio autem est de officio baptizandi, unde dicitur et interrogaverunt eum, et dixerunt ei: quid ergo
baptizas? etc..
Unde notandum est, quod non quaerunt ut sciant, sed ut impediant. Quia enim videbant multitudinem populi ad
Ioannem currere, propter novum ritum baptizandi, et extraneum a ritu Pharisaeorum et legis, invidebant Ioanni,
et conabantur pro posse impedire baptismum eius; et ideo, se continere non valentes, suam manifestant invidiam,
et dicunt quid ergo baptizas, si tu non es Christus, neque elias, neque propheta? quasi dicant: non debes
baptizare, ex quo negas te esse aliquem illorum trium in quibus praefiguratus est baptismus, ut dictum est supra.
Scilicet, si tu non es Christus, qui habiturus est fontem in ablutionem peccati; et si non es elias, sive propheta,
idest eliseus, qui sicco vestigio iordanem transiverunt, ut dicitur IV Reg. II, 8, quomodo audes baptizare? similes
istis sunt invidi, animarum profectum impedientes, qui dicunt videntibus: nolite videre etc.: Is. XXX, 10.
Responsio autem est vera: unde dicit respondit eis Ioannes, dicens: ego baptizo in aqua. Quasi dicat: non debetis
mirari, si ego, qui non sum Christus, nec elias, nec propheta, baptizo: quia baptismus meus non est completivus,
sed imperfectus.
Nam ad perfectionem baptismi exigitur lotio corporis et animae; et corpus quidem secundum naturam lavatur
aqua, anima vero non nisi spiritu. Unde ego baptizo in aqua, idest, corpore lavo corpus; veniet autem alius, qui
perfecte baptizabit, scilicet in aqua et spiritu sancto; Deus et homo, qui et corpus aqua et spiritum spiritu lavabit,
ita quod sanctificatio spiritus derivabitur ad corpus.
Act. I, 5: Ioannes quidem baptizavit aqua, vos autem baptizabimini spiritu sancto non post multos hos dies.
Testimonium autem perhibet de Christo, cum dicit medius autem vestrum stetit etc., et primo per comparationem
ad Iudaeos; secundo per comparationem ad seipsum, ibi ipse est qui post me venturus est.
Ad Iudaeos autem comparat eum, dicens medius autem vestrum stetit; quasi dicat: ego imperfectum opus feci;
sed est alius qui perficiet opus meum, qui medius vestrum stetit.
Quod quidem exponitur multipliciter. Uno siquidem modo, secundum Gregorium, chrysostomum et
Augustinum, ut referatur ad communem Christi conversationem inter homines, quia, secundum naturam
humanam, aliis hominibus similis apparuit; Phil. II, 6: qui cum in forma Dei esset, non rapinam arbitratus est
esse se aequalem Deo; sed semetipsum exinanivit formam servi accipiens, in similitudinem hominum factus, et
habitu inventus ut homo. Et secundum hoc dicit medius vestrum stetit, idest multoties conversatus est quasi unus
ex vobis; Lc. XXII, V. 27: ego in medio vestrum sum. Quem vos nescitis, idest, hoc quod Deus factus est homo,
capere non potestis. Item, nescitis quam magnus sit secundum naturam divinam, quae in eo latebat; iob XXXVI,
26: ecce Dominus magnus vincens scientiam vestram.
Et ideo, ut Augustinus dicit, accensa est lucerna, scilicet Ioannes, ut inveniatur Christus. Ps. Cxxxi, 17: paravi
lucernam Christo meo.
Alio modo exponitur, secundum Origenem, et hoc dupliciter. Primo ut referatur ad Christi divinitatem; et
secundum hoc medius vestrum, idest in medio omnium rerum, stetit, scilicet Christus: quia ipse secundum quod
verbum a principio creaturae implevit universam creaturam. Ier. XXIII, 24: caelum et terram ego impleo. Quem
tamen vos nescitis, quia, ut dicitur supra, in mundo erat... Et mundus eum non cognovit. Alio modo ut referatur
ad causalitatem humanae sapientiae, et dicatur medius vestrum stetit; idest, in intellectu omnium relucet: quia
quicquid lucis et sapientiae est in hominibus, provenit eis ex participatione verbi. Et dicit in medio, quia in
medio hominis corporaliter est cor, cui attribuitur quaedam sapientia et intellectus: unde, licet intellectus non
habeat organum corporale, tamen quia cor est principale organum, consuevit accipi pro intellectu; unde in medio
stare dicitur secundum hanc similitudinem, inquantum illuminat omnem hominem venientem in hunc mundum.
Quem tamen vos nescitis; quia, ut dicitur supra, lux in tenebris lucet, et tenebrae eam non comprehenderunt.
Quarto modo exponitur ut referatur ad propheticam Christi praenuntiationem, ut sic respondeatur principaliter
Pharisaeis, qui continue Scripturas veteris testamenti, in quibus praenuntiabatur Christus, inquirebant, et tamen
eum non cognoscebant. Et secundum hoc dicitur medius vestrum stetit; idest, in sacra Scriptura, quam vos
semper revolvitis; infra V, 39: scrutamini Scripturas. Quem tamen vos nescitis, quia cor vestrum induratum est
propter infidelitatem et oculi vestri excaecati sunt, ut non agnoscatis praesentem, quem creditis futurum.
41

