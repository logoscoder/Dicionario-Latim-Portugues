Sed attendendum est quod supra V, 24, dixit: qui videt filium, et credit ei qui misit me, habet vitam aeternam, hic
vero dicit qui credit in eum: ut det intelligere eamdem divinitatem patris et filii, cuius visio per essentiam est
ultimus finis noster, et obiectum fidei. Quod vero dicit videt, non intelligitur de visione per essentiam, quam
praecedit fides, sed de visione corporali Christi, quae inducit ad fidem. Et ideo signanter dicit qui videt filium, et
credit in eum; supra V, 24: qui credit in eum... Non iudicatur, sed transiet a morte in vitam; infra XX, 31: haec
autem scripta sunt, ut credatis quoniam Jesus Christus est filius Dei, ut credentes vitam habeatis in nomine eius.
Haec autem patris voluntas similiter implebitur, et ideo subdit, et ego resuscitabo eum in novissimo die: quia ita
vult ut non solum in anima, sed etiam in corpore habeat vitam aeternam (Dan. XII, 2: de his qui in pulvere
dormiunt evigilabunt alii in vitam aeternam, alii vero in opprobrium sempiternum) sicut et Christus resurrexit;
rom. c. VI, 9: Christus resurgens ex mortuis, iam non moritur etc..
|#5 Lectio 5
Posita doctrina Christi, hic excluditur contradictio praedictae doctrinae, et primo quantum ad turbas
murmurantes; secundo quantum ad discipulos dubitantes, ibi multi ergo audientes ex discipulis eius dixerunt etc..
Circa primum duo facit.
Primo exprimit murmur turbarum de origine spiritualis cibi; secundo mitigat eorum litigium de cibi spiritualis
manducatione, ibi litigabant ergo Iudaei.
Circa primum duo facit.
Primo ponitur murmur turbarum; secundo repressio murmuris, ibi respondit ergo Jesus, et dixit eis.
Circa primum duo facit.
Primo ponitur occasio murmuris; secundo ponuntur murmurantium verba, ibi nonne iste est filius ioseph?
concludit ergo ex praemissis verbis Christi, quod quidam de quodam dictorum verborum murmurabant, quia
scilicet dixerat: ego sum panis vivus, qui de caelo descendi; quem quidem spiritualem panem non capiebant nec
desiderabant. Et ideo murmurabant, quia in spiritualibus mentem fundatam non habebant, et huius rei antiquam
consuetudinem habebant, secundum illud ps.
Cv, 25: murmuraverunt in tabernaculis; et I Cor. X, 10: neque murmuraveritis, sicut quidam eorum
murmuraverunt. Ideo autem, ut chrysostomus dicit, usque huc non murmurabant, quia semper sperabant se
consecuturos corporalem escam: qua spe subtracta, statim murmurare incipiunt, licet aliam causam praetendant.
Non autem manifeste contradicunt propter reverentiam quam adhuc habebant ad ipsum, ex memoria praecedentis
miraculi.
Verba autem murmurantium ponit cum dicit nonne hic est filius ioseph? quia enim carnales erant, carnalem
Christi generationem solam considerabant, ex qua impediebantur ne cognoscerent spiritualem et aeternam; et
ideo de sola carnali loquuntur, secundum illud supra III, 31: qui de terra est, de terra loquitur, et spiritualem non
capiunt; unde subdunt quomodo ergo dicit hic, quia de caelo descendi? vocant autem eum filium ioseph propter
reputationem: quia nutritius eius erat, secundum illud Lc. III, 23: ut putabatur filius ioseph.
Murmurationis autem repressio ponitur cum dicit respondit ergo Jesus, et dixit eis, et primo reprimit ipsorum
murmur; secundo satisfacit dubitationi, ibi amen, amen dico vobis: qui credit in me, habet vitam aeternam.
Circa primum duo facit.
Primo cohibet eorum murmur; secundo assignat causam murmuris eorum, ibi nemo potest venire ad me etc..
Cognoscens ergo Jesus eorum murmur, respondit; et comprimens ipsum murmur eorum, dixit eis nolite
murmurare etc..
Hoc namque est salubre documentum: qui enim murmurat, ostendit mentem suam in Deo non esse firmatam, et
ideo dicitur sap. c. I, 11: custodite vos a murmuratione, quia nihil prodest.
Causa autem murmuris est infidelitas eorum; et ideo hanc ostendit dicens nemo potest venire ad me etc., ubi
primo ostendit necessariam esse patris attractionem ad hoc ut veniatur ad Christum; secundo ostendit modum
attrahendi, ibi est scriptum in prophetis etc..
Circa primum tria facit.
Primo ponit humanae facultatis defectum; secundo divini auxilii subsidium; tertio auxilii finem, seu fructum.
Est ergo humana facultas deficiens ad veniendum ad Christum per fidem; et ideo dicit nemo potest venire ad me.
Secundo divinum auxilium est efficax ad subveniendum, unde subdit nisi pater, qui misit me, traxerit eum.
Sed finis, seu fructus est optimus; unde sequitur et ego resuscitabo eum in novissimo die.
Dicit ergo primo: non est mirum si murmuratis, quia nondum estis tracti a patre ad me. Nam nemo potest ad me
venire, in me credendo, nisi pater, qui misit me, traxerit eum.
Sed hic est triplex quaestio. Prima est de hoc quod dicit nisi pater traxerit eum. Cum enim ad Christum veniamus
credendo, sicut supra eodem dictum est, venire ad Christum est credere in eum; credere autem nullus potest nisi
volens. Cum ergo tractio importet violentiam quamdam, ergo qui tractus venit ad Christum, cogitur.
Respondeo dicendum, quod hoc quod hic dicitur de hac tractione patris, non importat coactionem, cum non
omne trahens faciat violentiam. Sic ergo multipliciter pater trahit ad filium, secundum multiplicem modum
trahendi absque violentia in hominibus. Nam aliquis homo trahit aliquem persuadendo ratione; et hoc modo pater
trahit homines ad filium, demonstrando eum esse filium suum; et hoc dupliciter: vel per internam revelationem;
143

