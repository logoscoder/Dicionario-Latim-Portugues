Primo enim testis introducitur; secundo testificandi modus innuitur, ibi et clamat; tertio testimonium ponitur, ibi
hic erat quem dixi etc..
Dicit ergo: nos quidem gloriam eius vidimus, sicut unigeniti a patre, sed hoc nobis non creditur, quia forte
habemur suspecti: accedat illius testis, scilicet Ioannes baptista, qui testimonium Christo perhibuit; est enim
testis fidelis, qui non mentietur; Prov. XIV, 5: testis fidelis non mentietur etc..
Infra V, 33: vos misistis ad Ioannem, et testimonium perhibuit veritati.
Hic enim Ioannes testimonium perhibet; quasi dicat, perseveranter suum officium implet, quia ipse venit in
testimonium. Prov. c. XII, 19: labium veritatis firmum erit in perpetuum.
Deinde cum dicit et clamat dicens, ponitur modus testificandi, qui fit cum clamore. Et ideo dicit clamat,
inquantum libere sine timore; Is. XL, 9: exalta in fortitudine vocem tuam... Ecce Deus noster. Ardenter et ex
magno fervore; quia, ut dicitur Eccli. XLVIII, 1, verbum eius ut facula ardebat; Is. VI, 3: seraphim clamabant
alter ad alterum, per quod intimior ardor mentis exprimitur.
Per manifestationem etiam clamoris ostenditur, quod non sub figuris, neque occulte ad paucos sermo testificantis
dirigitur; sed aperte et ostensive declaratur et denuntiatur veritas iam non paucis, sed multis; Is. LVIII, V. 1:
clama, ne cesses.
Deinde cum dicit hic erat quem dixi, quid sit testificatus subiungit. Ubi duo facit.
Primo enim describit continuitatem sui testimonii; secundo describit eum, cui testimonium perhibet, ibi qui post
me venturus est, ante me factus est.
Fuit ergo testimonium baptistae continuum, quia non semel tantum sed multoties, et etiam antequam Christus ad
ipsum venisset, Ioannes testimonium ei perhibuit: et ideo dixit hic erat quem dixi, idest antequam vidissem eum
corporaliter, testimonium ei perhibui. Lc. I, 76: tu puer propheta altissimi vocaberis. Et hoc ideo quia praesentem
et futurum ostendit.
Est etiam eius testimonium certum, quia non solum futurum esse praedixit, sed praesentem digito demonstravit,
dicens ecce agnus Dei. Ex quo insinuatur quod Christus corporaliter praesens erat Ioanni; nam solitus erat saepe
ad Ioannem venire, antequam baptizatus fuisset.
Describit autem consequenter eum, cui testimonium perhibet, dicens qui post me venturus est, ante me factus est.
Ubi notandum est, quod Ioannes non statim praedicat discipulis Christum esse filium Dei, sed paulatim eos ad
altiora provehit: primo praeferens eum sibi, qui tamen tantae famae et auctoritatis erat ut crederetur esse
Christus, vel aliquis de magnis prophetis.
Comparat autem Christum sibi primo quantum ad ordinem praedicationis; secundo quantum ad ordinem
dignitatis; tertio quantum ad ordinem durationis.
Quantum ad ordinem praedicationis, Ioannes praecessit Christum sicut famulus Dominum, et sicut miles regem,
et sicut Lucifer solem; Mal. III, 1: ecce ego mitto Angelum meum, et praeparabit viam ante faciem meam. Qui
igitur post me venit, scilicet in notitiam hominum praedicando.
Et notandum, quod ly venit est temporis praesentis, quia in Graeco ponitur participium praesentis temporis.
Praecessit autem Ioannes Christum duplici ratione.
Primo, secundum chrysostomum, quia Ioannes erat consanguineus Christi secundum carnem; Lc. I, 36: et ecce
elisabeth cognata tua etc.. Si ergo testimonium perhibuisset Christo postquam eum cognoverat, potuisset suum
testimonium suspectum habere, et ideo Ioannes venit ad praedicandum, nondum habens familiaritatem cum
Christo, ut eius testimonium efficacius esset. Unde dicebat infra: ego nesciebam eum; sed ut manifestetur in
Israel propterea veni ego, in aqua baptizans.
Secundo quia in his quae de potentia procedunt ad actum, imperfectum naturaliter praecedit perfectum: unde
dicitur I Cor. XV, 46: non prius quod spirituale est, sed quod animale.
Et ideo perfectam Christi doctrinam debuit praecedere imperfectior doctrina Ioannis, quae quodam modo fuit
media inter doctrinam legis et prophetarum, quae annuntiabat de longinquo Christum futurum, et doctrinam
Christi, quae manifesta erat, et Christum manifeste annuntiabat.
Comparat sibi quantum ad ordinem dignitatis, cum dicit ante me factus est: unde sciendum est, quod ex hoc
Ariani sumpserunt occasionem erroris. Dicebant enim quod hoc quod dixit post me venit, intelligitur de Christo
secundum carnem assumptam, sed hoc quod addit ante me factus est, non potest intelligi nisi de verbo Dei, quod
carni praeexistebat; et propterea Christum, inquantum est verbum, factum esse, et non esse patri coaeternum.
Sed, secundum chrysostomum, haec expositio stulta est, quia si hoc esset verum, non dixisset baptista ante me
factus est, quia prior me erat, cum nullus ignoret, quod si prior eo erat, ante eum factus est; sed potius e converso
dixisset: prior me erat, quia factus est ante me. Et ideo, secundum chrysostomum, intelligendum est de prioritate
dignitatis, idest mihi praelatus est, et antepositus.
Quasi dicat: quamvis Jesus post me ad praedicandum venerit, tamen factus est ante me, idest dignior, et superior
auctoritate, et hominum reputatione; iob XXVIII, 17: non adaequabitur ei aurum etc.. Vel ante me factus est,
idest coram me, ut habetur in Glossa, et littera in Graeco hoc sonat. Quasi dicat coram me, idest in conspectu
meo, quia mihi apparuit, et innotuit.
Item comparat eum sibi quantum ad ordinem durationis, dicens quia prior me erat. Quasi dicat: ipse est ab
aeterno Deus, ego ex tempore homo fragilis; et ideo, licet eum praedicando praecesserim, tamen rationabiliter
33

