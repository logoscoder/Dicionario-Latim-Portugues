Primo ponit eorum culpam; secundo concludit eorum spiritualem originem, ibi vos quae vidistis apud patrem
vestrum, facitis.
Circa primum tria facit.
Primo imponit eis culpam homicidii; secundo crimen infidelitatis; tertio aufert eis excusationis viam.
Ostendit ergo eos Dominus spiritualiter ex mala radice procedere, et ideo signanter arguit eos de peccato; et
dimissis omnibus aliis, quibus Iudaei multipliciter irretiti erant, hoc illis tantum commemorat quod iugiter in
mente habebant, scilicet peccatum homicidii, quia, ut dictum est supra, volebant eum occidere. Et ideo dicit sed
quaeritis me interficere; quod est contra legem vestram; Ex. XX, 13: non occides; infra XI, 53: ab illo ergo die
cogitabant interficere eum.
Sed possent dicere quia occidere aliquem ex culpa non est peccatum, et ideo Dominus dicit causam homicidii
esse non quidem culpam Christi, nec eorum iustitiam, sed ipsorum infidelitatem; quasi dicat: quaeritis me
interficere, non propter iustitiam, sed propter vestram infidelitatem, quia sermo meus non capit in vobis; Matth.
XIX, 11: non omnes capiunt verbum istud, sed quibus datum est.
Utitur autem Dominus hoc modo loquendi primo quidem ad ostendendum sui sermonis excellentiam; quasi
dicat: sermo meus superexcedit capacitatem vestram, nam ipse de spiritualibus est, vos autem intellectum
carnalem habetis; et ideo ipsum non capitis; I Cor. II, 14: animalis homo non percipit ea quae sunt spiritus Dei.
Secundo vero propter similitudinem quamdam. Nam, ut Augustinus dicit, sic est sermo Dei infidelibus, tamquam
piscibus hamus, qui non capit nisi capiatur. Et ideo dicit sermo meus non capit in vobis, idest in cor vestrum,
quia non recipitur in vobis eo modo quo Petrus captus erat; supra VI, 69: Domine>, ad quem ibimus? verba vitae
aeternae habes. Nec tamen fit iniuria eis qui capiuntur: ad salutem quippe, non ad perniciem capit. Nam dicitur
Deut. XVIII, 20 quod propheta qui loquitur ex ore Domini ea quae Dominus non dixit, debet interfici.
Unde, ne Iudaei dicerent eum interficiendum fore, eo quod a seipso et non ex ore Domini loquebatur, inducit
subdens ego quae vidi apud patrem meum, loquor; quasi dicat: non potest imponi mihi quod loquor quae non
audivi, quia non solum audita, sed, quod plus est, visa loquor. Alii enim prophetae locuti sunt ea quae audierunt,
sed ego quae vidi haec loquor; supra c. I, 18: Deum nemo vidit unquam unigenitus filius qui est in sinu patris,
ipse enarravit; I Io. I: quod vidimus et audivimus, annuntiamus vobis.
Est autem hoc intelligendum de visione certissimae cognitionis, quia filius patrem cognoscit sicut ipse seipsum
novit: de quo dicitur Matth. II, 27: nemo novit patrem nisi filius.
Spiritualem autem eorum originem concludit, dicens et vos quae vidistis apud patrem vestrum, facitis; quasi
dicat: ego ea loquor quae meae origini conveniunt; vos autem illa facitis quae sunt apud patrem vestrum, scilicet
diabolum, cuius filii erant, secundum Augustinum, non inquantum homines, sed inquantum mali erant. Ea,
inquam, quae vidistis, diabolo suggerente; sap. c. II, 24: invidia diaboli mors introivit in orbem terrarum.
Secundum chrysostomum, est alia littera vos quae vidistis apud patrem vestrum, facite; quasi dicat: sicut ego
verbis in veritate patrem meum ostendo, ita vos ostendite operibus patrem vestrum origine, scilicet Abraham;
unde dicit: facite quae apud patrem vestrum vidistis, docti per legem et prophetas.
|#5 Lectio 5
Postquam Dominus ostendit Iudaeos aliquam spiritualem originem habere, hic excludit ab eis origines quas sibi
praesumptuose attribuebant, et primo excludit originem, quam se traxisse dicebant ab Abraham; secundo
originem, quam se putabant habere a Deo, ibi dixerunt itaque ei: nos ex fornicatione non sumus nati.
Circa primum duo facit.
Primo ponit opinionem Iudaeorum de eorum origine; secundo excludit eam, ibi si filii Abrahae estis opera
Abrahae facite.
Sciendum est autem circa primum, quia Dominus dixerat eis quae vidistis apud patrem vestrum, facitis, ideo
gloriantes se de carnali generatione, transferunt se ad Abraham. Unde dicunt pater noster Abraham est, quasi
dicant: si spiritualem originem habemus, boni sumus, quia Abraham pater noster bonus est; Ps. Civ, 6: semen
Abraham servi eius. Et, ut dicit Augustinus, nitebantur eum provocare, ut aliquid male diceret de Abraham, et
esset eis occasio facere quod cogitabant, scilicet occidendi Christum.
Sed Dominus, consequenter cum dicit si filii Abrahae estis, opera Abrahae facite, excludit hanc ipsorum
opinionem tamquam falso prolatam, et proponit primo signum debitum filiationis Abrahae; secundo ostendit,
hoc signum in Iudaeis non esse, ibi nunc autem quaeritis me interficere; tertio concludit propositum, ibi vos
facitis opera patris vestri.
Signum quidem filiationis alicuius est quod assimiletur ei cuius filius est: sicut enim filii carnales ut plurimum
parentibus carnalibus assimilantur, ita et filii spirituales (si sint vere filii) debent spirituales parentes imitari; Eph.
V, 1: estote imitatores Dei, sicut filii carissimi. Et quantum ad hoc dicit si filii Abrahae estis, opera Abrahae
facite; quasi dicat: hoc signum esset quod essetis filii Abrahae, si eum imitaremini; Is. LI, 2: attendite ad
Abraham patrem vestrum, et ad Saram quae peperit vos.
Sed dubitatur hic, quod videtur quidem eos negare esse filios Abrahae, dubitative loquens si filii Abrahae estis,
quod tamen affirmavit superius, dicens: scio quod filii Abrahae estis.

184

