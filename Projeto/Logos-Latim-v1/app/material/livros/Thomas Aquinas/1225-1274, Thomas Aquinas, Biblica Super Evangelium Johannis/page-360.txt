Iob XIX, 20: pelli meae, consumptis carnibus, adhaesit os meum: quasi scilicet discipuli, qui per carnem
significantur, recesserant, et mulieres, quae per pellem intelliguntur, adhaeserunt.
Consequenter ponitur sollicitudo eius ad matrem, ibi cum vidisset ergo Jesus matrem etc., et primo ponitur
sollicitudo quantum ad curam discipuli, quem matri imposuit; secundo quantum ad curam matris, quam discipulo
commisit, ibi Deinde dicit discipulo: ecce mater tua.
Quantum ad primum dicit cum vidisset ergo Jesus matrem, et discipulum stantem quem diligebat, dicit matri
suae: mulier, ecce filius tuus, quasi dicat: usque modo curam tui habui, et fui memor tui, tibi istum derelinquo. In
quo dignitas Ioannis ostenditur.
Sed attende, quod supra II, 3, quando mater dixit, vinum non habent etc., dicit: nondum venit hora mea, scilicet
passionis, qua patiar, secundum illud quod a te suscepi: cum autem venerit hora illa, tunc recognoscam.
Unde et modo eam recognoscit matrem.
Facere autem miracula non convenit mihi secundum quod a te suscepi; sed secundum quod habeo a patre
paternam generationem, scilicet secundum quod sum Deus.
Et nota, secundum Augustinum, quod Christus in cruce pendens se habuit sicut magister in cathedra. Unde et
docet nos parentibus existentibus in necessitate subvenire, et de eis curam habere, ut dicitur ex. c. XX, 12:
honora patrem tuum et matrem tuam; et I Tim. V, 8: si quis suorum, et maxime domesticorum, curam non habet,
non habet fidem, et est infideli deterior.
Sed contra est quod dicitur Lc. XIV, 26: si quis venit ad me, et non odit patrem suum et matrem et uxorem et
filios, adhuc autem et animam suam, non potest meus esse discipulus.
Responsio. Dicendum, quod sicut Dominus praecipit parentes odiri, sic et animam nostram, in qua praecepit
naturam diligere et odire iniquitatem, et quod avertit a Deo. Et sic parentes sustentare debemus, diligere et
revereri, quantum ad naturam; sed odire quantum ad vitia, et ad id quod nos avertunt a Deo.
Quantum ad secundum dicit discipulo ecce mater tua, ut scilicet iste tantum serviret ut filius matri, ista illum
diligeret ut filium mater.
Consequenter cum dicit et ex illa hora accepit eam discipulus in sua, ponitur discipuli obedientia. Et secundum
bedam, oportet dici in suam, et sic est sensus accepit eam, scilicet matrem Iesu, discipulus, scilicet Ioannes, in
suam, matrem videlicet.
Sed, secundum Augustinum, etiam ut habetur in Graeco, debet dici in sua: non quidem praedia, quia de illis erat
qui dixerant: ecce nos reliquimus omnia; nam Matth. IV, 20 dicitur, quod Iacobus et Ioannes relictis omnibus
secuti sunt Jesum; sed in sua, scilicet officia, quibus ei diligenter et reverenter obsequebatur.
|#5 Lectio 5
Postquam egit de crucifixione, et consequentibus eam, hic narrat venerandam Christi mortem, et primo ponit
moriendi opportunitatem; secundo describit mortem, ibi et inclinato capite, tradidit spiritum; tertio exprimit
mortui vulnerationem, ibi Iudaei ergo, quoniam parasceve erat... Rogaverunt Pilatum ut frangerentur eorum
crura.
Opportunitas autem moriendi ostenditur in hoc quod iam omnia consummata sunt. Unde circa consummationem
primo praemittitur scientia Christi de ipsa consummatione; secundo consummatur id quod consummandum
restabat, ibi cum ergo accepisset Jesus acetum etc..
Dicit ergo quantum ad primum postea, idest post omnia quae praemissa sunt, sciens Jesus quia consummata sunt
omnia, quae prophetae et lex praedixerant de eo.
Lc. Ult. 44: oportet impleri omnia quae scripta sunt in lege et prophetis et Psalmis de me. Ps. Cxviii, 96: omnis
consummationis vidi finem.
Sed quia adhuc aliud in Scriptura praedicta consummandum erat, ideo subdit ut consummaretur Scriptura, dixit,
sitio, et primo ponitur verbum Christi quod protulit; secundo opportunitas implendi quod petiit; tertio
administratio eius quod noluit.
Dicit ergo ut consummaretur Scriptura. Ubi sciendum est, quod ly ut non ponitur causative, sed consecutive. Non
enim ideo petiit ut Scriptura, veteris testamenti, consummaretur, sed ideo sunt dicta quia consummanda erant per
Christum. Si enim dicamus quod Christus ideo hoc fecit, quia Scripturae hoc praedixerunt, sequeretur quod
novum testamentum esset propter vetus et eius impletionem, cum tamen sit e converso.
Sic ergo ideo praedicta sunt, quia implenda erant per Christum.
Per hoc vero quod dicit sitio, ostendit mortem suam esse veram, non phantasticam.
Item ostenditur eius ardens desiderium de salute generis humani. I Tim. II, 4: vult omnes salvos fieri; Lc. XIX,
10: venit filius hominis quaerere et salvum facere quod perierat.
Vehemens autem desiderium consuevimus exprimere per sitim; Ps. XLI, 3: sitivit anima mea ad Deum vivum.
Opportunitas implendi quod petiit, ostenditur ex hoc quod vas positum erat aceto plenum. Per hoc igitur vas
Iudaeorum synagoga significatur, quae a vino patriarcharum et prophetarum degeneraverat in acetum, idest in
malitiam et crudelitatem pontificum.
Ministratio autem ponitur: quia illi spongiam plenam aceto obtulerunt ori eius.
Ex quo oritur quaestio litteralis, quomodo scilicet obtulerant spongiam ori Christi in altum pendentis.
360

