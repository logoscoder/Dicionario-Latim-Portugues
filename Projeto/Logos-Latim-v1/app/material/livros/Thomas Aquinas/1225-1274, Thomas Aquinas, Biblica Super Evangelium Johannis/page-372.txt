Dicit ergo sicut misit me pater, et ego mitto vos, idest, sicut pater diligens me misit in mundum ad passionem
tolerandam pro salute fidelium, supra III, 17: non enim misit Deus filium suum in mundum ut iudicet mundum,
sed ut salvetur mundus per ipsum, ita ego diligens vos, mitto vos ad tribulationes sustinendas pro nomine meo.
Matth. c. X, 16: ecce ego mitto vos sicut oves in medio luporum.
Secundo datur eis idoneitas officii per dationem spiritus sancti. II Cor. III, V. 6: qui et idoneos nos fecit
ministros novi testamenti non littera, sed spiritu.
Unde sequitur haec cum dixisset, insufflavit etc.. Et circa hanc dationem primo praemittit dationis signum, quod
est insufflatio; unde dicit insufflavit. Simile habetur Gen. II, V. 7: inspiravit in faciem eius spiraculum vitae,
quod primus homo depravavit, scilicet vitae naturalis: sed hoc Christus reparavit, dando spiritum sanctum.
Non est intelligendum quod huiusmodi flatus Christi fuerit spiritus sanctus, sed signum eius. Unde Augustinus
dicit IV de trinitate: flatus ille corporeus substantia spiritus sancti non fuit, sed demonstratio per congruam
significationem non tantum a patre sed etiam a filio procedere spiritum sanctum.
Notandum autem, quod super Christum spiritus sanctus missus est primo quidem in columbae specie in
baptismo, supra III, et in specie nubis in transfiguratione; Matth. XVII, 5. Cuius ratio est, quia gratia Christi,
quae datur per spiritum sanctum, derivanda erat ad nos per propagationem gratiae in sacramentis: et sic descendit
in specie columbae in baptismo, quae est animal fecundum; et per doctrinam, et sic descendit in nube lucida.
Unde et ibi ostenditur doctor; unde dicit: ipsum audite.
Super apostolos autem primo descendit in flatu, ad designandam propagationem gratiae in sacramentis, cuius ipsi
ministri erant; unde dicit quorum remiseritis peccata, remittuntur eis. Matth. Ult., 19: euntes ergo baptizate eos in
nomine patris et filii et spiritus sancti.
Secundo vero in igneis linguis ad significandam propagationem gratiae per doctrinam.
Unde dicit Act. II, 4, quod postquam repleti sunt spiritu sancto, statim coeperunt loqui.
Secundo ponit dationis verba, dicens accipite spiritum sanctum.
Sed numquid hic acceperunt spiritum sanctum? videtur quod non: quia cum nondum ascendisset in altum, non
debuit dona dare hominibus. Et quidem, secundum chrysostomum, quidam dicunt, quod Christus non dedit eis
hic spiritum sanctum; sed praeparavit eos ad dationem futuram in Pentecoste. Et moventur ad hoc, quia Daniel.
X, 8 dicitur, quod non potuit sustinere visionem Angeli: unde isti nisi praeparati non potuissent sustinere spiritus
sancti adventum. Sed tamen ipse chrysostomus dicit: spiritus sanctus datus fuit discipulis non communiter ad
omnia: sed ad aliquem effectum, scilicet ad dimittendum peccata, sicut Matth. X, 8, ad faciendum miracula.
Augustinus autem et Gregorius dicunt, quod spiritus sanctus habet duo praecepta dilectionis, scilicet Dei et
proximi: et ideo primo datus fuit in terra ad designandum praeceptum dilectionis proximi; secundo de caelo ad
designandum praeceptum dilectionis Dei.
Tertio ponitur dationis fructus quorum remiseritis peccata, remittuntur eis: quod conveniens effectus est spiritus
sancti, scilicet remissio peccatorum: nam ipse caritas est, et per eum nobis datur caritas. Rom. c. V, 5: caritas Dei
diffusa est in cordibus nostris per spiritum sanctum, qui datus est nobis. Remissio autem peccatorum non fit nisi
per caritatem. Quia: universa delicta operit caritas; I Petr. IV, 8: caritas operit multitudinem peccatorum.
Hic ergo primo quaeritur de hoc quod dicit quorum remiseritis peccata, cum solus Deus peccata remittat. Ad hoc
aliqui dicunt, quod solus Deus remittit culpam; sed sacerdos absolvit tantum a reatu poenae, et denuntiat eum
absolutum a macula culpae.
Sed hoc non est verum: nam sacramentum poenitentiae cum sit sacramentum novae legis, confert gratiam, sicut
et in baptismo confertur.
Sed in baptismo sacerdos baptizat instrumentaliter, et tamen confert gratiam: ergo similiter in sacramento
poenitentiae sacramentaliter et ministerialiter absolvit a poena et culpa, inquantum dat sacramentum in quo
peccata dimittuntur.
Quod autem dicitur, quod solus Deus peccata dimittit, verum est auctoritate. Sic etiam solus Deus baptizat; sed
sacerdos ministerio, ut dictum est.
Item quaeritur de hoc quod dicit accipite spiritum sanctum: quorum remiseritis peccata, remittuntur eis. Videtur
ergo quod qui non habet spiritum sanctum, non possit peccata dimittere.
Ad quod dicendum, quod si remissio peccatorum esset proprium opus sacerdotis, idest quod ex sua virtute hoc
faceret, non utique posset sanctificare nisi sanctus. Remissio autem peccatorum est proprium opus Dei, qui
propria virtute et auctoritate peccata dimittit, sacerdotis autem non nisi est sicut instrumenti. Sicut ergo Dominus
per servum et ministrum suum, sive sit bonus sive malus, potest facere voluntatem suam ad exequendum aliqua:
ita et Dominus per ministros, etiam si mali sint, potest sacramenta conferre, in quibus datur gratia.
Item quaeritur de hoc quod dicitur quorum remiseritis peccata, remittuntur eis.
Ad quod dicendum est quod, sicut dictum est, sacerdos in sacramentis agit sicut minister Dei. I Cor. IV, 1: sic
nos existimet homo ut ministros Christi et dispensatores mysteriorum Dei. Eodem ergo modo quo Deus remittit
et retinet peccata, simul et sacerdos.
Remittit autem Deus peccata largiendo gratiam; sed dicitur retinere non largiendo eam propter impedimentum ex
parte recipientis: sic et minister remittit peccata, inquantum impendit sacramentum ecclesiae; et retinet
inquantum aliquos indignos ostendit sacramentorum receptione.
372

