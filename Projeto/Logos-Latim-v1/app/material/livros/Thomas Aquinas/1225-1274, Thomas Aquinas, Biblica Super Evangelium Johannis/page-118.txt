In Christo enim est et natura divina et natura humana; et secundum utramque habet a patre potestatem
vivificativam; sed aliter et aliter, quia secundum divinitatem habet potestatem vivificandi animas, sed secundum
naturam assumptam vivificat corpora unde Augustinus: verbum vivificat animas, sed verbum caro factum
vivificat corpora. Nam resurrectio Christi, et mysteria quae Christus implevit in carne, sunt causa futurae
resurrectionis corporum; Eph. II, 5: convivificavit nos in Christo; I Cor. XV, 12: si autem Christus praedicatur
quod resurrexit a mortuis, quomodo quidam dicunt in vobis, quoniam resurrectio mortuorum non est? sed
primum habet ab aeterno, et hoc ostendit cum supra dixit: et omnia demonstrat ei quae ipse facit; quae quidem
omnia demonstrat carni; sed alia ex tempore, et quantum ad hoc dicit: et maiora his demonstrabit ei, idest
demonstratur potestas eius in hoc quod maiora faciet, suscitando mortuos: quosdam quidem hic, sicut Lazarum,
puellam et unicum matris; omnes tandem in die iudicii.
Tertio modo ut referatur ad Christum secundum naturam divinam, secundum illum modum quo in Scriptura dici
consuetum est, tunc aliquid fieri quando innotescit; sicut illud Matth. Ult., 18: data est mihi omnis potestas in
caelo et in terra. Cum enim Christus ab aeterno habuerit potestatem plenissimam, quia quaecumque pater facit,
similiter et filius facit, dicit tamen, post resurrectionem Domini potestatem datam esse: non quia tunc tantum
eam recepit, sed quia per resurrectionis gloriam tunc maxime innotuit.
Secundum hoc ergo dicit sibi potestatem dari, secundum quod eam exequitur in opere, ut dicatur: et maiora
demonstrabit ei opera; idest, sibi data per executionem ostendet: et hoc vobis mirantibus, quando scilicet qui
vobis videtur ut homo tantum, apparebit virtutis divinae et Deus. Est autem verbum demonstrationis
accipiendum ut verbum visionis, secundum quod supra expositum est.
Consequenter cum dicit sicut enim pater suscitat mortuos... Sic et filius, explicat in speciali potestatem
vivificativam filii, ostendens quae sunt illa maiora quae pater filio demonstrabit.
Ubi sciendum est quod divina virtus in veteri testamento ex hoc praecipue commendatur quod Deus est auctor
vitae; I Reg. II, 6: Dominus mortificat, et vivificat. Et deut. c. XXXII, 39: ego occidam, et ego vivere faciam.
Quam quidem virtutem sicut habet pater, sic habet et filius, et ideo dicit sicut pater suscitat mortuos et vivificat,
sic et filius quos vult vivificat; quasi dicat: haec sunt maiora quae pater filio demonstrabit, scilicet ut mortuos
vivificet. Plane maiora sunt ista valde: quia plus est ut resurgat mortuus, quam ut convalescat aegrotus. Sic ergo
filius quos vult vivificat, et primam vitam viventibus dando, et mortuos suscitando. Nec tamen putemus alios a
patre suscitari et alios a filio, sed eosdem quos pater suscitat et vivificat, filius suscitat et vivificat: quia pater,
sicut omnia operatur per filium, qui est virtus eius, ita et omnes vivificat per filium, qui est vita, ut dicit infra
XIV, 6: ego sum via, veritas et vita. Non tamen per filium suscitat et vivificat mortuos sicut per instrumentum,
quia secundum hoc filius non esset constitutus in suae potestatis arbitrio. Et ideo ut hoc excludat, dicit: filius
quos vult vivificat; idest, in suae potestatis arbitrio est vivificare quod vult. Nam non aliud vult filius quam pater:
sicut enim est illis una substantia, sic est illis una voluntas; unde Matth.: c. XX, 15, dicit: an non licet mihi quod
volo facere? consequenter cum dicit neque enim pater iudicat quemquam, assignat rationem dicti, manifestans
suam potestatem.
Sed attendendum est, quod ex hoc loco usque ad finem sunt duae expositiones: una est Augustini, alia Hilarii et
chrysostomi.
Secundum Augustinum quidem exponitur sic. Dixerat Dominus supra, quod sicut pater suscitat mortuos ita et
filius. Sed ne intelligeres illam mortuorum resuscitationem tantum qua aliquos ad hanc vitam resuscitavit ad
miraculi ostensionem et non illam qua resuscitat ad vitam aeternam, ideo ducit eos ad altiorem considerationem
alterius, scilicet resurrectionis quae erit in futuro iudicio.
Unde et specialiter de iudicio mentionem facit, dicens neque enim pater iudicat quemquam.
Potest et aliter, secundum eumdem, sub eodem sensu continuari, ut secundum hoc quod dixit sicut pater
resuscitat mortuos, sic et filius etc., referatur ad resurrectionem animarum, quam facit filius inquantum est
verbum; hoc vero quod dicit neque enim pater iudicat quemquam, referatur ad resurrectionem corporum, quam
facit inquantum verbum caro factum est. Resurrectio enim animarum fit per personam patris et filii; unde et
simul nominat patrem et filium, dicens sicut pater suscitat... Sic et filius. Resurrectio vero corporum per
dispensationem humanitatis patri non coaeternam: et ideo soli filio iudicium attribuit.
Sed attende mirabilem varietatem verborum: nam primo proponitur nobis pater operans et filius vacans, scilicet
cum dicitur: non potest filius a se facere quidquam, nisi quod viderit patrem facientem; hic vero e converso
proponitur filius operans, et pater vacans: neque enim pater iudicat quemquam; sed omne iudicium dedit filio
etc.. In quo datur intelligi, quod alio modo loquitur hic et alio modo ibi. Nam ibi loquitur de operatione quae est
patris et filii, unde dicit quod a se non facit quidquam, nisi quod viderit patrem facientem; hic vero loquitur de
operatione qua filius secundum quod homo iudicat et non pater: unde dicit quod omne iudicium dedit filio. Nam
pater in iudicio non apparebit; quia secundum iustitiam Deus in propria natura iudicandis omnibus apparere non
potest: quia cum visio divina sit beatitudo nostra, si mali Deum in propria natura viderent, iam essent beati.
Apparebit ergo solus filius, qui solus habet naturam assumptam. Ipse ergo solus iudicat, qui solus omnibus
apparebit; sed tamen auctoritate patris; Act. X, 42: hic est qui constitutus est a Deo iudex vivorum et mortuorum.
Et in Ps. Lxxi, 1: Deus, iudicium tuum regi da.

118

