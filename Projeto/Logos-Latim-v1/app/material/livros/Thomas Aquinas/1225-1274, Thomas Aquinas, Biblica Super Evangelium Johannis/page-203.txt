est, et quasi apocryphum, ita ut non constet de eo an a Deo venerit; per quod videbantur ei imponere illud Ier.
XXIII, V. 21: non mittebam eos, et ipsi currebant.
Hic ponitur caeci contra Pharisaeos argutio, et primo admiratur eorum duritiam; secundo confutat eorum
falsitatem, ibi scimus autem quia peccatores Deus non audit.
Sciendum autem circa primum, quod non ea quae frequenter fiunt, et secundum communem modum miramur;
sed insolita et ardua, sive bona, sive mala sint, admiramur. Nam insolita bona et ardua admiramur, secundum
illud esther XV, 17: valde enim admirabilis es, Domine>, et facies tua plena est gratiarum. Admiramur etiam
ardua mala, secundum illud Ier. II, 12: super hoc obstupescite, caeli... Duo enim mala fecit populus meus.
Secundum hoc ergo respondens caecus, dixit eis in hoc mirabile est quia vos nescitis unde sit, quasi dicat: si
aliquem parvum et nobis similem non reputaretis alicuius auctoritatis, non esset mirandum; sed quia videtis
expressum et evidens signum divinae virtutis in Christo, et dicitis quia vos nescitis unde sit, valde mirabile est,
praesertim quia aperuit mihi oculos.
Falsitatem eorum confutat dicens scimus autem quia peccatores Deus non audit. Utitur tali ratione. Quemcumque
Deus audit, est a Deo; sed Deus exaudivit Christum: ergo est a Deo.
Primo ergo ponit primam; secundo assumit minorem, ibi a saeculo non est auditum etc.; et tertio infert
conclusionem, ibi si non esset hic a Deo, non poterat facere quidquam.
Circa primum duo facit.
Primo insinuat quos Deus non audiat; secundo ostendit quos Deus audiat, ibi sed si quis Dei cultor est... Hunc
exaudit.
Non audit autem Deus peccatores; et quantum ad hoc dicit scimus quia peccatores Deus non audit, quasi dicat: in
ista opinione ego et vos consentimus, quod non exaudiantur peccatores a Deo. Unde in Ps. XVII, 42:
clamaverunt ad Dominum, et non exaudivit eos; Prov. I, 28: tunc invocabunt me, et non audiam.
Sed contra. II Paral. VI, 36: si autem peccaverint tibi neque enim est homo qui non peccet,... Et reversi fuerint ad
te in toto corde suo... Aperiantur, quaeso, oculi tui, et aures tuae intentae sint ad orationem quae fit in loco isto.
Lc. XVIII, 14, de publicano dicitur, quod descendit iustificatus in domum suam. Et propter hoc dicit Augustinus,
quod caecus iste adhuc loquitur ut inunctus, nondum perfecte sciens. Nam et peccatores exaudit Deus, alias
frustra publicanus diceret: Domine> Deus, propitius esto mihi peccatori.
Si autem verbum caeci salvare volumus, dicendum est, quod Deus non exaudivit peccatores in peccatis
persistentes; exaudivit tamen peccatores de peccatis poenitentes, qui magis sunt computandi in numero
poenitentium, quam peccatorum.
Sed insurgit dubitatio. Constat enim quod miracula non fiunt ab hominibus propria virtute, sed per orationem.
Peccatores autem frequenter miracula faciunt, secundum illud Matth. VII, 22: nonne in nomine tuo
prophetavimus... Et virtutes multas fecimus? et tamen Deus non novit eos. Non videtur ergo verum quod caecus
dicit scimus quia peccatores Deus non audit.
Ad hoc est duplex responsio. Una communis.
Oratio enim duo habet, quia scilicet impetrat, et meretur: quandoque ergo impetrat, et non meretur; quandoque
autem meretur, et non impetrat. Et sic nihil prohibet orationem peccatoris impetrare quod petit, absque hoc quod
mereatur. Sic ergo Deus audit peccatores, non per modum meriti, sed inquantum ex divina virtute, quam
praedicant, impetrant quod petunt. Alia est specialis, in casu isto quo loquebatur, scilicet quando miraculum
factum notificabat personam Christi.
Sciendum est autem, quod omne miraculum factum testimonium quoddam est. Quandoque ergo miraculum fit in
testimonium veritatis praedicatae; quandoque autem in testimonium personae facientis. Est autem attendendum,
quod nullum verum miraculum fit nisi virtute divina; et quod Deus numquam est testis mendacii. Dico ergo
quod, quandocumque miraculum fit in testimonium doctrinae praedicatae, necessarium est doctrinam illam esse
veram, etsi persona praedicans non sit bona. Quando etiam fit in testimonium personae, necesse est similiter
quod persona illa sit bona. Constat autem quod miracula Christi fiebant in testimonium personae eius; supra V,
36: opera quae dedit mihi pater ut perficiam ea, testimonium perhibent de me. Hoc ergo modo loquendo caecus
dixit, quod numquam Deus peccatores audit, scilicet quod faciant miracula attestantia sanctitati peccatorum.
Consequenter cum dicit sed si quis Dei cultor est... Hunc exaudit, ostendit quod iusti exaudiuntur a Deo et per
modum meriti.
Ubi sciendum est, quod operatio miraculorum attribuitur fidei; Matth. XXI, 21: si dixeritis huic monti, tolle, et
iacta te in mare, fiet. Cuius ratio est, quia miracula fiunt per omnipotentiam Dei, cui fides innititur: qui ergo vult
impetrare a Deo aliquid, oportet quod habeat fidem; Iac. I, 6: postulet autem in fide. Si autem vult merendo
impetrare, oportet quod faciat Dei voluntatem. Et ista duo hic ponuntur. Quantum ad primum dicit sed si quis
Dei cultor est, per sacrificia et hostias; Is. XIX, 21: colent eum in hostiis etc. In his enim consistit cultus latriae,
quae fidei attestatur.
Quantum ad secundum dicit et voluntatem eius facit, implendo eius mandatum, hunc exaudit: supple, Deus.
Hic assumit minorem suae rationis; quasi dicat: ex ipso opere eius, quod adhuc nullus hominum fecit,
manifestum est quod per operationem Dei hoc fecit, et quod exauditus est a Deo; infra XV, 24: si opera non
fecissem in eis quae nemo alius fecit, peccatum non haberent.
203

