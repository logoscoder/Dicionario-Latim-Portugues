Exponit autem illam particularem, dicens se esse pastorem bonum: secundo subdit boni pastoris officium, ibi
bonus pastor animam suam dat pro ovibus suis; tertio ostendit de malo pastore contrarium, ibi mercenarius
autem... Videt lupum venientem, et fugit.
Dicit ergo quantum ad primum ego sum pastor bonus. Quod autem Christus sit pastor, manifeste ei competit:
nam sicut per pastorem grex gubernatur et pascitur, ita fideles per Christum spirituali cibo, et etiam corpore et
sanguine suo reficiuntur; I petr. c. II, 25: eratis aliquando sicut oves non habentes pastorem; sed conversi estis
nunc ad pastorem et episcopum animarum vestrarum; Is. XL, 11: sicut pastor gregem suum pascet.
Sed ad differentiam mali pastoris et furis addit bonus. Bonus, inquam, quia implet pastoris officium, sicut bonus
miles dicitur qui implet militis officium. Sed cum Christus dixerit supra, pastorem intrare per Ostium, et iterum
se esse Ostium, hic autem dicat se esse pastorem, oportet quod ipse per semetipsum intret. Et quidem per
seipsum intrat, quia seipsum manifestat, et per seipsum novit patrem. Nos autem per illum intramus, quia per
ipsum beatificamur.
Sed attende, quod nullus alius est Ostium nisi ipse, quia nullus alius est lux vera, sed per participationem; supra
I, 8: non erat ille lux, scilicet Ioannes baptista, sed ut testimonium perhiberet de lumine. Sed de Christo dicitur
erat lux vera quae illuminat omnem hominem. Et ideo esse Ostium nemo se dicit: hoc sibi ipse Christus proprie
retinuit; esse autem pastorem, aliis communicavit, et membris suis dedit: nam et Petrus pastor, et ceteri apostoli
pastores fuerunt, et omnes boni episcopi; Ier. III, 15: dabo vobis pastores secundum cor meum.
Licet autem praepositi ecclesiae, qui filii sunt, omnes pastores sint, ut Augustinus dicit; ideo tamen singulariter
dicit ego sum pastor bonus, ut insinuet virtutem caritatis. Nullus enim est pastor bonus nisi per caritatem
efficiatur unum cum Christo, et fiat membrum veri pastoris.
Officium boni pastoris est caritas; unde dicit bonus pastor animam suam dat pro ovibus suis. Sciendum est enim,
quod differentia est inter bonum pastorem et malum: nam bonus pastor intendit commodum gregis; malus autem
commodum proprium: et haec differentia tangitur Ez. XXXIV, 2: vae pastoribus qui pascunt semetipsos. Nonne
greges pascuntur a pastoribus? qui igitur utitur grege ut semetipsum tantum pascat, non est pastor bonus. Ex quo
sequitur quod pastor malus, etiam corporalis, nullum detrimentum vult sustinere pro grege, cum non intendat
eorum commodum, sed proprium.
Bonus vero pastor, etiam corporalis, sustinet multa pro grege, cuius bonum intendit; unde Iacob dixit Gen.
XXXI, 40: nocte ac die gelu urebar et aestu. Sed in corporalibus pastoribus non exigitur a bono pastore ut
exponat se morti propter salutem gregis. Sed quia spiritualis gregis salus praeponderat corporali vitae pastoris,
ideo cum periculum imminet de gregis salute, debet quisque spiritualis pastor, corporalis vitae sustinere
dispendium pro gregis salute. Et hoc est quod Dominus dicit bonus pastor animam suam, idest vitam corporalem,
ponit pro ovibus suis, idest auctoritate et caritate. Utrumque enim exigitur, et quod ad eum pertineat, et quod eas
amet: nam primum sine secundo non sufficit.
Huius autem doctrinae Christus nobis exemplum praebuit; I Io. III, 16: si Christus posuit animam suam pro
nobis, et nos debemus pro fratribus animas ponere.
Hic agit de malo pastore, ostendens, ei contrarias conditiones inesse a conditionibus boni pastoris, et primo ponit
mali pastoris conditiones; secundo ostendit quomodo ipsae conditiones se invicem consequuntur, ibi mercenarius
autem... Fugit.
Circa primum duo facit.
Primo ponit conditiones mali pastoris; secundo insinuat periculum imminens gregi, ex malo pastore, ibi et lupus
rapit etc..
Notandum autem, quod ex his quae dicta sunt de bono pastore et his quae dicuntur de malo, triplex differentia
conditionum ipsorum, scilicet boni et mali pastoris, accipi potest. Prima quidem distinctio accipitur quantum ad
intentionem; secunda quantum ad affectum tertia quantum ad sollicitudinem.
Differunt ergo primo in intentione, et hoc ex nomine utriusque: nam primus dicitur pastor, ex quo datur intelligi
quod intendit pascere gregem; Ez. XXXIV, 2: nonne greges pascuntur a pastoribus? iste autem, scilicet malus,
dicitur mercenarius, quasi mercedem quaerens. Ut sic differant in hoc: quod bonus pastor quaerit utilitatem
gregis; mercenarius autem principalius commodum proprium. Haec etiam differentia est inter regem et
tyrannum, ut Philosophus dicit, quia rex in suo regimine intendit utilitatem subditorum; tyrannus vero utilitatem
propriam; unde est sicut mercenarius: zach. c. XI, 12: si bonum est in oculis vestris, afferte mihi mercedem.
Sed numquid possunt quaerere etiam boni pastores mercedem? videtur quod sic; Eccli. XXXVI, 18: da
mercedem, Domine>, sustinentibus te; Is. XL, 10: ecce merces eius cum eo; et Lc. XV, 17: quanti mercenarii in
domo patris mei abundant panibus.
Respondeo. Dicendum quod merces potest accipi dupliciter: scilicet communiter et proprie.
Communiter quidem, omne quod meritis redditur, dicitur merces, et quia vita aeterna, quae est Deus, I Io. Ult.,
20: hic est verus Deus, et vita aeterna, meritis redditur, ideo ipsa vita aeterna merces dicitur.
Et hanc mercedem potest et debet quaerere quilibet bonus pastor. Proprie autem dicitur merces aliquid
segregatum ab hereditate; et ad hanc non debet habere respectum ille qui est verus filius, ad quem spectat
hereditas; sed ad eam respectum habent servi et mercenarii.

211

