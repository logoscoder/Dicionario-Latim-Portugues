Cuius ratio est, quia non est potens per seipsum, sed per ministros suos. II Reg. III, 1: facta est longa concertatio
inter domum Saul et inter domum David: David proficiscens et semper seipso robustior, domus autem Saul
decrescens quotidie. Sed rex supernus, quia potens est per seipsum, servis suis potentiam tribuit; ideo non indiget
ad regnum suum ministris. Et ideo dicit, quod regnum suum non est de hoc mundo: quia si ex hoc mundo esset
regnum meum, ministri utique mei decertarent, ut non traderer Iudaeis.
Unde et Petrus volens decertare pro Christo, non advertebat se de hoc mundo non esse: supra eodem. Habebat
tamen Dominus alios ministros, scilicet Angelos, qui potuissent eum eripere de manibus Iudaeorum; sed
Dominus eripi noluit. Matth. XXVI, V. 53: an non possum rogare patrem meum, et exhibebit mihi plusquam
duodecim legiones Angelorum? nunc autem regnum meum non est hinc. Scilicet, quia non quaerit tales
ministros, concludit quod regnum suum non est hinc, idest, non habet principium de hoc mundo; est tamen hic,
quia ubique est: attingit enim a fine usque ad finem fortiter, et disponit omnia suaviter: Sap. VIII, 1; Ps. II, V. 8:
postula a me, et dabo tibi gentes hereditatem tuam, et possessionem tuam terminos terrae; Dan. VII, 14: dedit
potestatem et honorem et regnum; et omnes populi, tribus et linguae servient ei.
Hic Dominus manifestat veritatem de regno suo quod sit, et primo ponitur manifestationis occasio; secundo ipsa
manifestatio, ibi respondit ei Jesus etc.; tertio manifestationis effectus, ibi dixit ei Pilatus, quid est veritas? circa
primum sciendum, quod Pilatus ex supradictis verbis Domini intelligens quod regnum quasi carnale et
longinquum esset de partibus illis I Cor. II, 14: animalis homo non percepit ea quae sunt spiritus Dei anhelavit ad
veritatem sciendam; et ideo inquit dicens ergo rex es tu? scilicet et Dominus.
Consequenter respondens dicit tu dicis quia rex sum ego, ubi primo se esse confitetur regem; secundo sui regni
ostendit rationem, ibi ego in hoc natus sum... Ut testimonium perhibeam veritati; tertio insinuat supra quos
regnat, ibi omnis qui est ex veritate, audit vocem meam.
Circa primum sciendum est, quod Dominus ad quaestionem respondens de regno, ita responsionem suam
temperavit ut nec manifeste confiteretur se esse regem, cum rex non esset eo modo quo Pilatus intelligebat; nec
negaret, cum spiritualiter esset rex regum.
Dicit ergo tu dicis quia rex sum ego, scilicet carnaliter secundum quem modum rex non sum, sed alio modo rex
sum ego; Is. XXXII, 1: ecce in iustitia regnabit rex, principes in iudicio praeerunt.
Modum autem et rationem regni sui ostendit dicens ego in hoc natus sum, et ad hoc veni in mundum, ut
testimonium perhibeam veritati; quod dupliciter exponitur.
Uno modo, secundum Augustinum, ut regnum Christi sint fideles sicut dictum est supra: et sic Christus super
fideles regnat; et ad hoc venit in mundum ut congregans sibi fideles, regnum sibi acquirat. Lc. XIX, 12: homo
quidam nobilis abiit in regionem longinquam accipere sibi regnum. Et sic est sensus: ego in hoc, idest ad hoc,
natus sum, nativitate scilicet carnali. Et hoc exponit dicens et ad hoc veni in mundum, carnaliter nascendo; sic
enim venit in mundum, Gal. IV, V. 4: misit Deus filium suum in mundum, ut testimonium perhibeam veritati,
scilicet mihi, qui sum veritas, supra XIV, 6.
Et si testimonium perhibeo de meipso, verum est testimonium meum, supra VIII, 14. Et inquantum manifesto me
veritatem, intantum regnum mihi paro. Hoc enim non potest fieri nisi per manifestationem veritatis, quam
manifestationem non decebat fieri nisi per me, qui sum lux. Supra I, 18: unigenitus, qui est in sinu patris, ipse
enarravit. Hebr. II, 3: quae cum initium accepisset enarrandi per Dominum, ab eis qui audierunt, in nos
confirmata est, contestante Deo signis et portentis et variis virtutibus et spiritus sancti distributionibus.
Alio modo exponit chrysostomus sic: tu quaeris si rex ego sum, et ego dico quod sic: sed potestate divina, quia in
hoc natus sum, nativitate aeterna a patre, sicut Deus ex Deo, ita rex ex rege; Ps. II, 6: ego autem constitutus sum
rex, et subdit: ego hodie genui te. Sed quod addit et ad hoc veni in mundum, non ponitur expositive, sed
intelligitur de nativitate temporali; quasi diceret: etsi sum rex aeternus, tamen ad hoc veni in mundum, ut
testimonium perhibeam veritati; mihi scilicet quod sum rex a Deo patre.
Hic ostendit super quos regnet.
Ubi notandum quod supra X, 1, dixit se pastorem, et subditos dixit oves, quod idem est quod hic dicit se regem
et subditos regnum: quia eadem est proportio regis ad subditos et pastoris ad oves: et sicut pastor pascit oves, Ez.
XXXIV, 2: nonne greges pascuntur a pastoribus, ita et rex sustentat subditos. Et specialiter inter alia dixit oves
meae vocem meam audiunt: unde et hic dicit qui est ex veritate, audit vocem meam, non solum exterius, sed
credendo interius et amando ac opere implendo; supra VI, 45: omnis qui audivit a patre et didicit venit ad me.
Sed unde hoc homini ut audiat vocem meam? inde scilicet quia est ex veritate, quae est Deus.
Sed cum omnes sint ex Deo, omnes sunt ex veritate et audiunt vocem eius.
Respondeo. Dicendum, quod aliqui sunt ex Deo per creationem, et sic omnes sunt a Deo.
Dicuntur etiam aliqui esse a Deo per affectum et imitationem; unde supra VIII, 47 dicitur: ex Deo non estis,
scilicet secundum affectum, sed per creationem estis: ille ergo audit vocem credendo et amando, qui, scilicet, est
ex veritate, idest, qui accepit hoc munus ut veritatem amet.
Sed attende, quod non dicit: omnis qui audit vocem, est ex veritate, quia sequeretur quod ideo essemus ex
veritate quia credimus: cum tamen ideo credamus quia sumus ex veritate, inquantum scilicet accepimus donum
Dei per quod credimus et amamus veritatem. Eph. II, 8: gratia salvati estis per fidem, et hoc non ex vobis: Dei
enim donum est; Phil. I, 29: vobis datum est non solum ut in eum credatis, sed etiam ut pro illo patiamini.
351

