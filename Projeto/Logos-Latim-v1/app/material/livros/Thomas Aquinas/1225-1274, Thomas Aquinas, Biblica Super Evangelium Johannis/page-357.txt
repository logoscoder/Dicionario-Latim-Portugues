Nec hoc vacat a mysterio: quia ipse primus passionem crucis sustinuit, et postmodum alii, et maxime advenae
gentiles, eum imitando. I Petr. II, 21: Christus passus est pro nobis, vobis relinquens exemplum; matth. c. XVI,
24: si quis vult venire post me, abneget semetipsum, tollat crucem suam, et sequatur me. Sed hoc quod Christus
crucem sibi portavit, et si impiis et infidelibus sit grande ludibrium, fidelibus tamen et piis est grande mysterium.
I Cor. I, 18: verbum crucis pereuntibus quidem est stultitia: his autem qui salvi fiunt, idest nobis, virtus Dei est.
Portat Christus crucem ut rex sceptrum, in signum gloriae quae est universale rerum omnium Dominium. Ps.
Xcv, 9: Dominus regnabit a ligno; Is. IX, 6: et factus est principatus super humerum eius, et vocabitur
admirabilis, consiliarius, Deus fortis, pater futuri saeculi, princeps pacis. Portat eam ut victor trophaeum suae
victoriae. Col. II, 15: expolians principatus et potestates, traduxit confidenter, palam triumphans illos in
semetipso.
Item ut doctor portat candelabrum, in quo ponenda erat lucerna suae doctrinae, quia verbum crucis fidelibus est
virtus Dei: Lc. XI, 33: nemo accendit lucernam et ponit eam sub modio, sed super candelabrum, ut qui
ingrediuntur, lumen videant.
Locus autem passionis ignominiosus quantum ad duo: et quia erat extra civitatem, unde dicit exivit in eum qui
dicitur calvariae locus, extra scilicet moenia civitatis; Hebr. Ult., 12: propter quod Jesus, ut sanctificaret per
suum sanguinem populum, extra portam passus est.
Et hoc propter duo. Primo ut ostenderet virtutem passionis suae non esse includendam inter terminos gentis
Iudaicae; secundo ut ostendat quod quicumque consequi volunt passionis fructum, exire debent mundum, saltem
affectu. Unde ibidem statim subdit apostolus: exeamus igitur ad eum extra castra.
Secundo quia erat infimus, unde dicit in eum qui dicitur calvariae locus.
Ps. Lxxxvii, 5: aestimatus sum cum descendentibus in lacum. Et quidem quidam, secundum chrysostomum,
dicunt quod in illo loco, qui calvariae dicebatur, Adam mortuus fuit et sepultus: unde calvariae dicebatur a
calvaria primi hominis, ut sicut mors ibi regnavit, ita illic Christus trophaeum statueret.
Sed, ut Hieronymus dicit, favorabilis est huiusmodi interpretatio et mulcens aures populi, non tamen vera, quia
Adam sepultus est in Hebron: iosue XIV, 15: Adam maximus inter enacim situs est. Et ideo dicendum, quod ex
ierusalem foras portam locus erat in quo truncabantur capita damnatorum: unde hic locus calvariae nomen
sumpsit propter damnatorum seu collatorum decalvata capita ibi iacentia.
Comitatus autem et societas passionis ignominiam indicant quia cum eo alios duos crucifixerunt, scilicet
latrones, ut dicitur Lc. XXIII, 33. Et dicit hinc et hinc, idest unum ad dexteram, et alium ad sinistram; medium
autem Jesum.
Sed attende, quod Christus etiam in passione medius stat. Sed hoc quantum ad intentionem Iudaeorum factum est
ei ad ignominiam; ut scilicet causa mortis eius similis iudicaretur causae mortis latronum. Is. LIII, V. 12: et cum
iniquis deputatus est.
Sed si ad mysterium attendatur, hoc ad claritatem Christi pertinet: nam per hoc ostenditur quod Christus per
passionem merebatur iudiciariam potestatem. Iob XXXVI, V. 17: causa tua quasi impii iudicata est; sed iudicium
causamque recipies. Medium autem tenere proprium est iudicis: unde, et secundum Philosophum, ire ad iudicem
est ire ad medium. Et ideo medius ponitur, et unus a dextris, et alius a sinistris, quia in iudicio statuet quidem
oves a dextris, haedos autem a sinistris. Unde latro a dextris qui credidit liberatur, et alter a sinistris qui insultat
est condemnatus.
|#4 Lectio 4
Postquam evangelista egit de Christi crucifixione, hic agit de consequentibus ipsam, et primo de his quae
sequuntur crucifixionem quantum ad Pilatum; secundo quantum ad milites, ibi milites ergo, cum crucifixissent
eum, acceperunt vestimenta eius; tertio quantum ad amicos astantes, ibi stabant autem iuxta crucem Jesu mater
eius etc..
Ponuntur autem tria pertinentia ad Pilatum, scilicet tituli inscriptio, tituli lectio, tituli conservatio.
Quantum ad primum duo ponuntur.
Primo inscriptio tituli, unde dicit scripsit autem et titulum Pilatus, et posuit super crucem. Et hoc satis
convenienter: ut saltem per hoc vindicaret se de Iudaeis, ostendens ipsorum malitiam, dum in regem suum
insurrexerunt.
Sed tamen convenit mysterio; quia sicut in triumphis in trophaeo titulus ponebatur victoriam ostendens, per hoc
quod homines memoriam sui celebrare volebant, Gen. XI, V. 4: celebremus nomen nostrum antequam dividamur
in universas terras, ita titulum cruci inscribi disposuit, ut passio eius in memoria haberetur, Thren. III, 19:
recordare paupertatis meae et transgressionis meae, absinthii et fellis.
Secundo ponitur tenor tituli: erat autem scriptum: Jesus Nazarenus rex Iudaeorum. Quae quidem tria verba satis
conveniunt ad crucis mysterium, nam hoc quod dicit Jesus, qui salvator interpretatur, convenit ad virtutem
crucis, per quam nobis facta est salus; Matth. I, 21: vocabis nomen eius Jesum, ipse enim salvum faciet populum
suum a peccatis eorum. Hoc vero quod dicit Nazarenus, quod interpretatur floridus, pertinet ad patientis
innocentiam; cant. c. II, 1: ego flos campi, et lilium convallium Is. XI, 1: et flos de radice eius ascendet.

357

