et nos in amato non tantum quod beneficii est, seu delectationis, sed quod Dei est, debemus diligere. Et in tali
dilectione proximi includitur etiam dilectio Dei.
Consequenter cum dicit in hoc cognoscent omnes quia discipuli mei estis etc. Ponitur rationem implendi hoc
praeceptum.
Sciendum est autem, quod quicumque connumeratur militiae alicuius regis, debet portare eius insignia. Insignia
autem Christi sunt insignia caritatis. Quicumque ergo vult annumerari militiae Christi, debet caritatis charactere
insigniri; et hoc est quod dicit in hoc cognoscent omnes quod mei estis discipuli, si dilectionem habueritis ad
invicem: dilectionem, inquam, sanctam; Eccli. XXIV, 24.
Ego mater pulchrae dilectionis, et timoris, et agnitionis, et sanctae spei.
Attende autem, quod cum apostoli multa dona receperunt a Christo, sicut vita, et intellectus, et bona habitudo
corporis: quaedam vero spiritualia, sicut opera miraculorum; Lc. XXI, 15: ego dabo vobis os et sapientiam etc.;
omnia ista non sunt signa discipulatus Christi, cum possint esse communia bonis et malis. Sed speciale
discipulatus Christi signum est caritas, et mutua dilectio; II Cor. I, 22: signavit nos et dedit spiritum.
|#8 Lectio 8
Posito defectu discipuli, scilicet Iudae tradentis, hic ponit defectum discipuli, scilicet Petri negantis, et primo
ponitur praenuntiandi occasio; secundo negationis praenuntiatio, ibi respondit Jesus: animam tuam pro me
pones? circa primum duo facit.
Primo ponit Petri desiderium; secundo ponit eius fiduciam, ibi dicit ei Petrus: quare non possum te sequi modo?
circa primum duo facit.
Primo ponit desiderii ostensionem; secundo dilationem, ibi respondit Jesus: quo ego vado, non potes me modo
sequi.
Ostenditur autem Petri desiderium in prompta interrogatione, cum dicit dicit ei simon Petrus: Domine>, quo
vadis? audierat enim a Domino quod adhuc modicum cum eis esset: ex quo sollicitus est de Christi recessu ab
eis, et ideo quaerit dicens quo vadis? ubi chrysostomus dicit: magnus profecto est Petri amor, et ipso igne
vehementior, cuius nulla prohibitio promptum impetum impedire potest. Et inde est quod etiam Christo dicente:
quo ego vado, vos non potestis venire, ipsum Petrus sequi volebat; et ideo interrogabat quo iret, quasi una de
adolescentulis quaerentibus in Cant. V, 17: quo abiit dilectus tuus, o pulcherrima mulierum, quo abiit? et
quaeremus eum tecum.
Dilatio autem huius desiderii est, quia ad praesens impeditur a sequendo; et hoc est quod dicit quo ego vado non
potes me modo sequi: sequeris autem postea; quasi dicat: adhuc imperfectus es, et ideo non potes me modo
sequi; postea autem, quando perfectus eris, sequeris me. Simile est quod dicit infra ult., 18: amen dico tibi, cum
esses iunior, quasi imperfectus, cingebas te... Cum autem senueris, et perfectionis arcem conscenderis, extendes
manus tuas, et alius te cinget.
Consequenter cum dicit dicit ei Petrus etc., ponit Petri fiduciam. Intellexerat enim Petrus quod Dominus verba
praedicta dixerat, quasi de perfectione sui amoris diffidens.
Perfectus autem amor est cum quis seipsum pro amicis exponit morti; infra XV, V. 13: maiorem hac dilectionem
nemo habet, ut animam suam ponat quis pro amicis suis. Quia ergo Petrus paratus erat pro Christo mori,
ostendebat se in amore perfectum, cum dicit animam meam ponam pro te, idest, paratus sum pro te mori. Hoc
dicebat, quantum sibi videbatur, non ficto animo.
Sed tamen nescit homo virtutem affectus sui, tunc potissime cum periculum imminet; I cor. c. IV, 4: nihil mihi
conscius sum; sed non in hoc iustificatus sum.
Consequenter cum dicit respondit ei Jesus etc., negationem Petri praenuntiat, et primo redarguit
praesumptionem; secundo praedicit negationem, ibi amen, amen dico tibi: non cantabit gallus, donec ter me
neges.
Circa primum sciendum est, quod Petrus de se praesumens, Christo sibi dicente non potes me modo sequi,
dicebat se eum sequi posse, et mori pro ipso: et ideo Dominus eum reprimens, dicit animam tuam pro me pones?
quasi diceret. Considera quid loquaris. Magis scio quid in te sit, quam tu scias; tu non scis ponderare amoris tui
pondus. Noli ergo de te ultra modum praesumere; Rom. XI, 20: noli altum sapere, sed time. Et huiusmodi ratio
assignatur Matth. XXVI, 41: spiritus quidem promptus est, caro autem infirma.
Permisit autem Dominus Petrum tentari et cadere, ut exaltatus ad principatum ecclesiae, discat de se humilia
sentire, et peccantibus subditis compati; Hebr. IV, 15: non habemus pontificem qui non possit compati
infirmitatibus nostris, tentatum per omnia pro similitudine, absque peccato. Sed in Petro invaluit tentatio usque
ad culpam; in Christo autem fuit intentatio usque ad similitudinem poenae: quia peccatum non fecit.
Negationem praedicit, dicens amen, amen dico tibi: non cantabit gallus, donec ter me neges.
Hic primo dubitatur de hoc quod dicit non cantabit gallus, donec ter me neges.
Videtur enim esse falsum: quia statim, post primam negationem Petri, gallus cantavit, ut habetur Mc. XIV, 68.
Sed ad hoc Augustinus respondet dupliciter.
Uno modo, ut Dominus magis affectionem Petri, quam actus expresserit: nam animam Petri tantus timor
invaserat quod paratus erat ad primum cantum galli, non solum semel, sed ter negare; et sic est sensus: antequam
278

