Alia cognitio est interior per spiritum sanctum; et quantum ad hanc dicit et notum faciam, dando scilicet eis
spiritum sanctum; supra XVI, 13: cum autem venerit ille spiritus veritatis, docebit vos omnem veritatem.
Vel dicit notum feci eis nomen tuum, scilicet cognitione fidei, quia videmus nunc per speculum in aenigmate, et
notum faciam, per speciem gloriae in patria, ubi videbimus facie ad faciem, I Cor. XIII, 12.
Fructus autem cognitionis huius est, ut dilectio, qua dilexisti me, in ipsis sit, et ego in ipsis. Quod potest exponi
dupliciter.
Uno modo, et melius quia dictum est, quod pater diligit filium, ut ostenditur per claritatem quam dedit ei:
consequens ergo est ut diligat omnes in quibus est filius, qui est in eis, inquantum habent veritatis cognitionem.
Et sic est sensus: ego faciam eis notum nomen tuum; et per hoc quod cognoscunt te, ego verbum tuum ero in eis;
et per hoc quod in eis sum, dilectio, qua dilexisti me, in ipsis sit, idest, ad eos derivetur, et diligas eos sicut me
dilexisti.
Vel aliter: ut dilectio qua dilexisti me, idest, sicut tu me dilexisti, ita ipsi participando spiritum sanctum, diligant:
et per hoc ergo ero in ipsis sicut Deus in templo, et ipsi in me, sicut membra in capite; I Io. IV, V. 16: qui manet
in caritate, in Deo manet, et Deus in eo.
|+18 Capitulus 18
|#1 Lectio 1
Supra, ante passionem, Dominus praeparavit discipulos suos, multipliciter informando exemplis, confortando
verbis, et promovendo suffragiis; hic evangelista accedit ad narrandum eius passionem, et primo proponit
mysterium passionis; secundo gloriam resurrectionis, XX cap.
Ibi una autem sabbati etc..
Passio autem Christi partim completa est per Iudaeos, partim per gentiles.
Primo ergo describit passionem Christi quantum ad ea quae passus est per Iudaeos; secundo quantum ad ea quae
passus est per gentiles, XIX cap., ibi tunc apprehendit Pilatus etc..
Circa primum tria facit.
Primo ostendit quomodo a discipulo Dominus traditur; secundo quomodo a ministris principibus praesentatur, ibi
cohors ergo, et tribunus, et ministri Iudaeorum comprehenderunt Jesum; tertio quomodo a principibus apud
praesidem accusatur, ibi adducunt ergo Jesum etc..
Circa proditionem discipuli tria tangit evangelista.
Primo quidem locum; secundo apparatum, ibi Iudas ergo cum accepisset cohortem... Venit illuc cum lanternis
etc.; tertio promptum Christi affectum ad proditionem sustinendam, ibi Jesus itaque sciens omnia quae ventura
erant super eum, processit etc..
Locus autem ostenditur proditioni congruus ex tribus: quia a civitate remotus, in se occultus et conclusus, et
proditori notus.
Remotus quidem erat a civitate, unde facilius Iudas poterat facere quod intendebat: unde dicit haec cum dixisset,
scilicet quae supra dicta sunt.
Sed cum ea quae dixit, pertinerent ad Christi orationem, convenientius dixisset evangelista: haec cum orasset.
Sed hoc fecit evangelista ut ostendat hanc orationem non propter sui necessitatem fecisse, quia ipse erat qui
orabat ut homo, et exaudiebat ut Deus: sed hoc propter nostram instructionem.
Unde erat quasi quaedam dictio.
Egressus est cum discipulis suis, non quidem continuo, secundum Augustinum, post eius orationem, cum alia
quaedam intervenerint narrata ab aliis evangelistis, ab isto autem praetermissa, scilicet quod facta fuit contentio
inter discipulos quis eorum videretur esse maior, Lc. XXII, 24. Interim etiam dixit Jesus Petro: ecce Satanas
expetivit vos ut cribraret sicut triticum. Ego autem rogavi pro te, ut non deficiat fides tua: ut Lucas narrat ibid.
31. Dixerunt etiam discipuli hymnum cum Domino, ut narrant matthaeus et marcus. Sic ergo non est
intelligendum, quod cum hoc dixisset, statim egrederetur: sed quia non ante egressus est quam dixisset.
Egressus est, inquam, trans torrentem cedron.
Sed matthaeus et marcus dicunt, quod exierunt in montem oliveti, et tunc venit cum illis in villam quae dicitur
Gethsemani. In quo nulla est contrarietas, quod idem locus est quem Ioannes commemorat et matthaeus: torrens
enim cedron est ad radices montis oliveti, ubi etiam est villa quae dicitur Gethsemani.
Cedron autem in Graeco est genitivus pluralis; quasi dicat: trans torrentem cedrorum. Forte erant ibi multae cedri
plantae.
Convenit autem mysterio quod torrentem transivit, quia per eum eius passio designatur; Ps. Cix, 7: de torrente in
via bibet, propterea exaltavit caput. Convenit etiam quod trans torrentem cedron. Cedron enim interpretatur
obumbratio, et Christus sua passione abstulit umbram peccati et legis, et expansis manibus in cruce protexit nos
sub umbra manus suae; Ps. XVI, 9: sub umbra alarum tuarum protege me.
Erat autem congruus locus proditioni: unde dicit ubi erat hortus, in quem introivit ipse, et discipuli eius. Et hoc
convenienter, quia ipse satisfaciebat pro peccato primi hominis in horto commisso. Paradisus enim hortus

341

