Chrysostomus vero dicit, quod isti fraudulenter interrogabant. Nam Ioannes cognatus erat sacerdotum, utpote
principis sacerdotum filius, erat etiam sanctus; et tamen testimonium perhibebat Christo, cuius genus humile
videbatur. Unde et dicebant: nonne iste est fabri filius? et ignotus erat eis.
Et ideo cupientes magis habere magistrum Ioannem quam Christum, mittunt ad eum volentes eum per blanditias
allicere, et inducere ut sibi honorem hunc attribuens, confiteatur se esse Christum. Quam quidem malitiam
videns Ioannes, dicit non sum ego Christus.
Secunda interrogatio ponitur consequenter, cum dicitur et interrogaverunt eum: quid ergo? elias es tu? sciendum
est autem, quod a populo Iudaeorum sicut expectabatur Dominus venturus, ita expectabatur elias Christum
praecessurus; Mal. Ult., 5: mittam vobis eliam etc.. Et ideo videntes, qui missi erant quod Ioannes non
confitebatur se esse Christum, instant quod saltem confiteatur si est elias. Et hoc est quod dicunt quid ergo? elias
es tu? quidam autem haeretici dicunt, quod anima de corpore transmittitur in corpus.
Et hoc dogma tunc temporis erat in auctoritate apud Iudaeos, unde credebant quod propter similitudinem operum
Ioannis ad eliam, anima eliae esset in corpore Ioannis.
Et dicunt quod quaerebant isti a Ioanne, an esset elias; idest, an anima eliae esset in Ioanne; et adducunt pro eis,
quod dicit Dominus, Matth. XI, 14, de Ioanne: si vultis scire, ipse est elias.
Sed tamen contrariatur eis responsio Ioannis dicentis non sum elias.
Ad quod ipsi respondent, quod Ioannes ex ignorantia respondit, nesciens, an anima sua esset anima eliae. Sed
contra hoc dicit Origenes, quod valde irrationabile videtur, quod Ioannes tamquam propheta a spiritu illuminatus,
et de Dei unigenito tanta narrans, ignoraret de seipso, an numquam eius anima fuerit in elia.
Non hac ergo intentione quaerebant elias es tu? sed quia habentes ex Scripturis, IV Reg. II, 11 quod elias non fuit
mortuus, sed vivus raptus est per turbinem in caelum, credebant eum subito inter eos apparuisse.
Sed contra hoc est quod Ioannes ex notis parentibus natus erat, et nativitas eius omnibus nota erat. Unde dicitur
Lc. I, 63, quod mirati sunt universi, et ponebant in corde suo, dicentes: quis putas puer iste erit? ad quod potest
dici, quod non est incredibile quod ita aestimarent de Ioanne, sicut dictum est. Quia et simile habetur Matth.
XIV, 1 quod Herodes credebat de Christo quod esset Ioannes, quem ipse decollaverat, et tamen diu antequam
Ioannes decollatus esset, Christus praedicaverat, et notus fuerat. Et ideo, ex simili amentia et crassitudine, Iudaei
quaerebant a Ioanne an ipse esset elias.
Sed quid est hoc quod dicit Ioannes non sum, scilicet elias cum Christus dixerit, Matth. XI, 14, ipse est elias?
hanc autem quaestionem solvit Angelus, Lc. I, 17: ipse praecedet ante eum in spiritu et virtute eliae, in suis
scilicet operibus. Non fuit ergo elias in persona, sed in spiritu, et virtute: quia scilicet similitudinem eliae in suis
operibus ostendebat.
Potest autem attendi similitudo quantum ad tria. Primo quantum ad officium: quia sicut elias secundum Domini
adventum praeveniet, ita iste praecessit primum etc.. Unde et Angelus dixit: ipse praecedet ante ipsum etc..
Secundo quantum ad vivendi modum: quia elias in desertis morabatur, parco utebatur cibo et duris vestibus
operiebatur, ut dicitur III Reg. XIX, 3 ss. Et IV Reg. I, 8. Et Ioannes in desertis erat, cibus eius locustae et mel
silvestre, et zona eius de pilis camelorum.
Tertio quantum ad zelum: quia maximi zeli fuit; unde dicebat III Reg. XIX, 10: zelo zelatus sum pro Domino.
Sic et Ioannes zelo veritatis mortuus est, ut patet Matth. XIV, V. 6 ss..
Consequenter cum dicit propheta es tu? ponitur tertia quaestio.
Ubi primo quaeritur. Cum dicatur Lc. I, V. 76: tu puer propheta altissimi vocaberis etc. Quid est quod Ioannes
interrogatus si esset propheta, respondit se non esse prophetam? ad quod tripliciter respondetur. Uno modo quod
Ioannes non est propheta simpliciter, sed plusquam propheta. Alii namque prophetae solum futura praedicebant a
remotis; Hab. II, 3: si moram fecerit, expecta illum; Ioannes vero Christum praesentem annuntiavit, quasi digito
ostendens; infra: ecce agnus Dei. Et ideo, Matth. XI, 9, Dominus dicit eum esse plus quam prophetam.
Item alio modo, secundum Origenem, quia Iudaei ex malo intellectu tres excellentes personas futuras credebant
circa adventum Christi, scilicet ipsum Christum, eliam et quemdam alium maximum prophetam, de quo Deut.
XVIII, 15: prophetam suscitabit nobis Dominus etc.. Et licet hic maximus propheta, secundum veritatem, non sit
alius quam Christus, tamen secundum Iudaeos alius est a Christo; et ideo non quaerunt simpliciter utrum sit
propheta, sed an sit ille propheta maximus. Quod quidem ex ordine quaestionis apparet. Nam primo, quaerunt an
sit Christus; secundo, an sit elias; tertio, an sit propheta ille. Et ideo in Graeco ponitur hic articulus, ut dicatur ly
propheta, quasi anthonomastice dictum.
Tertio modo quia Pharisaei movebantur contra Ioannem, quod sibi baptizandi officium praeter ordinem legis et
traditionem eorum assumpsisset. De tribus autem habetur in veteri testamento quibus competere poterat
baptizare, scilicet de Christo; Ez. XXXVI, 25, ex persona Christi dicitur: effundam super vos aquam mundam
etc.. Item de elia, de quo dicitur IV Reg. II, 8, quod divisit aquas iordanis, et transiens raptus est. Item de eliseo,
qui Naaman syrum lavari fecit septies in iordane, ut lavaretur a lepra: ut dicitur IV reg. c. V, 9. Videntes ergo
Iudaei Ioannem baptizare, credebant eum aliquem istorum esse, scilicet Christum, vel eliam, vel eliseum; et ideo
cum dicunt hic propheta es tu? interrogant an sit eliseus. Et dicitur singulariter propheta, propter multa miracula
quae fecerat; unde et ipse dicit IV Reg. V, 8: sciat prophetam esse in Israel. Et secundum hoc respondet non sum,
scilicet eliseus.
39

