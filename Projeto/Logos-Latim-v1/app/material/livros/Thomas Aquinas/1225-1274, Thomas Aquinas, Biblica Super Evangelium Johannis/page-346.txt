Ipsum etiam tempus congruit conditioni mentis eius, in qua refriguerat caritas; matth. c. XXIV, 12: refrigescet
caritas multorum, quoniam abundavit iniquitas.
Pontifex ergo interrogavit Jesum, ubi primo ponitur examinatio; secundo Christi responsio, ibi respondit ei Jesus;
tertio responsionis reprehensio, ibi haec autem cum dixisset etc..
Duo autem imponebantur Christo a Iudaeis: scilicet falsa doctrina, et nova; Mc. I, 27: quae est haec nova
doctrina? secundo seditio, et attractio hominum ad se; Lc. XXIII, 5: commovit populum per universam Iudaeam,
incipiens a Galilaea usque huc.
Et ideo de istis duobus eum examinat. Primo quidem de discipulis eius quos videbat seduxisse; secundo de
doctrina eius, quasi notans eam falsitatis.
Hic ponitur responsio Domini, et primo ponit suae doctrinae modum; secundo requirit aliorum testimonium, ibi
quid me interrogas? circa primum duo facit.
Primo doctrinae manifestationem proponit; secundo eam exponit.
Dicit ergo ego palam locutus sum mundo.
Sed contra. Supra XVI, 25, dicit: venit hora, quando non in proverbiis, sed palam de patre annuntiabo vobis. Si
ergo discipulis nondum palam locutus fuerat, quomodo palam locutus est mundo? responsio. Dicendum, quod
discipulis nondum loquebatur palam, quia excellentes sententias proponebat; mundo autem locutus est palam,
quia publice praedicabat.
Unde hoc exponit dicens ego semper docui in templo et synagogis.
Sed contra. Matth. XVI dicitur, quod discipulis multa seorsum sine parabolis proponebat.
Sed ad hoc est triplex responsio.
Una, quia quod duodecim discipulis dicebat, non reputabatur in occulto dici. Alia est, quia non proponebat ea
discipulis intentione occultandi. Tertio, si fiat vis in verbo, quia Dominus hic loquitur de doctrina quam populo
tradidit, quam non proposuit eis in conventiculis, sed in locis publicis; Ps. XXXIX, 10: annuntiavi iustitiam tuam
in ecclesia magna; Is. XLV, 19: non fui locutus in abscondito, in loco terrae tenebroso.
Et ad hoc exigit aliorum testimonium, dicens quid me interrogas? interroga eos qui audierunt quid locutus sum
ipsis: et primo remittit eos ad testimonium aliorum; secundo ostendit quorum testimonium requirat; tertio
rationem eorum assignat.
Quantum ad primum dicit quid me interrogas? quasi dicat: per alios potes hoc scire.
Et ideo quantum ad secundum subdit interroga eos qui audierunt. Nam, ut Matth. XXII, V. 15 dicitur, miserunt
ad Jesum Pharisaei, ut caperent eum in sermone: qui tamen contra eum nihil invenire potuerunt. Et ideo remittit
eum ad eos. Et rationem huius subdit ecce hi sciunt quid dixerim ego: de quibus possunt testimonium perhibere.
|#4 Lectio 4
Posita Domini responsione hic ponitur responsionis reprehensio, et primo ponitur ministri reprehensio; secundo
Domini satisfactio, ibi respondit ei Jesus etc..
Minister autem reprehendit responsionem Domini, primo quidem facto, quia dedit ei alapam ad improperium;
unde dicit haec cum dixisset, scilicet Jesus, unus assistens ministrorum, scilicet pontificis, dedit ei alapam. Quod
quidem non casu contigit, sed longe ante et multipliciter fuerat prophetatum; Is. L, 6: dedi corpus meum
percutientibus, et genas meas vellentibus; Thren. III, 30: dabit percutienti se maxillam, saturabitur opprobriis;
Mich. V, 1: in virga percutient maxillam iudicis Israel.
Secundo reprehendit verbo, dicens sic respondes pontifici? in quo datur intelligi quod Annas pontifex erat et
nondum missus erat ad caipham, unde Lc. III, 2, hos duos pontifices commemorat: sub principibus, inquit,
sacerdotum Anna et caipha. Sed dicuntur duo pontifices, quia alternis vicibus pontificatum sibi vindicabant; sed
illo anno Annas erat princeps sacerdotum.
Motus est autem minister ad percutiendum Jesum ex hoc scilicet quia cum audientium eum interpellasset
testimonium, supra VII, 32: cum pontifices misissent ministros ut caperent eum, ipsi capti ad verba Jesu
redierunt dicentes quia numquam sic locutus est homo sicut hic homo. Volens ergo hic se excusare quod non
esset de illis, percussit eum. Sed Christum male respondisse pontifici ex hoc coniecit, quia per hoc quod dixit,
quid me interrogas? interroga eos qui audierunt, videbatur notasse pontificem de imprudenti interrogatione, cum
tamen scriptum sit Ex. XXII, 28: principem populi tui ne maledicas.
Consequenter Jesus rationabiliter excusat se, cum dicit si male locutus sum, respondens pontifici, testimonium
perhibe de malo, quasi dicat: si habes ex his quae a me prolata sunt unde me possis reprehendere, ostende quod
male dixerim: quia in ore duorum vel trium testium stat omne verbum, Deut. XIX, 15. Si autem bene, idest si
nequis hoc ostendere, quid me caedis? idest, quid in me furis? vel hoc potest referri ad hoc quod dixit supra
interroga eos qui audierunt quid locutus sum ipsis, ut sit sensus: si male locutus sum, in synagoga et in templo,
quod non debui, testimonium perhibe de malo, quod dixi coram principe sacerdotum. Sed hoc non potuisset
minister ostendere. Si autem bene, scilicet docui, quid me caedis? quasi dicat, iniustum est; Ier. XVIII, 20:
numquid redditur pro bono malum, quia foderunt foveam animae meae? sed hic est quaestio, quia matth. c. V,
39, Dominus praecipit discipulis suis: si quis te percusserit in dexteram maxillam, praebe ei et alteram. De
Christo autem dicitur Act. I, 1: coepit Jesus facere et docere.
346

