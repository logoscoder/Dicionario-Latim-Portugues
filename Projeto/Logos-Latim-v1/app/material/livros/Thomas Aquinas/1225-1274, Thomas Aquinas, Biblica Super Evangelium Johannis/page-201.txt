Consequenter cum dicit non crediderunt ergo Iudaei de illo, agitur de inquisitione a parentibus, et primo ponitur
causa inquisitionis; secundo subditur interrogatio, ibi et interrogaverunt; tertio adhibetur responsio, ibi
responderunt ergo eis; quarto assignatur responsionis ratio, ibi hoc dixerunt parentes eius.
Causa autem secundae inquisitionis fuit infidelitas Pharisaeorum. Et hoc est quod dicit non crediderunt ergo de
illo, scilicet Pharisaei, quod caecus natus fuisset, et vidisset, donec vocaverunt parentes eius, scilicet caeci, qui
viderat. Hoc quidem faciunt volentes annullare Christi miraculum, ne perdant gloriam suam; supra V, 44:
quomodo potestis credere, qui gloriam ab invicem accipitis? inquisitio autem ponitur a Pharisaeis ad parentes:
ubi tria proponunt. Primo de persona filii, dicentes hic est filius vester? quasi dicerent: numquid est hic? secundo
de eius caecitate: unde subdunt quem dicitis quia natus est caecus? non dicunt, qui quandoque fuit caecus sed
quem dicitis; quasi dicerent: hoc confingitis. Numquid hoc est verum? sed, o inquinati. Quis pater eligeret talia
mentiri de filio? conantur enim per hoc eos ad negationem ducere.
Tertio quaerunt de modo consecutae visionis, dicentes quomodo ergo nunc videt? quasi dicant: aut hoc est
falsum quod nunc videat, aut primum quod caecus fuerat; sed constat hoc esse verum, quod videt: falsum ergo
fuit quod caecum eum dicebant; eccli. c. XIII, 14: ex multa enim loquela tentabit te, et subridens interrogabit te
de absconditis tuis.
Responsio parentum ponitur consequenter, cum dicit responderunt eis parentes eius etc.. De tribus autem
interrogaverant Pharisaei; sed de duobus constanter respondent, et de tertio remittunt ad filium.
Primo quidem confitentur primum, scilicet quod filius eorum sit: unde dicunt scimus quia hic est filius noster.
Item confitentur secundum, cum subdunt et quia caecus natus est. In quo patet quod veritas semper vincit
mendacium. Unde in apocryphis esdrae dicitur, quod veritas super omnia vincit. Tertium autem, scilicet qualiter
vidit, dicunt quomodo autem nunc videat, nescimus. Secundo de persona illuminante, cum subdunt aut quis
aperuit oculos eius, nos nescimus. Hoc ideo dicunt, quia inquisitio fiebat contra personam illuminantem.
Et ideo remittunt ad filium, dicentes ipsum interrogate: aetatem habet, ipse de se loquatur; quasi dicant: etsi
genuimus eum caecum, non tamen mutum; unde loqui potest pro se in causa. Quod quidem dispensative factum
est, ut, dum parentes confitentur quod sciunt, et caecus confirmat qui est curatus, veritas miraculi magis
appareret.
Ratio autem responsionis ponitur, cum subdit hoc dixerunt parentes eius, quoniam timebant Iudaeos: adhuc enim
imperfecti erant, nec adimplere ausi quod dicit Dominus, Matth. X, 28: nolite timere eos qui occidunt corpus.
Causa autem timoris fuit, quia iam conspiraverant Iudaei, ut si quis eum confiteretur esse Christum, extra
synagogam fieret. Infra XVI, 1: haec locutus sum vobis, ut non scandalizemini: absque synagogis facient vos. Et,
ut dicit Augustinus, iam non erat malum fieri extra synagogam: nam quos illi repellebant, Christus recipiebat.
|#3 Lectio 3
Posita supra inquisitione negotii, scilicet a caeco et parentibus, hic persuadent negare veritatem, et afferre
falsitatem, et primo persuadent veritatis negationem; secundo irrogant maledictionem; tertio inferunt
condemnationem.
Secundum ibi maledixerunt ergo ei; tertium ibi responderunt et dixerunt ei: in peccatis natus es totus.
Circa primum duo facit.
Primo ostendit quomodo persuadent ei veritatem negare; secundo quomodo iterato interrogant, ut calumniam
possint inferre, ibi dixerunt ergo illi: quid fecit tibi? circa primum duo facit.
Primo proponit eorum malitiam; secundo caeci constantiam, ibi dixit ergo ille.
Malitia Pharisaeorum ostenditur in veritatis negandae persuasione. Constantia caeci apparet in firma veritatis
confessione.
Dicit ergo, quantum ad primum, vocaverunt ergo, scilicet Pharisaei, rursum hominem qui fuerat caecus: nam
parentes interrogati remiserant eos ad caecum, et dixerunt ei: da gloriam Deo. Unum dicunt, sed aliud intendunt.
Intendunt quidem ut cogant eum dicere, se non fuisse illuminatum a Christo, vel, si hoc non possunt, saltem
confiteatur se ab eo aliquo maleficio curatum.
Hoc tamen non aperte dicunt; sed tacite et sub praetextu religionis. Ad hoc enim inducere volunt dicentes da
gloriam Deo; quasi dicant: illuminatus es; sed hoc non est nisi a Deo: ergo hoc nulli alii attribuas nisi Deo, et non
isti, scilicet Christo, quia si hoc facis, ostendis te non accepisse a Deo curationis beneficium, quia Deus per
peccatores non operatur miracula. Unde subdunt nos scimus quia hic homo peccator est; quasi dicerent: confitere
quoniam hic nihil operatus est, nega quod accepisti. Sed, ut Augustinus dicit, si hoc fecisset, non dedisset
gloriam Deo, sed potius ingratus existens blasphemasset.
Sed vere mendacium locutus est stylus Pharisaeorum, dicentium nos scimus quoniam hic homo peccator est;
nam supra VIII, V. 46, eumdem de peccato arguere non potuerunt, cum dixit: quis ex vobis arguet me de
peccato? nec mirum, quia hoc dicitur I Petr. II, 22: peccatum non fecit, nec inventus est dolus in ore eius.
Hic ponitur caeci constantia: nam stomachatus contra Pharisaeorum duritiam, et impatiens ad verba eorum, cum
veritatis assertione dicit si peccator est, nescio.
Sed, cum supra dixerit quia propheta est, numquid hoc propter timorem quasi dubitans dicit si peccator est,
nescio? absit; sed quasi indignatus Pharisaeos irridens. Quasi dicat: vos asseritis eum peccatorem; sed hoc ego
201

