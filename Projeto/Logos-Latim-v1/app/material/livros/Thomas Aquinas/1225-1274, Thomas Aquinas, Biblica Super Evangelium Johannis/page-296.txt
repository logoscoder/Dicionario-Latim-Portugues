dicit eum a patre mitti, quin faciat commemorationem de seipso; unde dicit quem mittet pater in nomine meo.
Nec dicit eum mitti a se filio, quin commemoret patrem; unde dicit quem ego mittam vobis a patre.
Sed quid est hoc quod dicit in nomine meo? numquid spiritus sanctus nominabitur filius? posset dici, quod hoc
dicitur pro tanto, quia spiritus sanctus dabatur fidelibus ad invocationem nominis Christi. Sed melius est ut
dicamus, quod sicut filius venit in nomine patris, supra V, 44: ego veni in nomine patris mei, ita et spiritus
sanctus venit in nomine filii. Filius autem in nomine patris venit, non quod esset pater, sed quod esset filius
patris: similiter spiritus sanctus venit in nomine filii, non quod diceretur filius, sed quod esset spiritus filii; Rom.
VIII, 9: si quis spiritum Christi non habet, hic non est eius; Gal. IV, 6: misit Deus spiritum filii sui in corda
vestra: non quod diceretur filius, sed quod esset spiritus filii; rom. c. VIII, 29: praedestinavit conformes fieri
imaginis filii sui: et hoc quidem propter consubstantialitatem filii ad patrem, et spiritus sancti ad filium. Item
sicut filius veniens in nomine patris, fideles suos patri subiecit: Apoc. V, 10: fecisti nos Deo nostro regnum etc.:
ita spiritus sanctus configuravit nos filio, inquantum adoptat nos in filios Dei; Rom. VIII, 15: accepistis spiritum
adoptionis filiorum, in quo clamamus, abba, pater.
Consequenter agit de effectu spiritus sancti: dicens ille vos docebit omnia.
Nam, sicut effectus missionis filii fuit ducere ad patrem, ita effectus missionis spiritus sancti est ducere fideles ad
filium. Filius autem, cum sit ipsa sapientia genita, est ipsa veritas; supra XIV, 6: ego sum via, veritas et vita. Et
ideo effectus missionis huiusmodi est ut faciat homines participes divinae sapientiae, et cognitores veritatis.
Filius ergo tradit nobis doctrinam, cum sit verbum; sed spiritus sanctus doctrinae eius nos capaces facit.
Dicit ergo ille vos docebit omnia, quia quaecumque homo doceat extra, nisi spiritus sanctus interius det
intelligentiam, frustra laborat: quia nisi spiritus adsit cordi audientis, otiosus erit sermo doctoris, iob XXXII, 8:
inspiratio omnipotentis dat intelligentiam; et intantum, quod etiam ipse filius organo humanitatis loquens, non
valet, nisi ipsemet interius operetur per spiritum sanctum.
Sed attende, quod supra VI, 43, dicit: omnis qui audivit a patre, et didicit, venit ad me. Hic expendit quid sit,
quia non discit non docente spiritu sancto, quasi: ille qui recipit spiritum sanctum a patre et filio, ille patrem
cognoscit, et filium, et ad eos venit. Facit autem nos scire omnia interius inspirando, dirigendo, et ad spiritualia
elevando. Sicut enim qui habet gustum infectum non habet veram cognitionem de saporibus, ita et qui infectus
est amore mundi, non potest gustare divina: secundum illud I Cor. II, 14: animalis autem homo non percipit ea
quae sunt spiritus Dei.
Sed cum suggerere sit minorum, puta officialium in divinis, numquid spiritus sanctus, qui suggerit nobis, est
nobis minor? ideo dicendum, secundum Gregorium, quod spiritus sanctus suggerere dicitur, non quod nobis
scientiam ab imo inferat; sed ab occulto subministrat vires ad cognoscendum. Vel docet, inquantum nos facit
participare sapientiam filii. Suggerit, inquantum nos impellit prout est amor. Vel suggeret vobis omnia; idest ad
memoriam reducet; Ps. XXI, V. 28: reminiscentur et convertentur ad Dominum universi fines terrae.
Sciendum est enim, quod eorum quae Christus dixit discipulis, quaedam non intellexerunt, quorumdam autem
memoriam non habebant.
Dicit ergo Dominus ille vos docebit omnia, quae intelligere nunc non potestis, et suggeret vobis omnia, quae non
potestis memoriae commendare. Quomodo enim evangelista Ioannes post quadraginta annos potuisset omnium
verborum Christi, quae in evangelio scripsit, habere memoriam, nisi ei spiritus sanctus suggessisset?
|#7 Lectio 7
Supra promisit Dominus discipulis suis quid consecuturi erant ex praesentia spiritus sancti, hic promittit donum
quod consecuturi erant ex adventu et praesentia sua.
Sciendum tamen, quod si consideretur proprietas personarum, scilicet filii et spiritus sancti, videtur Dominus
alternare dona. Cum enim filius sit verbum, ad eum appropriate pertinere videtur sapientiae et cognitionis
donum.
Spiritui vero sancto, cum sit amor, qui est causa pacis, pax appropriatur. Verumtamen quia spiritus sanctus est
filii, et hoc quod dat spiritus sanctus, habet a filio; ideo spiritui sancto attribuit hoc donum cognitionis, ubi dicit
ille vos docebit omnia etc., quod tamen appropriatur filio.
Quia vero spiritus sanctus a filio procedit, ideo quod spiritus sanctus appropriate facit, attribuitur filio. Et
secundum hunc modum Christus attribuit sibi pacem, dicens pacem relinquo vobis: ubi primo promittit donum
pacis, quam relinquit; secundo distinguit pacem istam a pace mundi, ibi non quomodo mundus dat, ego do vobis.
Dicit ergo pacem relinquo.
Sciendum est, quod pax nihil aliud est quam tranquillitas ordinis: tunc enim aliqua dicuntur pacem habere
quando eorum ordo inturbatus manet. In homine autem est triplex ordo: scilicet hominis ad seipsum, hominis ad
Deum, et hominis ad proximum: et sic est triplex pax in homine. Quaedam intrinseca secundum quam pacificatur
sibi ipsi, absque perturbatione virium; Ps. Cxviii, V. 165: pax multa diligentibus legem tuam.
Alia est per quam homo pacificatur Deo, totaliter eius ordinationi subiectus; Rom. V, 1: iustificati igitur ex fide,
pacem habeamus ad Deum. Tertia pax est ad proximum; hebr. c. XII, 14: pacem sequimini cum omnibus sanctis
et sanctimoniam.

296

