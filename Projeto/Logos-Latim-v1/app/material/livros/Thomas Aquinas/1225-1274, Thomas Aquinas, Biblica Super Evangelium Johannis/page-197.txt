Et sciendum, quod, ut Gregorius dicit I Moral., quinque modis Deus hominibus immittit flagella.
Quandoque quidem ad initium damnationis, secundum illud Ier. VII, 18: duplici contritione contere eos. Et hoc
flagello percutitur peccator in hac vita sic, ut sine retractatione et fine puniatur in alia; sicut Herodes qui occidit
Iacobum, punitus est in hac vita, et in inferno similiter: Act. XII, 23.
Quandoque autem ad correctionem: et de hac dicitur in Ps. XVII, 36: disciplina tua ipsa me docebit.
Quandoque autem flagellatur aliquis non propter praeteritorum correctionem, sed ad futurorum praeservationem:
sicut de Paulo legitur II Cor. XII, 7: ne magnitudo revelationum extollat me, datus est mihi stimulus carnis meae,
Angelus Satanae, qui me colaphizet.
Quandoque autem ad promotionem virtutis: ut scilicet cum in aliquo nec praeterita culpa corrigitur, nec futura
prohibetur, dum inopinata salus persecutionem sequitur, salvantis virtute cognita, ardentius amatur; II ad Cor.
XII, 9: virtus in infirmitate perficitur; Iac. I, 4: patientia opus perfectum habet.
Quandoque vero ad manifestationem divinae gloriae: unde et hic dicitur ut manifestentur opera Dei in illo.
Consequenter cum dicit me oportet operari etc., manifestat causam veram quam posuit: et quia mentionem
fecerat de operibus Dei, ideo primo ponit opportunitatem opera Dei manifestandi; secundo assignat
opportunitatis, seu necessitatis rationem, ibi venit nox; tertio eam exponit, ibi quamdiu in mundo sum.
Dicit ergo: ideo scilicet caecus natus est, ut manifestentur opera Dei in illo, quae quidem manifestari oportebat:
nam me oportet operari opera eius qui misit me.
Quod quidem potest referri ad Christum secundum quod homo; et sic est sensus: me oportet operari opera eius
qui misit me, idest, opera commissa mihi a patre; supra c. V, 36: opera quae dedit mihi pater ut faciam. Infra
XVII, 4, dicit: pater, opus consummavi quod dedisti mihi ut faciam. Vel ad Christum, secundum quod Deus; et
sic dicit aequalitatem suae potentiae ad patrem, ut sit sensus: me oportet operari opera eius qui misit me, idest,
opera quae habeo a patre.
Omnia enim quae filius facit, etiam secundum divinam naturam, a patre habet; supra V, 19: non potest filius a se
facere quidquam, nisi quod viderit patrem facientem.
Oportet, inquam, donec dies est. Dies quidem materialis ex praesentia solis super terram causatur. Sol autem
iustitiae est Christus Deus noster; Mal. IV, 2: vobis timentibus nomen meum, orietur sol iustitiae. Quamdiu ergo
sol iste nobis praesens est, opera Dei fieri possunt in nobis, erga nos, et a nobis. Praesens autem fuit nobis
aliquando quidem corporali praesentia; et tunc dies erat; Ps. Cxvii, 25: haec dies quam fecit Dominus: exultemus
et laetemur in ea. Et ideo oportet operari opera Dei. Est etiam nobis praesens per gratiam: et tunc est dies gratiae,
in quo scilicet oportet operari opera Dei, donec dies est; Rom. XIII, V. 12: nox praecessit, dies autem
appropinquabit.
Abiiciamus ergo opera tenebrarum, et induamur arma lucis; I Thess. V, 7: qui dormiunt, nocte dormiunt. Vos
autem non estis in tenebris etc..
Sed sciendum, quod si praesentia solis facit diem et absentia noctem, cum sol sibi praesens sit semper, ipsi soli
semper dies est: et sic soli semper est tempus operandi et lucendi. Sed quantum ad nos, quibus aliquando est
praesens, aliquando absens, non semper operatur et lucet. Eodem modo apud Christum, solem iustitiae, semper
est dies et tempus operandi; non autem apud nos: quia non semper sumus capaces suae gratiae, propter
impedimentum ex parte nostra.
Rationem autem opportunitatis praedictae subdit, dicens venit nox, quando nemo potest operari. Sicut est duplex
dies, ita est duplex nox. Una est per abscessum corporalem solis iustitiae, sicut apostoli incurrerunt, quando
Christo eis corporaliter sublato tempore passionis, perturbati sunt; Matth. XVI, 31: omnes vos scandalum
patiemini in me in ista nocte. Et tunc non fuit tempus operandi, sed patiendi.
Sed melius est ut dicamus, quod etiam Christo absente corporaliter per ascensionem, dies apostolis erat,
inquantum illucebat eis sol iustitiae, et tempus operandi. Et ideo intelligendum est de nocte quae est per
spiritualem separationem solis iustitiae, scilicet per subtractionem gratiae: quae quidem nox duplex est. Una per
subtractionem actualis gratiae quam inducit peccatum mortale; I Thess. V, 7: qui dormiunt, nocte dormiunt.
Et quando haec nox venit, nemo potest operari opera meritoria vitae aeternae. Alia nox est consummata, quando
non solum privatur actuali gratia quis per peccatum mortale, sed etiam facultate adipiscendi, per aeternam
damnationem in inferno, ubi profunda nox est, quae erit illis quibus dicitur: ite, maledicti, in ignem aeternum:
Matth. XXV, 41.
Et tunc nemo potest operari, quia non est tempus merendi, sed secundum merita recipiendi.
Dum ergo vivis, fac sicut facturus es. Unde Eccle. IX, 10: quaecumque potest manus tua, instanter operare: quia
neque ratio, neque opus, nec sapientia, nec scientia erunt apud inferos, quo tu properas.
Rationem autem dictorum exponit dicens quamdiu sum in mundo, lux sum mundi; quasi diceret: si vultis scire
quis sit dies, et quae nox, de quibus loquor; ego, inquam, sum lux mundi: nam praesentia mea diem facit, et
absentia noctem; supra VIII, 12: ego sum lux mundi. Quamdiu ego sum in mundo, corporaliter per meam
praesentiam; infra XVI, 28: exivi a patre, et veni in mundum; iterum relinquo mundum, et vado ad patrem. Lux
sum mundi: unde dies iste duravit usque ad ascensionem Christi. Item, quamdiu sum in mundo, spiritualiter per
gratiam; Matth. Ult., 20: ecce ego vobiscum sum usque ad consummationem saeculi. Lux sum mundi: unde dies
iste usque ad consummationem saeculi extendetur.
197

