Et quia nullus homo habet ex se unde pascat eam, ideo oportet quod aliunde emat labore, studio, assiduitate
orationum; Is. LV, 1: qui non habetis argentum, properate, et emite absque ulla commutatione vinum et lac. Et
iterum: quare appenditis argentum vestrum, idest eloquentiam, et non in panibus, idest, non in vera sapientia,
quae reficit (Eccli. XV, 5: cibavit illum pane vitae et intellectus, et laborem vestrum non in saturitate)
addiscendo ea quae non satiant, sed magis evacuant? intentio autem interrogantis aperitur cum dicit hoc autem
dicebat tentans eum etc.. Ubi evangelista unam dubitationem excludens, ducit in aliam.
Potuisset enim dubitari quod Dominus Philippum quasi ignorans interrogasset; sed hoc excludit dicens ipse enim
sciebat quid esset facturus. Sed cum tentare videatur etiam ignorantis esse, cum idem sit quod experimentum
sumere, videtur quod evangelista in aliam dubitationem inducat cum dicit tentans eum.
Sed dicendum, quod diversimode aliquis tentat aliquem, ut experimentum de eo sumat: aliter enim tentat homo,
quia ut addiscat; aliter diabolus, quia ut decipiat; I Petr. V, V. 8: adversarius vester diabolus tamquam leo
rugiens, circuit quaerens quem devoret.
Deus vero et Christus tentat quidem non ut addiscat, quia ipse est qui scrutatur corda et renes; non ut decipiat,
quia ipse neminem tentat, ut dicitur Iac. I, 13; sed tentat ut aliis experimentum de tentato tribuat. Sic tentavit
Deus Abraham; Gen. XXII, 1: tentavit Deus Abraham etc., et sequitur: nunc cognovi quod timeas Dominum:
idest, cognoscere feci quod timeas Dominum. Ita ex hoc Philippum tentat ut insinuaret aliis suam responsionem,
inducens per hoc eos in certissimam futuri signi cognitionem.
Consequenter ponitur responsio discipulorum, cum dicit respondit ei Philippus, et primo responsio Philippi;
secundo responsio Andreae, ibi dicit ei unus ex discipulis eius etc..
Sciendum est autem circa primum, quod Philippus inter alios magis tardus et rudis erat, et ideo inter alios
frequentius Dominum interrogabat; infra XIV, 8: Domine>, ostende nobis patrem, et sufficit nobis.
Sed in interrogatione istorum duorum, quantum ad litteram pertinet, Andreas melius dispositus erat quam
Philippus, quia nullam intentionem et dispositionem habere videtur ad miraculum fiendum. Et ideo illum modum
inducit quo omnes homines illos pascere possent, scilicet per pecuniam, dicens ducentorum denariorum panes
non sufficiunt eis: quos nos non habemus, et ideo non possumus eis dare ad manducandum. In quo Christi
paupertas insinuatur, qui nec ducentos denarios habebat.
Andreas vero videtur habere respectum ad miraculum fiendum. Fortassis enim in memoria habebat signum quod
eliseus de panibus hordeaceis fecerat, quando pavit de viginti panibus centum viros, ut legitur IV Reg. IV, 42 ss.,
et ideo dicit est puer unus hic qui habet quinque panes hordeaceos.
Sed tamen opinatus est quod Christus non esset facturus maius miraculum quam eliseus. Aestimabat enim quod
de paucioribus panibus pauciora, et de pluribus plura miraculose fierent (quamvis ei qui subiecta materia non
indiget, similiter facile sit de pluribus et de paucioribus pascere turbas), et ideo subdit sed haec quid sunt inter
tantos? quasi dicat: si etiam multiplicentur sicut eliseus multiplicavit, non sufficit.
Mystice refectio spiritualis per sapientiam significatur. Una autem sapientia est quam docuit Christus, qui est
vera sapientia; I Cor. I, 24: Christum Dei virtutem et Dei sapientiam. Sed ante adventum Christi duplex doctrina
erat. Una humana quam habebant Philosophi, alia legis scriptae.
De prima ergo mentionem facit Philippus et ideo utitur nomine emptionis, dicens ducentorum denariorum panes
non sufficiunt eis.
Nam sapientia humana per acquisitionem habetur.
Centenarius numerus perfectionem importat.
Unde ducenti duplicem perfectionem insinuant necessarium huic sapientiae; nam ad eius perfectionem duplici
via pervenitur: scilicet per experimentum et per contemplationem.
Dicit ergo ducentorum denariorum panes non sufficiunt eis, quia quidquid humana ratio potest experiri et
cogitare de veritate, non sufficit ad perfectam satietatem sapientiae; Ier. IX, 23: non glorietur sapiens in sapientia
sua, et non glorietur fortis in fortitudine sua, et non glorietur dives in divitiis suis; sed in hoc glorietur qui
gloriatur, scire et nosse me. Nam nullius Philosophi tanta fuit sapientia ut per eam homines ab errore revocari
possent, quin potius multos ad errorem inducunt.
De secunda vero mentionem facit Andreas; et ideo noluit quod alii panes emerentur, sed de habitis turba
reficeretur, scilicet de his quae lex continebat; unde melius dispositus erat quam Philippus; et ideo dicit est puer
unus hic qui habet quinque panes hordeaceos.
Puer iste potest dici Moyses propter imperfectionem status legis: Hebr. VII, 19: neminem ad perfectum adduxit
lex: vel populus Iudaeorum, qui sub elementis mundi serviebat, ut dicitur Gal. IV, 3. Puer ergo iste quinque
panes habet, idest doctrinam legis: vel quia in quinque libris Moysi contenta est, supra I, 17: lex per Moysen data
est: vel quia data est hominibus vacantibus sensibilibus, quae per quinque sensus exprimuntur: qui sunt
hordeacei: quia lex ipsa data erat ut in ea vitale alimentum corporalibus sacramentis obtegeretur: hordei enim
medulla, tenacissima palea tegitur: vel quia populus Iudaeorum nondum expoliatus erat carnali desiderio, sed
tamquam palea cordi eius inhaerebat: nam in veteri testamento exterius duritiam experiebantur, propter
caeremoniales observantias; Actor. XV, 10: hoc est onus quod nec nos, nec patres nostri portare potuerunt.
Et ipsi Iudaei corporalibus dediti, spiritualem sensum legis non capiebant; II ad Cor. III, 15: velamen positum est
supra corda ipsorum.
132

