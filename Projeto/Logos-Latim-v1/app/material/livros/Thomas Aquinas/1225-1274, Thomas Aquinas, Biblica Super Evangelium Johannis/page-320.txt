Sed notandum, quod habere dicimur aliquid dupliciter. Uno modo sicut possessionem; alio modo sicut quod in
nobis est, puta vel sicut forma, vel sicut pars. Pater ergo habet sicut possessionem et rem sibi subiectam totam
creaturam: Ps. XXIII, 1: Domini est terra et plenitudo eius; habet etiam aliquid quod in ipso est, immo quod est
ipse, quia ipse est quidquid in ipso Christo est, cum ipse sit sua essentia, sua bonitas, sua veritas et aeternitas. De
hoc ergo modo habendi loquitur. Et sic quidquid habet pater est filii: quia eamdem sapientiam, eamdem
bonitatem habet filius quam habet et pater; supra V, 26: sicut pater habet vitam in semetipso, sic dedit et filio
habere vitam in semetipso; Matth. XI, 27: omnia mihi tradita sunt a patre meo.
Sed, sicut didymus dicit, obiiciunt aliqui: si omnia quaecumque habet pater, et filius, ergo cum pater habeat
paternitatem, sequitur quod et filius.
Ad quod respondet, quod haec quidem ratio haberet apparentiam, si Dominus diceret: omnia quae habet Deus,
mea sunt. Sed dicens omnia quae habet pater, salvat distinctionem patris et filii dans intelligere quod omnia
quaecumque habet pater, sua sunt, praeter id in quo distinguitur pater a filio. Nam patris nomine se filium
declaravit, paternitatem qui filius erat non sibi usurpavit.
Sed notandum, quod simpliciter concedimus hanc, scilicet quidquid habet pater, habet filius, non tamen quod eo
ordine habet filius quo pater habet. Nam filius habet sicut ab alio accipiens; pater vero sicut alii dans. Non ergo
est distinctio in eo quod habetur, sed in ordine habendi. Huiusmodi autem relationes, scilicet paternitas et filiatio,
huius ordinis distinctionem important: paternitas enim importat hoc quod est dare alii, filiatio vero accipere ab
alio.
Sed quaeritur utrum relatio in divinis sit aliquid realiter. Videtur quod sic: alias, cum personae divinae
relationibus distinguantur, eorum distinctio non esset realis.
Dicendum ergo, quod relatio in divinis dupliciter consideratur. Uno modo per comparationem ad essentiam seu
personam patris; et sic relatio patris non est alia res quam essentia seu persona patris. Alio modo potest
considerari per comparationem ad oppositam relationem, puta ad filiationem; et sic paternitas est relatio realis,
quia secundum hoc importat ordinem naturae, quem pater dat filio per aeternam generationem: qui quidem ordo
est in Deo secundum rei veritatem. Sic ergo, si paternitas comparetur ad essentiam patris, omnia quaecumque
habet pater, habet filius, quia paternitas non est alia res ab essentia patris; sed non eo ordine habet, ut dictum est.
Hic infert intentam conclusionem, quod spiritus sanctus accipiat a filio.
Ex necessitate enim oportet quod si omnia quae habet pater sint filii, et filius sit consubstantialis patri, quod
spiritus sanctus procedat a filio sicut procedit a patre, ut Hilarius et didymus arguunt.
Ad quod sciendum est, quod in qualibet processione seu origine rei creatae dicimus, quod idem sit quo agens
agit, seu dat quod habet, et quod recipiens recipit; sicut ignis generatus recipit formam ignis, quam ignis
generans dat per formam suam. Sed hoc in origine divinarum personarum est quodammodo simile, scilicet quod
idem est quo pater dat naturam suam filio, non voluntate, sed natura, idest per naturam suam. Sed in hoc est
dissimile: quia in creaturis non est idem numero, quod communicatur et quo communicatur, sed specie solum;
sed in divinis est eadem natura numero quam pater dat filio, et qua eam dat seu communicat.
Sed attende quod dicimus quod filius accipit de substantia patris, idest substantiam patris; et spiritus sanctus de
substantia patris et filii; et quod pater virtute naturae suae dat filio substantiam suam et pater et filius spiritui
sancto. Sed tamen non dicimus quod pater de substantia sit filii, vel pater et filius de substantia spiritus sancti:
quia ly de importat consubstantialitatem cum ordine originis. Sic ergo spiritui sancto communicatur quod
commune est patri et filio. Oportet autem quod illud idem sit principium communicationis in divinis et quod
communicatur. Si ergo essentia communicatur spiritui sancto, oportet quod communicans sit essentia. Essentia
autem est communis patri et filio: oportet ergo quod si pater dat essentiam spiritui sancto, quod et filius similiter
det: et ideo dicit, quia omnia quaecumque habet pater, mea sunt. Et si spiritus sanctus accepit a patre, accipiet
etiam a filio; et ideo dicit propterea dixi vobis, quia de meo accipiet, et annuntiabit vobis, quia secundum quod a
me accipit, ita annuntiabit vobis.
|#5 Lectio 5
Supra explicavit Dominus unam rationem consolationis ex promissione spiritus sancti; hic explicat secundam,
scilicet de iterata visione sua, et primo ponitur visionis iterata promissio; secundo inducitur discipulorum
dubitatio ibi dixerunt ergo etc.; tertio subditur dubitationis satisfactio, ibi cognovit autem Jesus etc..
Iteratam autem visionem promittit eis Dominus cum praenuntiatione recessus sui: quod ideo eis frequenter
inculcat, ut dum saepe ipsum futurum praemeditantur, ipsum absentem tolerabilius ferant.
Tria autem ponit consolatoria. Brevem absentiam, iteratam sui praesentiam, et honorabilem discessum.
Absentia quidem brevis est, quia modicum, et iam non videbitis me: ut ly modicum referatur ad non videbitis;
quasi dicat: futurum est ut tollar a vobis per mortem, et iam non videbitis me, sed non debetis contristari, quia
tempus hoc quo me non videbitis, modicum erit, quia exurgam diluculo, tertia scilicet die; Is. XXVI, 20:
abscondere modicum ad momentum donec pertranseat indignatio.
Sed iterata praesentia mei erit, quia iterum modicum, idest modico temporis post resurrectionem spatio, scilicet
quadraginta dierum, Act. I, 3: per dies quadraginta apparens eis, et videbitis me; infra XX, 20: gavisi sunt
discipuli viso Domino.
320

