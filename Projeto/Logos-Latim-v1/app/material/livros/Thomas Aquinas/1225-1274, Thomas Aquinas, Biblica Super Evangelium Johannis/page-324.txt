Secunda conditio est ut fiat cum perseverantia; et quantum ad hoc dicit petieritis, quasi perseverando; Lc. XVIII,
1: oportet semper orare, et non deficere; et I Thess. V, V. 17: sine intermissione orate.
Tertia, quod fiat cum concordia, cum dicit petieritis, in plurali; Matth. XVIII, 19: si duo ex vobis consenserint
super terram, de omni re quamcumque petierint fiet illis a patre meo qui in caelis est. Unde Glossa, rom. c. Ult.,
dicit, quod impossibile est multorum preces non exaudiri.
Quarta, ut procedat ex filiali affectu, cum dicit patrem. Qui enim ex timore petit, non patrem, sed Dominum
petit, vel hostem; Matth. VII, 11: si vos nostis bona data dare filiis vestris, quanto magis pater vester qui in caelis
est, dabit bona petentibus se? quinta, ut fiat cum pietate, idest cum humilitate, Ps. Ci, 18: respexit in orationem
humilium, et non sprevit preces eorum, cum fide impetrandi, Iac. I, 6: postulet autem in fide, nihil haesitans; et
ordinate, Iac. IV, 6: petitis, et non accipitis, eo quod male petatis.
Et quantum ad hoc dicit in nomine meo, quod est nomen salvatoris, in quo nomine petit qui pertinentia ad
salutem petit, et eo modo quo potest salutem consequi; Act. IV, V. 12: non est aliud nomen sub caelo datum
hominibus, in quo oporteat nos salvos fieri.
Sexta, ut fiat tempore debito; et ideo dicit dabit. Non enim oportet statim decidere, si non accipiat; sed profecto
dabitur, etsi, ut in tempore congruo detur, differatur, ut magis crescat desiderium; Ps. Cxliv, 15: tu das escam
illorum in tempore opportuno.
Septima, ut petat pro se; unde dicit vobis, quia aliquando pro aliis non exauditur, contrariantibus eorum
demeritis, pro quibus fit petitio; Ier. VII, 16: tu ergo noli orare pro populo isto; et XV, 1: si steterint Moyses et
Samuel coram me, non est anima mea ad populum istum.
Hic hortatur eos ad usum datae fiduciae, et primo commemorat defectum praeteritum; secundo hortatur ad
profectum futurum, ibi petite.
Defectus praeteritus est in non petendo; unde dicit usque modo non petistis quidquam.
Sed contra. Matth. X, 1 et Lc. IX, 1: dedit eis potestatem super omnia Daemonia, et ut languores curarent. Haec
autem orando faciebant: ergo aliquid petierunt in nomine Christi, et praecipue quia Lc. X, 17, dicitur a discipulis:
Domine>, in nomine tuo etiam Daemonia subiiciuntur nobis.
Et ideo dicendum, quod hoc potest dupliciter exponi. Uno modo sic usque modo non petistis quidquam, quod
scilicet esset aliquid magnum, in nomine meo. Nam petitiones curationum corporalium modicae sunt in
comparatione ad alia magna quae orando facturi erant: nec dum spiritum adoptionis acceperant, quo ad
spiritualia et caelestia anhelarent.
Et si dicis, quod petierunt aliquid magnum, supra XIV, 9: Domine>, ostende nobis patrem, dicendum, quod hoc
non petebant a patre de quo hic agit, sed solum de Christo homine confisi eum interpellabant mediatorem ut
patrem ostenderet.
Alio modo, quia dicit: si quid petieritis patrem in nomine meo, in quo ante non petierant, non habentes perfectam
cognitionem nominis Christi.
Consequenter cum dicit petite et accipietis, hortatur eos ad profectum futurum, ut scilicet petant. Matth. VII, 7:
petite et dabitur vobis. Petite, inquam, et accipietis, scilicet quod petitis, ut impleatur gaudium vestrum; Lc. X,
17: reversi sunt discipuli cum gaudio dicentes: Domine>, in nomine tuo etiam Daemonia subiiciuntur nobis.
Et hoc modo quod dicit gaudium vestrum sit plenum, ponitur ut finis exauditionis.
Vel potest poni sicut res petita, ut sit sensus petite et accipietis: hoc, inquam, petatis, ut gaudium vestrum sit
plenum.
Ubi sciendum, quod obiectum gaudii est bonum concupitum. Cum enim desiderium sit motus appetitus in
bonum et gaudium quies eius in eo, tunc gaudet homo quando quiescit in bono iam habito, ad quod desiderium
movebatur. Sed gaudium proportionatur bono habito: et de bono creato non potest haberi gaudium plenum, quia
non quietat plene desiderium et appetitum hominis: tunc ergo gaudium nostrum erit plenum quando habebimus
bonum illud in quo superabundanter sunt omnia bona quae desiderare possumus. Et hoc bonum est solum Deus,
qui replet in bonis desiderium nostrum, ut dicitur in Ps.: CII. Ideo dicit petite, illud, ut gaudium vestrum sit
plenum, scilicet frui Deo et trinitate, ut Augustinus dicit, quo amplius non est; Ps. XV, 10: adimplebis me laetitia
cum vultu tuo. Et quare? quia venerunt mihi omnia bona pariter cum illa, Sap. VII, 11, idest cum contemplatione
divinae sapientiae.
|#7 Lectio 7
Supra promisit Dominus discipulis familiaritatem et accessum eorum ad patrem; hic rationem huius familiaritatis
assignat.
Duo autem sunt quae dant homini fiduciam petendi ab aliquo et familiaritatem, scilicet notitia et dilectio: et ideo
Dominus hanc duplicem rationem assignat.
Prima sumitur ex manifesta patris cognitione; secunda ex speciali eius dilectione, ibi in illo die in nomine meo
petetis.
Circa primum duo facit.
Primo commemorat praeteritam eorum de patre cognitionem imperfectam; secundo promittit perfectam, ibi venit
hora cum iam non in proverbiis loquar vobis.
324

