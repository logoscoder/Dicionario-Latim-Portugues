habere. Sic anima Christi, infinitam et absque mensuram gratiam habet, ex hoc ipso quod habet verbum sibi
unitum, quod est totius emanationis creaturarum infinitum et indeficiens principium.
Patet autem ex his quae dicta sunt, quod gratia ipsius Christi, quae dicitur capitis, secundum quod Christus est
caput ecclesiae, est infinita quantum ad influentiam. Ex hoc enim quod habuit unde effunderet absque mensura
spiritus dona, accepit virtutem effundendi ipsa absque mensura, ut scilicet gratia Christi non solum sufficiat ad
salutem hominum aliquorum, sed hominum totius mundi, secundum illud I Io. II, 2: ipse est propitiatio pro
peccatis nostris, et non pro nostris tantum, sed etiam totius mundi, ac etiam plurium mundorum, si essent.
Habet etiam Christus denuntiandi veritatem divinam opportunam facultatem, quia omnia sunt in potestate eius;
unde dicit pater diligit filium, et omnia dedit in manu eius: quod quidem potest referri ad Christum secundum
quod homo, et secundum quod Deus; sed aliter et aliter.
Si enim referatur ad Christum, secundum naturam divinam, tunc diligit non designat principium, sed signum:
non enim possumus dicere quod pater omnia filio dat, quia diligit eum, propter duo. Primo, diligere est actus
voluntatis; dare autem naturam filio, est generare ipsum. Si ergo pater daret voluntate naturam filio, voluntas
patris esset principium generationis filii; et sic sequeretur quod pater generaret filium voluntate, et non natura:
quod est haeresis Ariana.
Secundo autem, quia dilectio patris ad filium est spiritus sanctus. Si ergo dilectio patris ad filium esset ratio
quare dedit omnia pater in manu filii, sequeretur quod spiritus sanctus esset principium generationis filii; quod
est inconveniens. Dicendum est ergo, quod ly diligit importat signum tantum, ut dicatur, quod dilectio perfecta,
qua pater diligit filium, est signum quod pater dedit omnia in manu eius, quae scilicet pater habet.
Matth. XI, 27: omnia mihi tradita sunt a patre meo. Infra XIII, 3: sciens quia omnia dedit ei pater in manus.
Si referatur autem ad Christum, secundum quod homo, sic ly diligit dicit rationem principii, ut dicatur pater
omnia in manu filii tradidisse, scilicet quae in caelis et quae in terris sunt, secundum illud Matth. Ult., 18: data
est mihi omnis potestas in caelo et in terra. Hebr. I, 2: quem constituit heredem universorum. Et huius traditionis
ratio est, quia diligit eum; unde dicit pater diligit filium: dilectio enim patris ratio est creandi quamlibet
creaturam. Sap. XI, 25: diligis omnia quae sunt, et nihil odisti eorum quae fecisti. De dilectione autem filii
habetur lc. c. III, et Matth. III, 17: hic est filius meus dilectus, in quo complacui mihi. Et Coloss. I, V. 13:
transtulit nos in regnum filii dilectionis suae, idest filii sui dilecti.
Consequenter cum dicit qui credit in filium, habet vitam aeternam, ostendit fructum fidei: et primo ponit fidei
praemium; secundo infidelitatis supplicium, ibi qui autem incredulus est etc..
Sed praemium fidei est inaestimabile, quia vita aeterna; et ideo dicit qui credit in filium habet vitam aeternam. Et
hoc ex praemissis ostenditur. Si pater omnia dedit filio, scilicet quae habet, et ipse habet vitam aeternam: ergo et
filio dedit ut sit vita aeterna. Infra V, 26: sicut pater habet vitam in semetipso, sic dedit et filio habere vitam in
semetipso: quod quidem competit Christo inquantum est verus et naturalis Dei filius. I Io. Ult., V. 20: ut sitis in
vero filio eius Christo: hic est verus Deus, et vita aeterna.
Qui credit in eum habet illud in quod tendit, scilicet ipsum filium in quem credit; sed ipse est vita aeterna: ergo
qui credit in eum, habet vitam aeternam. Infra X, 17: oves meae vocem meam audiunt... Et ego vitam aeternam
do eis.
Supplicium autem infidelitatis est intolerabile et quantum ad poenam damni, et quantum ad poenam sensus.
Quantum quidem ad poenam damni, quia privatur vita; unde dicit qui autem incredulus est filio, non videbit
vitam. Non autem dicit non habebit sed non videbit: quia vita aeterna in visione verae vitae consistit. Infra XVII,
3: haec est vita aeterna, ut cognoscant te solum Deum verum, et quem misisti Jesum Christum: quam quidem
visionem et cognitionem increduli non habebunt; iob XX, V. 17: non videat rivulos lactis etc., idest dulcedinem
vitae aeternae. Dicit autem non videbit, quia videre vitam ipsam, est proprium praemium fidei formatae.
Quantum vero ad poenam sensus, quia graviter punitur; unde dicit sed ira Dei manet super eum. Ira enim in
Scripturis pro afflictione qua Deus malos punit, accipitur; unde cum dicit ira Dei patris manet super eum, idem
est ac si dicat: sentient poenam a Deo patre.
Et licet pater omne iudicium dederit filio, ut dicitur infra V, 22 tamen baptista refert hoc ad patrem, intendens per
hoc Iudaeos reducere ad credendum filio. Et de isto iudicio dicitur Hebr. X, 31: horrendum est incidere in manus
Dei viventis. Dicit autem manet super eum, quia ista poena numquam ab incredulis desistet; et quia omnes qui
nascuntur in ista vita mortali, habent secum iram Dei, quam accepit primus Adam. Eph. II, 3: eramus natura,
idest per nativitatem, filii irae. Ab hac autem ira non liberamur nisi per fidem Christi; et ideo qui non credunt in
Christum filium Dei, manet in eis ira Dei.
|+4 Capitulus 4
|#1 Lectio 1
Posita doctrina Christi de spirituali regeneratione, et quod Christus gratiam spiritualis regenerationis Iudaeis
communicaverat, hic consequenter ostendit quomodo ipsa gratia etiam ad gentes derivata est per Christum.
Salutaris autem gratia Christi derivata est dupliciter in gentibus: per doctrinam et per miracula. Marc. Ult., 20:
illi autem profecti praedicaverunt ubique, ecce doctrina, Domino cooperante, sequentibus signis, ecce miracula.
86

