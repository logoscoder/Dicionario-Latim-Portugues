Et ideo consequenter cum dicit quomodo tu dicis: ostende nobis patrem? improbat primo eius petitionem;
secundo radicem petitionis.
Petitionem improbat quidem dicens quomodo tu dicis: ostende nobis patrem? ex quo scilicet pater in filio
videtur. Poterat quidem Philippus dicere, quod habetur iob c. XXXIX, 34: qui leviter locutus sum, respondere
quid possum? manum meam ponam super os meum.
Radicem petitionis improbat cum dicit non credis quia ego in patre, et pater in me est? quasi dicat: tu vis habere
patrem, credens in eo habere sufficientiam; sed si ita credis, non credis quia ego in patre et pater in me est. Nam
si hoc crederes, sperares quod in me haberes omnem sufficientiam quam in patre.
Hoc autem quod dicit ego in patre et pater in me est, dicitur propter essentiae unitatem, de qua dicitur supra X,
30: ego et pater unum sumus.
Sciendum est enim, quod essentia aliter se habet in divinis ad personam et aliter in hominibus.
Nam in hominibus essentia socratis non est socrates, quia socrates est quid compositum; sed in divinis essentia
est idem personae secundum rem, et sic essentia patris est pater, et essentia filii, filius. Ubicumque ergo est
essentia patris, est ipse pater; et ubicumque est essentia filii, est ipse filius.
Essentia autem patris est in filio, et essentia filii est in patre. Ergo filius est in patre, et pater in filio. Et sic
exponit Hilarius.
Hic Dominus manifestat suam responsionem, et primo per opera quae facit per seipsum; secundo per opera quae
facturus erat per discipulos, ibi amen, amen dico vobis: qui credit in me, opera quae ego facio, et ipse faciet.
In prima ergo praemittit opera quae ipse facit; secundo concludit fidei conclusionem, ibi non creditis quia ego in
patre et patre in me est? fides autem de Christo quod esset Deus, poterat ex duobus manifestari: scilicet ex eius
doctrina, et ex miraculis. Et haec duo, infra, Dominus dicit: si opera non fecissem in eis quae nemo alius fecit,
peccatum non haberent: quantum ad primum. Et si non venissem et locutus eis non fuissem, peccatum non
haberent, et, supra VII, 46, numquam sic locutus est homo: quantum ad secundum. Supra IX, 32, dixit de eo
caecus: a saeculo non est auditum, quod quis aperuit oculos caeci nati.
Ex his duobus Dominus divinitatem suam ostendit. Quantum ad primum dicit verba quae ego loquor vobis,
scilicet organo humanitatis, a meipso non loquor, sed ab eo qui est in me, scilicet a patre; supra VIII, 26: ego
quae audivi a patre meo haec loquor in mundo. Pater ergo qui in me loquitur est in me. Sed quia quidquid homo
loquitur, necesse est quod a primo verbo hoc habeat: primum autem verbum, scilicet verbum Dei, est a patre;
ergo necesse est quod omnia verba quae loquimur sint a Deo. Cum ergo quis loquitur verba quae habet a patre,
pater est in eo.
Quantum ad secundum dicit pater in me manens ipse facit opera, quia nullus opera quae ego facio posset facere;
supra V, 19: non potest filius a se facere quidquam.
Sed quaerit chrysostomus quomodo Christus a verbis incipiens venit ad opera. Dixit enim: verba quae ego loquor
vobis, a meipso non loquor, et postea dicit: ipse facit opera.
Sed hoc solvitur dupliciter. Uno modo secundum chrysostomum, qui dicit, secundum coniunctionis modum
praedictum, quod primo loquitur de doctrina, et postea loquitur de miraculis. Secundum Augustinum, dicendum,
quod verba quae Dominus loquebatur, vocat opera: supra VI, 29: hoc est opus Dei, ut credatis in eum quem misit
ille. Ideo cum dicit ipse facit opera, dat intelligere quod verba ipsius sunt quaedam opera.
Sed nota, quod ex his duobus distinctim duae haereses fulcimentum suum sumunt: quia quod dicit: ego in patre,
sumit pro se Sabellius dicens, eumdem esse patrem et filium; quod autem dicit: a me ipso non loquor, assumit
Arius, concludens ex hoc filium esse minorem patre. Sed per ipsa eadem dictae haereses excluduntur. Nam si
idem esset pater et filius, ut Sabellius fingit, non diceret filius verba quae ego loquor vobis, a meipso non loquor.
Si vero filius esset minor patre, ut blasphemat Arius, non diceret pater in me manens, ipse facit opera.
Quia ergo ex duobus praedictis manifestatur fides trinitatis, ideo contra concludit fidem ipsam, dicens non
creditis quia ego in patre, et pater in me est? hoc quidem quomodo intelligendum sit, expositum est supra. In
Graeco habetur credite, scilicet mihi, quia ego in patre, et pater in me est. Vel mirum, quia non creditis, quia ego
in patre, et pater in me est. Sed attende, quod antea locutus est solum Philippo; sed ab eo loco ubi dicit, verba
quae ego loquor etc., loquitur omnibus apostolis simul.
Quod si non sufficiunt ad ostendendum consubstantialitatem verba quae ego dico, saltem propter opera ipsa
credite. Supra V, V. 36: opera quae dedit mihi pater ut faciam ea, ipsa testimonium perhibent de me; et X, 38: si
mihi non creditis, operibus credite.
Postquam Dominus manifestavit ea quae dixerat, per opera quae faciebat per seipsum, hic manifestat ea per
opera quae facturus erat per discipulos, et primo proponit opera discipulorum; secundo insinuat modum
operandi, ibi quodcumque petieritis.
In prima primo proponit opera discipulorum; secundo assignat rationem dicti, ibi quia ad patrem vado.
Dicit ergo primo amen, amen dico vobis, quasi dicat: opera quae ego facio, adeo magna sunt quod praebent
sufficienter argumentum divinitatis meae; sed si haec vobis non sufficiant, respiciatis ad opera quae per alios
facturus sum.
Potissimum enim signum magnae virtutis est ut homo non solum per se, sed etiam per alios eximia operetur; et
ideo dicit amen, amen, dico vobis: qui credit in me, opera quae ego facio, et ipse faciet: quae verba non solum
286

