Secundo ponitur occasio doctrinae proponendae, ibi erat autem sabbatum etc..
Tertio ponitur ipsa doctrina, ibi respondit itaque Jesus: amen, amen dico vobis etc..
Circa primum tria facit.
Primo describitur locus miraculi perpetrati; secundo infirmitas, ibi erat autem ibi homo etc.; tertio restitutio
sanitatis, ibi dixit ei Jesus: surge, tolle grabatum tuum, et ambula.
Locus autem miraculi describitur dupliciter, scilicet generalis et specialis.
Generalis locus est ierosolyma; et ideo dicit: post haec, idest post miraculum in Galilaea factum, erat dies festus
Iudaeorum; scilicet Pentecostes, secundum chrysostomum: nam supra fit mentio de festo Paschae, quando ierat
in ierusalem. Nunc ergo in sequenti festo Pentecostes, ascendit Jesus ierosolymam, iterato: nam, sicut legitur Ex.
XXIII, 17, mandatum erat a Domino, ut omne masculinum generis Iudaeorum tribus vicibus in anno, scilicet in
die festo Paschae, Pentecostes, Scenopegiae, in templo praesentaretur.
Et in istis festis Dominus in ierusalem ascendit propter duo: scilicet ne videretur legi fore contrarius, sicut ipse
dixerat, matth. c. V, 17: non veni legem solvere, sed adimplere: et ut multitudinem populi illuc concurrentis in
diebus festis ad Deum per signa et doctrinam trahat, secundum illud Ps. Cviii, V. 30: in medio multorum laudabo
eum: et alibi annuntiabo iustitiam tuam in ecclesia magna. Unde et ipse dicit, infra XVIII, 20: ego palam locutus
sum mundo.
Locus autem specialis miraculi fuit probatica piscina; et ideo dicit: est ierosolymis probatica piscina etc., quae
quidem describitur ex quatuor, scilicet ex nomine, ex dispositione, ex inhabitatione, et ex virtute.
Ex nomine quidem cum dicit probatica piscina: probaton enim Graece ovis dicitur. Probatica ergo piscina, quasi
oviaria, vel pecuaria dicitur, ex eo quod sacerdotes cadavera bestiarum, et praecipue ovium, quae ut plurimum in
sacrificiis offerebantur, ibi abluebant: et ideo Hebraice cognominabatur bethsaida, idest domus ovium. Erat enim
prope templum ex aquis pluvialibus collecta.
Mystice autem, secundum chrysostomum, haec piscina baptismum praefigurabat: nam Dominus volens gratiam
baptismalem in diversis praefigurare, primo quidem dedit aquam expurgantem corporis sordes, quae erant ex
tactu immundorum secundum legem, de qua habetur Num. XIX.
Secundo dedit virtutem huic piscinae quae repraesentat expressius quam aqua illa virtutem baptismi, non solum
ab immunditiis carnis sanando, sed etiam ab infirmitatibus corporis salvando: nam quanto figurae fuerunt
propinquiores veritati, tanto expressiores erant.
Signabat ergo virtutem baptismi: quia sicut aqua illa per hoc quod lavabat corpora, habebat virtutem ex Angelo,
non natura propria, infirmitatem sanandi, ita aqua baptismi habet virtutem sanandi et abluendi animam a
peccatis; Apoc. I, 5: dilexit nos, et lavit nos a peccatis nostris. Et inde est quod passio Christi per sacrificia
veteris legis praefigurata, in baptismo repraesentatur; Rom. VI, 3: quicumque baptizati estis in Christo Iesu, in
morte ipsius baptizati estis etc..
Secundum Augustinum vero, aqua illius piscinae significabat statum populi Iudaeorum, secundum illud Apoc.
XVII, 15: aquae multae, populi multi. Nam populus gentium non erat inclusus sub limite divinae legis, sed
unusquisque ambulabat secundum vanitatem cordis sui, secundum illud Eph. IV, 17.
Populus vero Iudaeorum conclusus erat sub cultu unius Dei, secundum illud Gal. III, 23: conclusi in eam fidem
quae revelanda erat.
Et ideo iste populus significabatur per aquam in piscina conclusam. Et dicitur probatica, quia ipsi erant speciales
oves Dei, secundum illud Ps. Xciv, 7: nos autem populus eius, et oves pascuae eius.
Ex dispositione autem describitur, quia erat quinque porticus habens, scilicet per circuitum, ut multi sacerdotes
absque impedimento commode starent ad lavandum cadavera bestiarum.
Per hos quinque porticus mystice significantur, secundum chrysostomum, quinque vulnera corporis Christi, de
quibus dicitur infra XX, 27: mitte manum tuam in latus meum, et noli esse incredulus, sed fidelis. Secundum
Augustinum vero, quinque libri Moysi.
Ex inhabitatione autem describitur, quia in his, scilicet porticibus, iacebat multitudo magna languentium,
caecorum, claudorum, aridorum etc.. Cuius litteralis ratio est propter concursum omnium infirmorum ad virtutem
aquae: quae quia continue non sanabat, nec multos simul, oportebat quod multi illic expectantes morarentur.
Per hoc autem mystice significatur, secundum Augustinum, quod lex non poterat peccata sanare, secundum illud
Hebr. X, 4: impossibile est per sanguinem hircorum aut taurorum peccata purgari. Sed ostendebat ea tantum,
secundum illud Rom. III, 20: per legem enim cognitio peccati.
Et ideo iacebant in ea infirmi diversis infirmitatibus, curari non valentes. Quae quidem describuntur quantum ad
quatuor.
Primo quidem quantum ad situm, quia iacebant prostrati, scilicet per peccata inhaerendo terrenis: qui enim iacet,
ex toto inhaeret terrae; Matth. IX, 36: misertus est eorum, quia erant vexati et iacentes, quasi oves non habentes
pastorem. Iusti autem non iacent, sed recti ad caelestia stant; Ps. XIX, 9: ipsi, scilicet peccatores, obligati sunt, et
ceciderunt; nos autem, scilicet iusti surreximus, et erecti sumus.
Secundo quantum ad numerum quia multi, unde dicit: multitudo magna; Eccle. I, 15: perversi difficile
corriguntur, et stultorum infinitus est numerus. Et Matth. VII, 13: lata est via quae ducit ad perditionem, et multi
incedunt per eam.
108

