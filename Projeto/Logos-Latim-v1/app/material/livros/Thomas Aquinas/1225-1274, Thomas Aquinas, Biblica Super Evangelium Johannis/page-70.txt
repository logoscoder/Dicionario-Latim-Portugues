venisti, cum hoc quod respondit Dominus nisi quis renatus fuerit denuo, non potest videre regnum Dei? sed
notandum, sicut iam dictum est, quod Nicodemus imperfectam opinionem habens de Christo, confitebatur eum
magistrum et haec signa facere tamquam hominem purum. Vult ergo ei Dominus ostendere, quomodo ad
altiorem cognitionem de ipso posset pervenire.
Et quidem poterat de hoc Dominus disputare; sed quia hoc fuisset versum in contentionem, cuius contrarium de
eo scriptum est Is. XLII, 2: non contendet, ideo cum mansuetudine voluit eum ad veram cognitionem perducere,
quasi diceret: non mirum si me purum hominem credis, quia illa secreta divinitatis non potest aliquis scire, nisi
adeptus fuerit spiritualem regenerationem. Et hoc est quod dicit nisi quis natus fuerit denuo, non potest videre
regnum Dei.
Ubi sciendum, quod cum visio sit actus vitae, secundum diversas vitas, diversae sunt visiones. Nam est quaedam
vita carnalis, qua communiter omnia alia vivunt, et haec habet carnalem visionem, seu cognitionem.
Est et vita spiritualis, qua homo conformatur Deo et spiritibus sanctis, et haec habet spiritualem visionem.
Secundum carnalem quidem spiritualia videri non possunt; I cor. c. II, 14: animalis homo non percipit ea quae
sunt spiritus Dei, sed percipiuntur visione spirituali; unde ibidem subditur quae Dei sunt, nemo novit nisi spiritus
Dei. Spiritus autem est qui regenerat; unde apostolus Rom. VIII, V. 15: non accepistis spiritum servitutis iterum
in timore; sed accepistis spiritum adoptionis.
Et hunc quidem spiritum per regenerationem spiritualem accipimus. Ad Tit. III, 5: salvos nos fecit per lavacrum
regenerationis spiritus sancti.
Si ergo visio spiritualis non est nisi per spiritum sanctum, et spiritus sanctus infunditur nobis per lavacrum
regenerationis spiritualis: ergo non possumus videre regnum Dei, nisi per lavacrum regenerationis, et ideo dicit
nisi quis renatus fuerit ex aqua et spiritu sancto, non potest introire in regnum Dei. Quasi dicat: non est mirum si
non vides regnum Dei, quia nullus illud videre potest nisi accipiat spiritum sanctum, per quem renascitur in
filium Dei.
Ad regnum autem non solum pertinet regale solium, sed etiam quae sunt ad regni gubernationem, scilicet regia
dignitas, beneficia gratiarum et via iustitiae, qua solidatur regnum, et ideo dicit non potest videre regnum Dei,
idest gloriam et dignitatem Dei, idest mysteria salutis aeternae, quae per fidei iustitiam inspiciuntur; Rom. XIV,
17: regnum Dei non est esca et potus.
In veteri autem lege fuit quaedam regeneratio spiritualis, sed imperfecta et figuralis; I Cor. X, 2: omnes in Moyse
baptizati sunt, in nube et in mari; idest, in figura baptismum acceperunt. Et ideo mysteria regni Dei videbant
quidem, sed figuraliter tantum; hebr. c. XI, 13: a longe aspicientes. In nova vero lege est manifesta regeneratio
spiritualis, sed tamen est imperfecta, quia renovamur interius tantum per gratiam, sed non exterius per
incorruptionem; II Cor. IV, 16: licet is qui foris est noster homo corrumpatur, tamen is qui intus est renovatur de
die in diem. Et ideo videmus regnum Dei et mysteria salutis aeternae, sed imperfecte, quia, ut dicitur I Cor. XIII,
12, videmus nunc per speculum in aenigmate etc.. In patria vero est perfecta regeneratio, quia renovabimur
interius et exterius.
Et ideo regnum Dei perfectissime videbimus; unde I Cor. XIII, 12: tunc autem videbimus facie ad faciem; et I Io.
III, 2: cum apparuerit, similes ei erimus, quia videbimus eum sicuti est.
Patet ergo quod sicut visionem corporalem non habet quis nisi natus, ita nec spiritualem habere potest nisi
renatus. Et secundum triplicem regenerationem est triplex modus visionis.
Nota autem, quod in Graeco non habetur denuo, sed anothe, idest desuper, quod Hieronymus transtulit denuo, ut
scilicet importet additionem. Et sic Hieronymus intellexit dicens nisi renatus fuerit denuo; quasi dicat: nisi
renatus iterato per supernaturalem generationem.
Chrysostomus autem dicit, nasci desuper, esse proprium filii Dei, quia ipse solus natus est desuper; infra (hoc
cap.) qui desursum venit, super omnes est. Et dicitur Christus nasci desuper quantum ad tempus (ut ita liceat
loqui) quia ab aeterno genitus; Ps. Cix, V. 3: ante Luciferum genui te. Et quantum ad generationis principium,
quia a patre caelesti; infra VI, 38: descendi, non ut faciam voluntatem meam, sed eius qui misit me.
Quia ergo nostra regeneratio est ad similitudinem filii Dei, secundum illud Rom. VIII, V. 29: quos praescivit
conformes fieri imaginis filii sui, ideo, quia illa generatio superna est, et nostra generatio desuper est, quantum
ad tempus, per aeternam praedestinationem, Eph. I, 4: elegit nos in ipso ante mundi constitutionem, et quantum
ad donum Dei, infra VI, 44: nemo potest venire ad me, nisi pater qui misit me, traxerit eum. Eph. II, 5: gratia Dei
salvati estis etc..
Consequenter cum dicit dicit ad eum Nicodemus etc., ponit modum, et rationem huius spiritualis regenerationis:
et circa hoc primo ponitur dubitatio Nicodemi; secundo responsio Christi respondit Jesus: amen, amen dico tibi
etc..
Circa primum sciendum est, quod, sicut dicitur I Cor. II, 14, animalis homo non percipit ea quae sunt spiritus
Dei, et ideo, quia Nicodemus carnalis adhuc et animalis erat, non potuit quae dicebantur, nisi carnaliter
intelligere. Et ideo ea quae Dominus dixerat de regeneratione spirituali, ipse de regeneratione carnali intelligebat.
Et hoc est quod dicit quomodo potest homo nasci, cum sit senex? ubi, secundum chrysostomum, sciendum est,
quod Nicodemus voluit obiicere contra verba salvatoris. Sed tamen obiectio eius derisibilis est, quia Christus
loquitur de regeneratione spirituali, hic autem obiicit de carnali.
70

