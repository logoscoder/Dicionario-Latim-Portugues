Si enim in potestate sua totum positum erat, quare nullam causam inveniens eum non absolvit? Lc. XIX, 22: ex
ore tuo te iudico, serve nequam; II Mach. VII, 16: potestatem in homines habens, cum sis corruptibilis, facis
quod vis.
Et quia sic gloriatur de potestate sua, secundum illud Ps. XLVIII, 7: in multitudine divitiarum suarum gloriatur,
ideo Dominus hoc infringit dicens non haberes potestatem adversum me ullam, nisi tibi datum esset desuper.
Unde, sicut dicit Augustinus, Christus ubi tacet, sicut agnus tacet; ubi loquitur, docet sicut pastor. Unde primo
docet de suae potestatis origine; secundo de sui criminis quantitate.
Quantum ad primum dicit non haberes potestatem adversum me ullam, nisi tibi datum esset desuper, quasi dicat:
si aliquam videaris habere, hanc non habes a te, sed est tibi data desuper, idest a Deo, a quo est omnis potestas.
Rom. XIII, et prov. c. VIII, 15: per me reges regnant. Et dicit ullam, idest quantulamcumque habes, quia
limitatam habebat sub alia maiori, scilicet caesaris; Matth. VIII, 9: ego sum sub potestate constitutus.
Et ideo concludit propterea qui tradidit me tibi, scilicet Iudas, vel principes sacerdotum, maius peccatum habet.
Et dicit maius, ut et illos qui tradiderunt et ipsum Pilatum ostenderet obnoxios esse peccato: sed illos maiori qui
ex se et ex invidia eum tradiderunt; sed iste quod fecit, ex timore superioris potestatis fecit.
Per hoc etiam confutatur error haereticorum dicentium omnia peccata esse paria: alioquin non dixisset Dominus,
maius peccatum habet. Matth. XVIII, 7: vae autem homini illi per quem scandalum venit.
Effectus liberationis Christi ponitur cum dicit et exinde quaerebat Pilatus dimittere eum. Sed quia, ut dictum est
a principio, nitebatur eum dimittere, convenientius dicitur exinde, idest ex hac causa, quod non haberet
peccatum. Vel supra tentabat eum dimittere, sed exinde, idest ex tunc, omnino et constanti animo quaerebat eum
dimittere.
|#3 Lectio 3
Supra Iudaei posuerunt crimen Christi contra legem: quod quia Pilatus parvipendere videbatur, utpote legi non
obnoxius; ideo adhuc imponunt ei crimen contra legem Romanorum, ut magis eum urgerent ad Christum
occidendum, et primo proponunt periculum Pilato imminens, si Christum dimittat; secundo rationem assignant,
ibi omnis qui se regem facit, contradicit caesari.
Dicit ergo, quod postquam Pilatus quaerebat dimittere Christum, Iudaei clamabant dicentes: si hunc dimittis, qui
se regem facit, non es amicus caesaris, idest, amicitiam eius amittes.
Saepe namque contingit quod homines de aliis ea existimant quae ipsi patiuntur. Et quia de eis dicitur supra XII,
43, quod dilexerunt magis gloriam hominum quam Dei; ideo et de Pilato existimabant quod amicitiam caesaris
praeponeret amicitiae iustitiae; quamvis contrarium sit faciendum. Ps. Cxvii, V. 9: bonum est sperare in Domino
quam in principibus. Unde et Philosophus veritatem censet praehonorari amicitiis.
Rationem autem periculi imminentis subdunt omnis enim qui se regem facit, contradicit caesari. Haec enim est
terrenae potestatis natura, quod una sit impatiens consortii alterius: et ideo caesar non patiebatur alium dominari.
Eccli. VII, 4: noli quaerere ab homine ducatum, neque a rege cathedram honoris.
Hic agit evangelista de condemnatione Christi, circa quam tria tangit.
Primo quidem locum; secundo tempus, ibi erat autem parasceve etc.; tertio modum, ibi et dixit Iudaeis.
Quantum ad primum primo ponit condemnationis motivum, dicens cum audisset Pilatus hos sermones, magis
timuit: non enim sic potuit contemnere caesarem auctorem potestatis suae, quemadmodum legem gentis alienae;
et ideo dicit et adduxit foras Jesum. Sed frustra propter eos movetur, quia non erat talis. Non enim a purpura, non
a diademate, non a sceptro, non a curru, non a militibus quos Christus haberet, credere poterat quod regnum
affectaret.
Ipse semper solus cum discipulis sedebat, pauper in cibo, habitu et habitatione.
Sed, ut dicitur Prov. XXVIII, 1: fugit impius nemine persequente; Ps. LII, 7: trepidaverunt timore ubi non erat
timor; Ez. II, 6: tu ergo ne timeas eos, neque sermones eorum metuas...
Et vultus eorum ne formides.
Secundo ponit locum, dicens et sedit pro tribunali. Tribunal sedes est iudicis, sicut solium regis et cathedra
magistri; Prov. XX, 8: rex qui sedet in solio iudicii, dissipat omne malum intuitu suo. Et ideo dicitur tribunal,
quia apud Romanos tribuni causas particulares decernebant, dicti a tribubus quibus praeponebantur. Et dicitur
pro tribunali, idest ante tribunal, nam apud Graecos haec praepositio pro idem est quod in Latino ante vel in.
Et hoc tribunal erat in loco qui dicitur lithostratos, idest stratura lapidum. Lithos enim in Graeco idem est quod
lapis; nam locus ubi Pilatus pro tribunali sedebat, pavimentatus erat lapidibus diversis. Et idem locus Hebraice
dicitur gabbatha, idest collis, sive sublimitas ex coacervatione lapidum.
Tempus autem condemnationis describit dicens erat autem parasceve, idest praeparatio Paschae, hora quasi
sexta.
Sciendum est autem, quod apud Iudaeos dies sabbati quantum ad aliquid solemnior erat qualibet alia festivitate,
inquantum scilicet ob reverentiam illius diei non praeparabant ipso die sibi cibaria, sed in sexta feria praecedenti;
unde sexta feria huius temporis ex hoc parasceve dicebatur. Et hoc ortum habet ex hoc quod Ex. XVI, 23 s.
Dicitur quod in sabbato non colligerent manna, sed in sexta feria colligerent duplum; in quo nulli festivitati

355

