Praecipit autem ut credant in ipsum, dicens et in me credite. Si enim in Deum creditis, ego autem sum Deus:
consequens est quod in me credatis. Et tenet haec consequentia, sive ly Deus teneatur essentialiter, cum ipse
filius sit Deus, sive ly Deus supponat pro persona patris. Nullus enim potest in patrem credere nisi credat in
filium; supra V, 23: qui non honorificat filium, non honorificat patrem.
In hoc autem quod dicit et in me credite, contestatur se verum esse Deum; nam etsi homini vel creaturae credere
liceat, in nullum tamen nisi in Deum credere debemus. Est ergo in Christum credendum sicut in Deum.
I Io. Ult., 20: ut sitis in vero filio eius Christo. Hic est verus Deus et vita aeterna; supra VI, 29: hoc est opus Dei,
ut credatis in eum quem misit ille.
Consequenter cum dicit in domo patris mei mansiones multae sunt, subiungit promissionem quae est ut per
Christum accedant, et introducantur ad patrem.
Promissio autem de accessu aliorum ad aliquem locum duo includit: unum est praecedens, scilicet loci
praeparatio; aliud sequens, scilicet in locum introductio. Et ideo Dominus duas hic promissiones facit: unam
quae pertinet ad loci praeparationem, aliam ad loci introductionem. Prima autem non est necessaria, cum iam
locus sit praeparatus; sed secunda: et ideo circa hoc duo facit.
Primo excludit necessitatem primae promissionis; secundo ponit secundam promissionem, ibi et si abiero, et
praeparavero vobis locum, iterum veniam, et accipiam vos ad meipsum.
Circa primum duo facit.
Primo excludit necessitatem praeparationis; secundo ostendit facultatem suam ad praeparandum, si necesse esset,
ibi si quo minus, dixissem vobis, quia vado parare vobis locum.
Dicit ergo in domo patris mei mansiones multae sunt.
Ubi sciendum est, quod cum uniuscuiusque domus sit in qua habitat, illa dicitur domus Dei in qua habitat Deus;
Deus autem habitat in sanctis; Ier. XIV, 9: tu in nobis es, Domine> etc.. Sed in quibusdam quidem per fidem; II
Cor. VI, 16: inhabitabo in illis, et inambulabo inter eos. In quibusdam vero per fruitionem perfectam, I Cor. XV,
28: ut sit Deus omnia in omnibus. Duplex est ergo domus Dei. Una est militans ecclesia, scilicet congregatio
fidelium; I Tim. III, 15: ut scias quomodo oporteat te in domo Dei conversari, inhabitat Deus per fidem; Apoc.
XXI, 3: quae est ecclesia Dei vivi. Et hanc ecce tabernaculum Dei cum hominibus, et habitabo in illis. Alia est
triumphans, scilicet sanctorum collectio in gloria patris; ps. c. Lxiv, 5: replebimur in bonis domus tuae.
Sanctum est templum tuum, mirabile in aequitate.
Sed domus patris dicitur non solum illa quam ipse inhabitat, sed etiam ipsemet, quia ipse in seipso est. Et in hac
domo nos colligit.
Quod autem ipse Deus sit domus, habetur II Cor. V, 1: domum habemus a Deo, non manufactam, aeternam in
caelis. Et haec domus est gloriae, quae est ipse Deus; ier. c. XVII, 12: solium altitudinis gloriae tuae a principio,
locus sanctificationis nostrae. Manet autem homo in hoc loco, scilicet Deo, quantum ad voluntatem et affectum
per fruitionem caritatis I Io. IV, 16: qui manet in caritate, in Deo manet, et Deus in eo: et quantum ad intellectum
per notitiam veritatis; infra XVII, 17: sanctifica eos in veritate.
In hac ergo domo, idest in gloria, quae Deus est, mansiones multae sunt, idest diversae participationes
beatitudinis ipsius; quia qui plus cognoscit, maiorem locum habebit.
Diversae ergo participationes divinae cognitionis et fruitionis, sunt diversae mansiones.
Sed hic est quaestio utrum unus possit esse beatior alio. Videtur quod non.
Beatitudo enim est finis; et perfectum non recipit maius et minus: ergo non potest magis et minus haberi.
Responsio. Dicendum quod aliquid dicitur perfectum dupliciter: absolute, et secundum quid. Perfectio quidem
beatitudinis absoluta est solius Dei: quia solus ipse tantum cognoscit se et amat quantum cognoscibilis est et
amabilis (infinite enim cognoscit, et amat infinitam veritatem et bonitatem suam)p et quantum ad hoc, ipsum
summum bonum, quod est beatitudinis obiectum, et causa, non potest esse maius et minus: non enim est nisi
unum summum bonum, quod est Deus.
Secundum quid autem, idest secundum aliquas conditiones temporis, naturae et gratiae; et sic unus potest esse
beatior alio secundum adeptionem huius boni, et capacitatem uniuscuiusque hominis. Quia quanto homo magis
est eius capax, tanto magis participat ipsam, inquantum scilicet est melius dispositus et ordinatus ad eius
fruitionem: ad quod disponitur dupliciter. Consistit enim beatitudo in duobus: scilicet in divina visione, et ad
hanc disponitur per munditiam: et ideo quanto quis habet cor magis elevatum a terrenis, tanto magis et perfectius
Deum videbit. Item in fruitionis delectatione, et ad hanc disponitur per amorem: et ideo qui habet cor magis
fervens amore Dei, magis delectabitur in divina fruitione. De prima dicitur Matth. V, 8: beati mundo corde,
quoniam ipsi Deum videbunt.
Item quaeritur de hoc quod dicitur Matth. XX, quod unus denarius datur omnibus laborantibus. Hic autem
denarius nihil aliud est quam mansio in domo patris.
Non ergo sunt multae mansiones.
Responsio. Dicendum quod merces vitae aeternae et una est, et multae. Multae quidem secundum diversam
capacitatem participantium, secundum quam sunt diversae mansiones in domo patris; una vero tripliciter.
Primo quidem propter unitatem obiecti: idem enim est quod omnes beati vident, et quo omnes fruuntur; et ideo
unus denarius, sed diversimode videbitur et amabitur; iob c. XXII, 26: tunc super omnipotentem deliciis afflues;
280

