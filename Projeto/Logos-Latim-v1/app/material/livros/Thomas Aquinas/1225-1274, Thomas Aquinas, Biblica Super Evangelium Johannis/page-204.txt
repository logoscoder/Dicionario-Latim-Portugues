Hic infert conclusionem; quasi dicat: ex quo talia opera operatur, manifestum est quod est a Deo. Nam, nisi esset
hic a Deo, non poterat facere quidquam, scilicet libere, constanter et veraciter: quia ut dicitur infra XV, 5: sine
me nihil potestis facere.
Hic Pharisaei caecum condemnant.
In qua quidem condemnatione triplicem defectum sive peccatum incurrunt; scilicet mendacii, superbiae et
iniustitiae.
Mendacii quidem, caecitatem improperando; unde dicunt in peccatis natus es totus.
Ubi sciendum est, Iudaeos huius opinionis fuisse, quod omnes infirmitates et adversitates temporales provenirent
hominibus propter eorum praecedentia peccata; quam quidem opinionem asserit eliphaz dicens, iob c. IV, 7:
recordare, obsecro, quis unquam innocens periit, aut quando recti deleti sunt? quin potius vidi eos qui operantur
iniquitatem et seminant dolos, et metunt eos, flante Deo, periisse. Cuius quidem opinionis ratio est, quia in veteri
lege et pro bonis praemia temporalia, et pro malis poenae temporales promittebantur; Is. I, 19: si volueritis et
audieritis me, bona terrae comedetis. Videntes ergo quod iste homo caecus natus fuerat, credebant quod hoc
contigisset ei propter sua peccata; et ideo dicunt in peccatis natus es totus. Sed falsum dicunt, quia supra, eodem,
Dominus: neque hic peccavit, neque parentes eius; Eccli. XIX, 28: est correctio mendax in ira contumeliosi.
Addunt autem, totus, ut ostendant quod non solum est peccatis inquinatus quantum ad animam, secundum quod
omnes nascuntur peccatores, sed etiam quod peccatorum vestigia appareant in corpore per caecitatem.
Vel, secundum chrysostomum, totus, idest, toto tempore vitae tuae, et a primaeva aetate in peccatis es.
Superbiae vero defectum incurrunt, contemnendo caeci doctrinam, cum dicunt tu doces nos? quasi dicerent: non
es dignus. In quo apparet eorum superbia: nullus enim homo, quantumcumque sapiens, debet a quocumque
parvo doctrinam repellere; unde apostolus docet, I Cor. XIV, 30, quod si minori aliquid revelatum fuerit, quod
tunc maiores debent tacere, et eum audire. Dan. XIII, V. 60 dicitur quod totus populus et seniores audierunt
iudicium pueri iunioris, scilicet Danielis, cuius spiritum Dominus suscitavit.
Iniustitiae autem defectum incurrunt, iniuste eum eiiciendo: unde dicitur, quod eiecerunt eum foras, scilicet
propter veritatis confessionem.
In caeco autem iam impletur quod Dominus dixerat, Lc. VI, 22: beati eritis cum vos oderint homines, et
separaverint vos, et eiecerint nomen vestrum tamquam malum propter filium hominis.
|#4 Lectio 4
Postquam evangelista ostendit quomodo Iudaei caecum in veritate persistentem eiecerunt hic ostendit quomodo
Jesus eum recepit et instruxerit, et primo ponitur Christi instructio; secundo caeci devotio, ibi at ille ait: credo,
Domine>; tertio devotionis eius commendatio, ibi dixit ei Jesus: in iudicium ego in hunc mundum veni.
Circa primum tria facit.
Primo proponit studium Christi ad instruendum; secundo desiderium caeci ad credendum, ibi respondit ille, et
dixit: quis est, Domine>? tertio fidei documentum ad perficiendum, ibi dixit ei Jesus: et vidisti eum.
Studium autem Christi ad instruendum describitur ex tribus. Primo ex diligenti consideratione eorum quae circa
caecum agebantur. Sicut enim princeps diligenter considerat ea quae suus athleta patitur propter eum, ita et
Christus ea quae caecus patiebatur propter veritatem et sui confessionem, diligenter attendit. Et ideo dicit quod
audivit Jesus, idest diligenter attendit, quia Pharisaei eiecerunt eum foras, scilicet ex templo; Ier. XVIII, 19:
attende, Domine>, ad me, et ad voces adversariorum meorum.
Secundo ex diligenti inquisitione; unde subdit et cum invenisset eum, dixit ei etc..
Illud enim inveniri dicitur quod diligenter quaeritur; Lc. XV, 8: quaerit diligenter donec inveniat. Ex quo videtur
quod Christus solum eum quaerat, quia in illo solo plus invenit de fide quam in omnibus aliis. Unde colligitur
quod plus diligitur unus iustus a Deo, quam decem millia peccatorum, Is. XIII, V. 12: pretiosior erit vir auro, et
homo mundo obrizo. Et Gen. XVII, Dominus pro decem iustis voluit servare sodomam.
Tertio ex seriosa interrogatione; unde dixit ei: tu credis in filium Dei? iste caecus typum baptizandorum gerebat.
Unde etiam consuetudo inolevit in ecclesia ut baptizandi interrogentur de fide; I Petr. III, 21: nos salvos facit
baptisma, non carnis depositio sordium sed bonae conscientiae interrogatio in Deum. Interrogans autem de fide
non dicit, credis in Christum? sed in filium Dei: quia, ut Hilarius dicit, futurum erat ut aliqui Christum
confiterentur, quem tamen filium Dei et Deum negarent; quod postmodum Arius finxit. Unde per hoc error eius
manifeste excluditur. Nam si Christus non esset Deus, non esset in eum credendum, cum solus Deus sit obiectum
fidei, quae in prima veritate quiescit. Unde et signanter dicit, in filium: nam bene possum credere alicui
creaturae, puta Petro et Paulo; non tamen in Petrum, sed in Deum solum sicut in obiectum. Unde patet quod
filius Dei non est creatura; Io. XIV, 1: creditis in Deum, et in me credite.
Hic ponitur desiderium caeci ad credendum. Sciendum est autem circa hoc, quod caecus iste adhuc non viderat
Christum corporaliter: nam quando Christus linivit oculos suos, et misit eum ad natatoria siloe, nondum viderat
eum; et antequam ad eum reverteretur, postquam lavit et vidit, detentus fuit a Pharisaeis et Iudaeis. Licet autem
corporaliter eum non vidisset, credebat tamen eum qui aperuit oculos suos, esse filium Dei. Et ideo in verba
desiderantis et valde inquirentis animae prorumpit, dicens quis est, Domine>? scilicet filius Dei, qui aperuit mihi
oculos, ut credam in eum? ex quo hic apparet, quod eum ex parte cognoscebat, et ex parte ignorabat. Nisi enim
204

