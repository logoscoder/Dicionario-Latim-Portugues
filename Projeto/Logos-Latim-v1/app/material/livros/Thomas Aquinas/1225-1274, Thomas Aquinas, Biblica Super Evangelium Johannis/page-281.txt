Is. XXVIII, 5: in illo die erit Dominus exercituum sceptrum exultationis residuo populi sui, et corona gloriae. Et
simile est ac si aliquis praeberet alicui fontem, ut ad libitum omnes biberent; de quo qui maius vas haberet, plus
acciperet, et qui minus, minus. Unus ergo fons ex parte sua est, sed non eadem mensura recipientium. Et haec est
sententia beati Gregorii, XXII Moral.. Secundo propter eamdem aeternitatis mensuram, secundum Augustinum:
quia omnes habebunt aeternam beatitudinem, quia ibunt iusti in vitam aeternam, sed diversae sunt propter
capacitatem. Tertio propter caritatem, quae omnia unit, gaudia singulorum faciens omnium, et e converso; Rom.
XII, 15: gaudere cum gaudentibus etc..
Sed notandum, quod ex hoc verbo pelagiani acceperunt occasionem errandi.
Dicunt enim, quod pueri non baptizati decedentes, erunt in domo Dei salvati, sed non in regno; quia supra III, 5,
dicitur: nisi quis renatus fuerit ex aqua et spiritu sancto, non intrabit in regnum Dei.
Sed contra hoc dicit Augustinus quod Dominus dicit quod mansiones huiusmodi sunt in domo Dei. Nihil autem
magis est in regno quam domus: nam regnum constituitur ex civitatibus, civitates autem ex vicis, vici autem ex
domibus. Si ergo mansiones sunt in domo, manifestum est quod sunt in regno.
Consequenter cum dicit si quo minus, dixissem vobis, quia vado parare vobis locum, ostendit facultatem suam
ad praeparandum eis locum, si necesse esset.
Posset enim aliquis dicere: verum est quod in domo patris sui mansiones multae paratae sunt: quod si non esset,
non posset eas parare.
Et ideo Dominus hoc excludens dicit, quod si minus, idest mansiones non essent paratae, dixissem vobis, quia
vado parare vobis locum.
Ubi videndum est quid est hoc quod dixit parare vobis locum. Paratur autem locus dupliciter.
Uno modo cum in se disponitur, puta cum purgatur vel ampliatur locus; Is. LIV, 2: dilata locum tentorii tui. Alio
modo cum datur alicui facultas intrandi; unde Ps. Lxx, 3, petebat: esto mihi in Deum protectorem, et in locum
munitum; quasi diceret: semper sit mihi facultas intrandi. Et secundum hoc potest dupliciter intelligi. Si enim
locus iste esset tale aliquid quod defectum haberet, aut quodcumque creatum, subiaceret meae potestati ut
perficerem illum: nam omnis creatura potestati verbi subiecta est; supra, I, 3: omnia per ipsum facta sunt. Si ergo
ita esset, quod haberet defectum, dixissem vobis, quia vado parare vobis locum. Sed locus in se paratus est.
Locus enim iste est ipse Deus, ut dictum est, in quo est omnium perfectionum excellentia. Sed forte non est vobis
facultas intrandi, et ideo si quo minus, idest si non haberetis facultatem intrandi, et non essetis praedestinati ad
locum illum, dixissem vobis, quia vado parare vobis locum.
Nam in potestate mea est ut praedestinarem vos ad locum illum. Nam ipse cum patre et spiritu sancto
praedestinavit eos ad vitam aeternam; Eph. I, 4: elegit nos in ipso.
Sed quia supra dixerat: quo ego vado, vos non potestis me modo sequi: ne crederent se finaliter ab eo abscissos
esse, ideo subiungit et si abiero, et praeparavero vobis locum, iterum veniam, et accipiam vos ad meipsum: ubi
ponit secundam promissionem, scilicet inductionem in regnum.
Ubi videtur esse verborum contrarietas.
Dixit enim: si quo minus, dixissem quia vado parare vobis locum: ubi innuit quod non vadit ad parandum locum.
Hic autem dicitur si abiero, et praeparavero vobis locum: ubi innuit, quod vadit ad parandum locum.
Sed dicendum quod uno modo posset legi coniunctim ut sit sensus: si quo minus, idest si necesse esset, dixissem
vobis, quia vado parare vobis locum. Et iterum: si quo minus, idest si abiero et praeparavero vobis locum.
Secundum Augustinum autem legitur distinctim, ut scilicet haec sit alia clausula ab illa. Dominus praeparavit ab
aeterno praedestinando, praeparavit exequendo. Praeparavit autem per recessum suum. Unde illud quod primo
dixit, quod mansiones paratae erant, hoc intelligitur quantum ad primam praeparationem ab aeterno: quod autem
hic dicit si abiero et praeparavero intelligitur quantum ad executionem aeternae praedestinationis.
Praeparavit autem Dominus per recessum suum nobis locum quinque modis.
Primo quidem dando locum fidei. Fides enim cum sit eorum quae non videntur, non erat de Christo apud
discipulos, quando eum personaliter videbant. Subtraxit ergo se eis, ut quem habebant praesentia corporali, et
videbant oculis corporis, haberent praesentia spirituali, et cernerent oculo mentis: quod est habere per fidem.
Secundo demonstrando eis viam ad locum eundi; Mich. I, V. 13: ascendit pandens iter ante eos.
Tertio pro eis orando; Hebr. VII, 25: accedens per semetipsum ad Deum salvare potest; Deut. XXXIII, 26:
ascensor caeli auxiliator tuus. Quarto sursum attrahendo; Cant. I, V. 3: trahe me post te; Coloss. III, 1: si
consurrexistis cum Christo, quae sursum sunt quaerite. Quinto spiritum sanctum eis mittendo; supra VII, 39:
nondum erat spiritus datus, quia nondum erat Jesus glorificatus.
Complementum autem glorificationis Christi fuit in eius ascensione: et ideo statim cum ascendit, spiritum
sanctum misit discipulis suis. Sic ergo praedixit eis corporalem recessum, dicens si abiero et praeparavero vobis
locum; Deinde promittit eis spiritualem reditum, dicens iterum veniam et recipiam. Veniam in fine mundi, Act. I,
11: quemadmodum vidistis eum ascendentem in caelum, sic veniet. Et accipiam vos ad meipsum, glorificatos in
anima et corpore; I Thess. IV, 16: similiter rapiemur cum illis in nubibus obviam Christo in aera.
Sed numquid spiritus apostolorum non accipiuntur a Christo usque in finem mundi? ad quod dicendum est, quod
Graecorum opinio est, quod sancti non vadunt ad Paradisum usque ad diem iudicii.

281

