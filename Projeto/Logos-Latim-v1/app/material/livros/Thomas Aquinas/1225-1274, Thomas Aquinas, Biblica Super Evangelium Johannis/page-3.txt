metaphysica. Sed evangelium Ioannis, quod divisim scientiae praedictae habent, totum simul continet, et ideo est
perfectissimum.
Sic ergo ex praemissis colligitur materia huius evangelii; quia cum evangelistae alii tractent principaliter
mysteria humanitatis Christi, Ioannes specialiter et praecipue divinitatem Christi in evangelio suo insinuat, ut
supra dictum est: nec tamen praetermisit mysteria humanitatis; quod ideo factum est, quia postquam alii
evangelistae sua evangelia scripserunt, insurrexerunt haereses circa divinitatem Christi, quae erant quod Christus
erat purus homo, sicut ebion et cerinthus falso opinabantur. Et ideo Ioannes evangelista, qui veritatem divinitatis
verbi ab ipso fonte divini pectoris hauserat, ad preces fidelium, evangelium istud scripsit, in quo doctrinam de
Christi divinitate nobis tradidit, et omnes haereses confutavit.
Patet ergo ordo istius evangelii ex verbis praemissis. Primo enim insinuat nobis Dominum sedentem super
solium excelsum et elevatum, in prima parte, cum dicit: in principio erat verbum. In secunda vero parte insinuat
quomodo omnis terra plena est maiestate eius, cum dicit: omnia per ipsum facta sunt. In tertia parte manifestat
quomodo ea quae sub ipso erant, replebant templum cum ipse dicit: verbum caro factum est.
Patet etiam finis huius evangelii, qui est ut fideles templum Dei efficiantur, et repleantur a maiestate Dei; unde et
ipse Ioannes XX, 31: haec autem scripta sunt, ut credatis quia Jesus est Christus filius Dei.
Patet etiam materia huius evangelii, quae est cognitio divinitas verbi. Patet ordo, patet et finis.
Sequitur conditio auctoris, qui quidem describitur in praemissis quantum ad quatuor: quantum ad nomen,
quantum ad virtutem, quantum ad figuram, et quantum ad privilegium.
Quantum ad nomen, quia Ioannes, qui huius evangelii auctor fuit, Ioannes autem interpretatur in quo est gratia,
quia secreta divinitatis videre non possunt nisi qui gratiam Dei in se habent; unde I Cor. II, 11 dicitur: quae sunt
Dei nemo cognovit, nisi spiritus Dei.
Ioannes ergo vidit Dominum sedentem, quantum ad virtutem, quia fuit virgo: talibus enim competit videre
Dominum; matth. c. V, 8: beati mundo corde.
Quantum ad figuram, quia Ioannes figuratur per aquilam. Et hoc quia cum alii tres evangelistae circa ea quae
Christus in carne est operatus, occupati, designentur per animalia, quae gradiuntur in terra, scilicet per hominem,
vitulum et leonem; Ioannes vero, supra nebulam infirmitatis humanae sicut aquila volans, lucem incommutabilis
veritatis altissimis atque firmissimis oculis cordis intuetur, atque ipsam Deitatem Domini nostri Jesu Christi, qua
patri aequalis est, intendens, eam in suo evangelio, quantum inter omnes sufficere credidit, studuit praecipue
commendare.
Et de hoc volatu Ioannis dicitur iob c. XXXIX, 27: numquid ad praeceptum tuum elevabitur aquila? idest
Ioannes; et infra: oculi eius de longe prospiciunt, quia scilicet ipsum verbum Dei in sinu patris oculo mentis
intuetur.
Quantum ad privilegium, quia inter caeteros discipulos Domini Ioannes magis fuit dilectus a Christo: iste est
enim discipulus ille quem diligebat Jesus, sicut ipsemet non exprimens nomen suum dixit; et ideo, quia amicis
revelantur secreta, ut dicitur ibid. XV, 15: vos autem dixi amicos, quia omnia quaecumque audivi a patre meo,
nota feci vobis, secreta sua huic discipulo specialiter dilecto specialiter commendavit. Unde iob XXXVI, 32
dicitur: immanibus, idest superbis, abscondit lucem, Christus scilicet divinitatis suae veritatem, et annuntiat de ea
amico suo, scilicet Ioanni, quod possessio eius sit etc., quia ipse est, qui lucem verbi incarnati excellentius
videns, ipsam nobis insinuat, dicens: erat lux vera etc..
Patet ergo materia, ordo, finis et auctor huius evangelii beati Ioannis, quod prae manibus habemus.
|#1 Lectio 1
In quo duo intendit Hieronymus exprimere, scilicet auctorem evangelii, et ostendere quod ei scribere hoc
evangelium competebat.
Dividitur ergo in duas partes.
Primo ergo describit Ioannem quantum ad vitam; secundo quantum ad mortem, ibi hic est Ioannes.
Circa primum duo facit.
Primo describit auctorem operis, quantum ad dona in vita sibi collata; secundo ex illis ostendit idoneitatem ad
evangelium conscribendum, ibi denique manifestans in evangelio.
Circa primum duo facit.
Primo ostendit praeconia auctoris; secundo probat, ibi cui virginitatis in hoc duplex testimonium datur in
evangelio.
Describit enim auctorem quantum ad nomen, dicens hic est Ioannes, in quo gratia; I Cor. XV, 10: gratia Dei sum
id quod sum. Secundo quantum ad officium, cum dicit evangelista; Is. XLI, 27: primus ad sion dicet: ecce
adsum, et ierusalem evangelistam dabo. Tertio quantum ad dignitatem, cum dicit ex discipulis Domini; Is. LIV,
13: ponam universos filios tuos doctos a Domino.
Quarto quantum ad castitatis virtutem, cum dicit qui virgo. Quinto ab electione est electus a Domino; infra XV,
16: non vos me elegistis. Sexto a modo vocationis, cum dicit, quod de nuptis vocavit, ab illis scilicet nuptiis ad
quas est invitatus Jesus cum discipulis suis, ubi mutavit aquam in vinum.

3

