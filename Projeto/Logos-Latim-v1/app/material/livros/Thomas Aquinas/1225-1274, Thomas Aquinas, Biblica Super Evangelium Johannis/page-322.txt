Similitudinem autem proponit de muliere parturiente, unde primo proponit eius tristitiam de partu; secundo eius
laetitiam de prole, ibi cum autem pepererit puerum, iam non meminit pressurae propter gaudium.
Dicit ergo quantum ad primum: mulier cum parit, tristitiam habet, sensibilem, scilicet maximam, quia venit hora
eius, scilicet doloris; Ps. XLVII, 7: ibi dolores ut parturientis. Per hunc dolorem datur intelligi dolor passionis
Christi, qui maximus fuit; Thren. I, 12: o vos omnes qui transitis per viam, attendite, et videte si est dolor sicut
dolor meus. Item sanctorum poenitentium de peccatis; Is. XXVI, 17: sicut quae concepit, dolens, clamat in
doloribus suis, cum appropinquavit ad partum; sic facti sumus a facie tua, Domine>.
Hic proponit gaudium de evasione.
Ad partum enim sequitur duplex gaudium: unum de evasione doloris; aliud, et maius, de ortu prolis: quod
quidem maximum est, si proles sit masculini sexus; cum masculus sit quid perfectum, femina vero quid
imperfectum et occasionatum; Ier. XX, V. 15: maledictus vir qui annuntiavit patri meo: natus est tibi puer
masculus. Gen. XXI, V. 6, quando Sara concepit, dixit: risum fecit mihi Dominus, et quicumque audierit,
corridebit mihi. Et ideo dicit cum autem peperit, iam non meminit pressurae, gaudens de evasione doloris, sed
magis propter gaudium, quia natus est homo in mundum.
Haec autem similitudo convenit quidem quantum ad Christum, quia patiendo solvit mortis pressuras, et novum
hominem regenerans esse fecit, idest, reddidit ad vitae gloriae novitatem, quae nondum hominibus nota erat;
unde non dicit: natus est puer sed natus est homo in mundum: quia ipse Christus existens homo, ex mortuis
novus resurgebat, ut puer.
Item convenit ecclesiae militanti quae in novitate vitae ambulat. Item ecclesiae triumphanti, quae ambulat in
novitate gloriae. Et non dicit non erit pressura sed quoniam non meminit pressurae quia etsi sancti recordentur
miseriarum quas passi sunt, cum in illa beatitudine gloriae erunt, non tamen aliquid miseriarum ex hoc in affectu
experientur.
Hic adaptat similitudinem: et primo quantum ad praesentem tristitiam, quam apostoli tunc habebant, dicens et
vos igitur quidem nunc, idest ex tempore passionis, tristitiam habetis, de morte mea; lc.
Ult., 17: qui sunt hi sermones quos confertis ad invicem, et estis tristes? vel nunc, idest in tota vita praesenti,
tristitiam habetis.
Supra eodem: plorabitis et flebitis vos.
Secundo quantum ad futuram laetitiam, dicens iterum autem videbo vos. Ubi primo promittit eis futuram
visionem, dicens iterum autem videbo vos; quod idem est ac si diceret: videbitis me, quia non possumus eum
videre, nisi seipsum ostendat. Sed non dicit videbitis me sed videbo vos: quia hoc ipsum quod seipsum ostendit,
est ex misericordia sua quae signatur per eius visionem.
Dicit ergo iterum autem videbo vos, in resurrectione et in futura gloria; Is. XXXIII, V. 17: regem in decore suo
videbunt. Secundo promittit cordis gaudium, et exultationem, dicens et gaudebit cor vestrum, scilicet ex mea
visione in resurrectione. Unde cantat ecclesia: haec dies quam fecit Dominus, exultemus et laetemur in ea. Et
gaudebit, visione gloriae: Ps. XV, 11: replebis me laetitia cum vultu tuo; Is. LX, 5: tunc videbis et afflues, et
mirabitur, et dilatabitur cor tuum. Naturale enim est unicuique quod gaudeat in intuitu rei amatae. Divinam
autem essentiam nullus nisi eam diligens videre potest. Iob XXXVI, 33: annuntiat de ea amico suo, quod
possessio eius sit. Et ideo necesse est quod illam visionem sequatur gaudium; Is. Ult., 14: videbitis, cognoscendo
per intellectum, et gaudebit cor vestrum; immo ipsum gaudium usque ad corpus redundabit, dum glorificabitur;
unde subdit: et ossa vestra germinabunt; matth. c. XXV, 21: intra in gaudium Domini tui.
Tertio promittit eis perpetuam gaudii durationem, dicens et gaudium vestrum, quem habebitis in resurrectione de
me, Is. Lxi, 10: gaudens gaudebo in Domino, nemo tollet a vobis: sicut Iudaei ante abstulerunt per passionem,
quia, Christus resurgens ex mortuis iam non moritur, mors illi ultra non dominabitur. Vel gaudium vestrum, de
gloriae fruitione, nemo tollet a vobis, cum sit inamissibile et perpetuum; is. c. XXXV, 10: laetitia sempiterna
super capita eorum. Nemo enim sibimetipsi hoc gaudium tollet per peccatum, cum uniuscuiusque voluntas sit ibi
in bono confirmata; nemo etiam alteri hoc gaudium tollet, cum ibi nulla sit violentia, nulla illatio nocumenti etc..
|#6 Lectio 6
Supra prosecutus est Dominus duas rationes confortantes apostolos, scilicet ex promissione Paracliti, et reditu
sui; hic vero prosequitur tertiam rationem in qua confortavit eos ex promissione accessus eorum ad patrem, et
primo promittit eis familiarem accessum eorum ad patrem: secundo assignat rationem dictorum, ibi haec in
proverbiis locutus sum vobis.
Circa primum duo facit.
Primo dat fiduciae securitatem; secundo hortatur eos ad usum fiduciae, ibi usque modo non petistis quidquam
etc..
Circa primum duo facit.
Primo excludit interpellationis necessitatem; secundo promittit impetrandi opportunitatem, ibi amen, amen dico
vobis.
Si quid petieritis patrem in nomine meo, dabit vobis.

322

