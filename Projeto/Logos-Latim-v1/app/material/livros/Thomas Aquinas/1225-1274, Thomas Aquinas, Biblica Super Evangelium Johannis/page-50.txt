Consequenter cum dicit venite, et videte, ponitur instructio discipulorum a Christo, et primo describitur ipsa
instructio discipulorum a Christo; secundo commendatur discipulorum obedientia venerunt, et viderunt; tertio
determinatur tempus quia hora erat quasi decima.
Dicit ergo primo venite, et videte, scilicet ubi habitem.
Sed hic est quaestio. Cum Dominus dicat, Matth. VIII, 20, filius hominis non habet ubi caput suum reclinet,
quare dicit venite, et videte ubi habito? respondeo dicendum, secundum chrysostomum, quod per hoc quod dixit
Dominus: filius hominis non habet ubi caput suum reclinet, demonstravit quod non habuit proprium
habitaculum, non quod in domo alicuius alterius non maneret. Et ad hanc videndum istos invitabat, dicens venite,
et videte.
Mystice autem dicit venite, et videte quia habitatio Dei, sive gloriae, sive gratiae, agnosci non potest nisi per
experientiam: nam verbis explicari non potest; Apoc. II, 17: in calculo nomen novum etc.. Et ideo dicit venite, et
videte. Venite, credendo et operando, et videte, experiendo et intelligendo.
Notandum autem, quod quatuor modis pervenitur ad hanc cognitionem. Primo per bonorum operum actionem:
unde dicit venite. Ps. XLI, 3: quando veniam, et apparebo ante faciem Domini. Secundo per mentis quietem, seu
vacationem; Ps. XLV, 11: vacate, et videte tertio per divinae dulcedinis gustationem; Ps. XXXIII, 9: gustate, et
videte, quoniam suavis est Dominus.
Quarto per operationem devotionis; Thren. III, V. 41: levemus corda nostra cum manibus orando etc.. Et ideo
dicit Dominus Lc. XXIV, V. 39: palpate, et videte etc..
Consequenter ponitur discipulorum obedientia, quia statim sequitur venerunt, et viderunt, quia veniendo
viderunt, et videntes non deseruerunt, unde dicitur et manserunt ibi die illo quia, ut dicitur infra c. VI, 45, omnis
qui audit a patre, et didicit, venit ad me. Qui enim recedunt a Christo, non viderunt eum adhuc, sicut videre
oportet.
Isti autem qui perfecte credendo, eum viderunt, manserunt ibi die illo; audientes et videntes beatum diem,
beatam noctem duxerunt; III Reg. X, 8: beati viri tui, et beati servi tui, qui stant coram te semper. Et ideo, ut dicit
Augustinus, aedificemus et nosmetipsi in corde nostro, et faciamus domum quo veniat ille, et doceat nos.
Et dicit die illo, quia nox esse non potest ubi est lumen Christi, ubi est sol iustitiae.
Tempus autem determinatur consequenter, cum dicit hora autem erat quasi decima. Quod quidem evangelista
determinat, ut, secundum litteram, insinuet commendationem Christi, et discipulorum. Hora enim decima est in
occasu diei: ex quo et Christus commendatur, qui tam studiosus erat ad docendum, quod nec propter temporis
tarditatem eos docere distulit, sed in hora decima docuit eos; Eccle. XI, 6: mane semina semen tuum, et vespere
ne cesset manus tua.
Similiter etiam commendatur et discipulorum temperantia. Quia etiam hora decima qua consueverunt homines
comedisse et esse minus sobrii ad perceptionem sapientiae, ipsi et sobrii et apti erant ad sapientiam audiendam,
nec propter cibum, aut vinum impediebantur.
Nec mirum, quia discipuli eius fuerant, scilicet Ioannis, cuius potus erat aqua, esca autem locusta et mel
silvestre.
Secundum autem Augustinum, per horam decimam lex signatur, quae in decem praeceptis data est. Erat ergo
hora decima quando isti venerunt, et manserunt cum Christo, et ab eo erudiuntur, ut impleretur lex per Christum
quae a Iudaeis impleri non poterat.
Et ideo etiam in ipsa hora vocatus est Rabbi, idest magister.
Consequenter cum dicit erat autem Andreas frater simonis Petri etc. Ponitur fructus quem fecit discipulus Ioannis
conversus ad Christum. Et super hoc primo describitur discipulus; secundo fructus ab ipso inchoatus, ibi invenit
hic primum fratrem suum simonem; tertio ponitur consummatio fructus facta per Christum, ibi intuitus autem
eum Jesus dixit.
Describitur autem discipulus primo a nomine, cum dicit erat autem Andreas, idest virilis. Ps. XXX, 25: viriliter
agite, et confortetur cor vestrum. Exprimit autem nomen, ut ostendatur eius privilegium: tum quia prior
conversus est ad fidem Christi perfecte, tum etiam quia Christum praedicavit: unde sicut stephanus fuit primus
martyr post Christum, ita et Andreas fuit primus Christianus.
Secundo describitur a cognatione, quia frater simonis Petri: quia iunior erat. Et hoc quidem est ad
commendationem suam, ut qui aetate posterior, fide efficiatur primus.
Tertio a disciplina, quia unus ex duobus qui audierant a Ioanne. Et huius quidem nomen describitur ad
ostendendum Andreae privilegium quod insignis fuerit. Alterius enim nomen tacetur: aut quia ille alius fuit
Ioannes evangelista, cuius consuetudo est in suo evangelio cum de eo agitur, nomen suum non exprimere propter
humilitatem; aut, secundum chrysostomum, non fuit aliquis insignis, nec fecit aliquid magnum: unde non fuisset
utilitas nomen eius ponere. Sic enim et Lucas, cap. X, nomina septuaginta duorum discipulorum, quos Dominus
binos misit ante faciem suam, non posuit, quia non erant solemnes personae et insignes, sicut apostoli fuerunt.
Aut, secundum Alcuinum, ille discipulus fuit Philippus: et hoc patet, quia statim postquam evangelista
prosecutus est de Andrea, prosequitur de Philippo, dicens: in crastinum autem voluit exire in Galilaeam, et
invenit Philippum etc..

50

