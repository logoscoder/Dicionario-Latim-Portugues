Si vero consideremus ipsum filium, secundum quod per similitudinem ad ipsum filiatio derivatur ad alios, sic
sunt multi filii Dei per participationem. Et quia per eius similitudinem dicuntur filii Dei, ideo ipse dicitur
primogenitus omnium. Rom. VIII, 29: quos praescivit conformes fieri imaginis filii sui, ut sit ipse primogenitus
in multis fratribus.
Sic ergo Christus dicitur unigenitus Dei per naturam, primogenitus vero inquantum ab eius naturali filiatione per
quamdam similitudinem et participationem filiatio ad multos derivatur.
Consequenter cum dicit plenum gratiae et veritatis, ipsam gloriam verbi determinat, quasi dicat: talis est eius
gloria quod plenus est gratia et divinitate.
Possunt autem haec verba exponi de Christo tripliciter.
Primo secundum unionem. Ad hoc enim alicui datur gratia, ut per ipsam uniatur Deo.
Ille ergo gratia plenus est qui perfectissime Deo unitur. Et alii quidem coniunguntur Deo per participationem
similitudinis naturalis, Gen. I, 26: faciamus hominem ad imaginem et similitudinem nostram, alii per fidem, Eph.
III, 17: habitare per fidem Christum etc., alii per caritatem, quia, qui manet in caritate, in Deo manet, ut dicitur I
Io. IV, V. 16. Sed omnes isti modi particulares sunt: quia neque per participationem naturalis similitudinis
perfecte aliquis Deo coniungitur, neque videtur Deus per fidem sicuti est, neque per caritatem diligitur, quantum
diligibilis est: quia enim ipse est infinitum bonum, ideo sua amabilitas est infinita, ad quam infinite amandam
non potest pertingere alicuius creaturae amor; et ideo non potest esse plena coniunctio.
In Christo autem, in quo humana natura est unita divinitati in unitate suppositi, est invenire plenam et perfectam
coniunctionem ad Deum, quia talis fuit illa unio, ut omnes actus tam divinae quam humanae naturae essent actus
suppositi. Fuit ergo plenus gratia, inquantum non accepit a Deo aliquod donum gratuitum speciale, sed quod
esset ipse Deus; Phil. II, 9: dedit illi nomen, scilicet Deus pater filio, quod est super omne nomen; Rom. I, 4: qui
praedestinatus est filius Dei in virtute. Fuit etiam plenus veritatis, quia humana natura in Christo pervenit ad
ipsam veritatem divinam, scilicet quod ille homo esset ipsa divina veritas: in aliis enim hominibus sunt multae
veritates participatae, secundum quod ipsa veritas prima per multas similitudines in mentibus eorum relucet, sed
Christus est ipsa veritas. Unde dicitur Col. II, 3 quod in ipso sunt absconditi omnes thesauri sapientiae.
Secundo possunt exponi secundum animae perfectionem, secundum quam dicitur plenus gratiae et veritatis,
secundum quod in anima eius fuit plenitudo omnium gratiarum absque mensura aliqua; Io. III, 34: non enim
datus est spiritus ad mensuram, qui tamen mensurate datus est omnibus creaturis rationalibus, tam Angelis, quam
hominibus.
Nam, secundum Augustinum, sicut in singulis membris corporis est unus sensus communis, scilicet sensus
tactus, in capite vero sunt sensus omnes, ita in Christo, qui est caput omnis rationalis naturae, et specialiter
sanctorum, qui ei uniuntur per fidem et caritatem, superabundanter omnes virtutes, et gratiae, et dona
inveniuntur: in aliis vero sanctis participationes sunt donorum et gratiarum, quamvis commune donum omnium
sanctorum sit caritas. De plenitudine gratiae Christi dicitur Is. XI, 1: egredietur virga de radice iesse et flos de
radice eius ascendet, et requiescet super eum spiritus Domini: spiritus sapientiae et intellectus, spiritus consilii et
fortitudinis, spiritus scientiae et pietatis, et replebit eum spiritus timoris Domini.
Fuit etiam Christus veritate plenus, quia eius pretiosa et beata anima omnem veritatem, tam divinam quam
humanam, ab instanti conceptionis cognovit; unde dicit ei Petrus: tu omnia scis, et in ps.
Lxxxviii, 25: veritas mea, idest cognitio omnis veritatis et misericordia mea, idest omnium gratiarum plenitudo
cum ipso.
Tertio modo possunt exponi secundum capitis dignitatem, scilicet inquantum Christus est caput ecclesiae. Et sic
sibi competit gratiam communicare aliis, tam in mentibus hominum operando virtutem per gratiae infusionem,
quam merendo per doctrinam et opera et passiones mortis superabundantem gratiam infinitis mundis, si essent.
Inquantum igitur nobis largitus est perfectam iustitiam, quam non poteramus habere per legem, quae
infirmabatur, quae nullum iustificare posset, neque ad perfectum adducere, intantum gratia plenus est, ut dicitur
rom. c. VIII, 3: quod impossibile erat legi, in quo infirmabatur per carnem, Deus filium suum mittens in
similitudinem carnis peccati, de peccato damnavit peccatum in carne.
Item fuit veritate plenus, inquantum figuras veteris legis et promissiones factas patribus adimplevit; Rom. XV, 8:
dico Christum Jesum ministrum fuisse circumcisionis ad confirmandas promissiones patrum; II Cor. I, V. 20:
quotquot promissiones Dei sunt in illo est.
Item dicitur plenus gratia, quia eius doctrina et conversatio gratiosissima fuit; ps.
XLIV, 3: diffusa est gratia in labiis tuis. Unde dicitur Lc. XXI, 3, quod omnes mane ibant, idest mane ire
studebant. Sed plenus veritate, quia non docebat in aenigmatibus et figuris, nec palpabat vitia hominum, sed
veritatem omnibus aperte sine ulla fraude praedicabat; infra XVI, 29: ecce palam loqueris etc..
|#9 Lectio 9
Posita evidentia verbi, qua ipsis apostolis innotuit per visum, consequenter evangelista ponit eius evidentiam,
secundum quod aliis quam apostolis innotuit per auditum, per testimonium ipsius Ioannis etc..
Et circa hoc tria facit.

32

