Illuminatio seu illuminari per verbum, intelligitur dupliciter: scilicet de lumine naturalis cognitionis, de quo
dicitur in Ps. IV, 7: signatum est super nos lumen vultus tui, Domine>.
Item de lumine gratiae, de quo dicitur Is. LX, 1: illuminare, ierusalem.
His duabus distinctionibus suppositis, facile solvitur dubitatio quae ex istis oritur.
Cum enim dicit evangelista illuminat omnem hominem, videtur subesse falsum, cum adhuc multi sint in mundo
tenebrosi.
Si ergo nos, memores dictarum distinctionum, accipiamus mundum secundum quod ponitur ratione suae
creationis; et illuminare, secundum quod accipitur pro lumine naturalis rationis, verbum evangelistae nullam
habet calumniam: quia homines omnes venientes in hunc mundum sensibilem illuminantur lumine naturalis
cognitionis ex participatione huius verae lucis, a qua derivatur quicquid de lumine naturalis cognitionis
participatur ab hominibus.
Utitur autem evangelista hoc modo loquendi, ut dicat venientem in hunc mundum, non quod homines vixissent
aliquo temporis spatio extra mundum, et postea venirent in mundum, cum hoc sit contra sententiam apostoli,
Rom. IX, 11: cum enim nondum nati essent, aut aliquid egissent boni, aut mali (ut secundum electionem
propositum Dei maneret), non ex operibus, sed ex vocante dictum est etc.. Unde cum non egissent aliquid
antequam nati essent, manifestum est quod anima non est antequam corpori coniungatur.
Dicit ergo venientem in hunc mundum, ut ostendat quod homines illuminantur a Deo, secundum hoc scilicet
quod veniunt in mundum, idest secundum intellectum qui est ab extrinseco. Homo enim ex duplici natura
constituitur, corporali scilicet et intellectuali: et secundum corporalem quidem naturam, seu sensibilem,
illuminatur homo lumine corporeo et sensibili; secundum animam vero et intellectualem naturam, illuminatur
lumine intellectuali et spirituali. Cum ergo homo, secundum naturam corporalem non veniat in hunc mundum,
sed sit ex mundo, sed secundum intellectualem naturam, quae est ab extrinseco, ut dictum est, sit a Deo per
creationem, unde dicitur Eccle. XII, 7: donec omnis caro in suam revertatur originem, et spiritus dirigatur ad
Deum qui fecit illum: ostendit evangelista quod haec illuminatio est secundum illud quod est ab extrinseco,
scilicet secundum intellectum, cum dicit venientem in hunc mundum.
Si vero accipiatur illuminari pro lumine gratiae, sic hoc quod dicitur, illuminat omnem hominem potest tripliciter
exponi.
Uno modo, secundum Origenem in illa Hom. Aquila grandis, exponitur hoc modo, ut accipiamus mundum
ratione suae perfectionis, ad quam perducitur homo reconciliatus per Christum. Et tunc dicitur illuminat omnem
hominem venientem, per fidem, in hunc mundum, spiritualem, scilicet ecclesiam illuminatam lumine gratiae.
Alio modo, secundum chrysostomum, exponitur, accipiendo mundum ratione suae creationis, et talis est sensus:
illuminat, scilicet verbum, quantum de se est, quia ex parte sua nulli deest, imo vult omnes salvos fieri, et ad
agnitionem veritatis venire, ut dicitur I Tim. II, 4, omnem hominem venientem, idest qui nascitur in hunc
mundum sensibilem.
Quod si aliquis non illuminatur, ex parte hominis est, avertentis se a lumine illuminante.
Tertio modo, secundum Augustinum, exponitur, ut ly omnem sit distributio accommoda.
Ut sit sensus illuminat omnem hominem venientem in hunc mundum, non simpliciter, sed omnem hominem, qui
illuminatur, scilicet quia nullus illuminatur nisi a verbo. Dicit ergo, secundum Augustinum, venientem, ut
assignet rationem quare homo indiget illuminari; accipiendo tamen mundum ratione suae perversitatis et
defectus. Quasi dicat: ideo indiget illuminari, quia venit in hunc mundum, perversitate et defectibus tenebrosum
et ignorantia plenum. De mundo spirituali primo hominis; Lc. I, 79: illuminare his, qui in tenebris et in umbra
mortis sedent.
Destruitur autem per verba praedicta error Manichaei ponentis, homines a principio contrario, idest diabolo, in
mundo creatos fuisse: quia si homo fuisset creatura diaboli, veniens in mundum, non illuminaretur a Deo, sive a
verbo; quia Christus venit in mundum, ut dissolvat opera diaboli; I Io. III.
Sic ergo patet ex efficacia divini verbi, quod defectus cognitionis in hominibus non est ex parte ipsius verbi: quia
ad omnes illuminandos efficax est, cum sit lux vera quae illuminat omnem hominem venientem in hunc
mundum. Sed ne credas defectum ipsum esse ex remotione seu absentia verae lucis, hoc excludens evangelista,
subdit: in mundo erat.
Simile huic habetur Act. XVII, 27: non longe est ab unoquoque nostrum, scilicet Deus, in ipso enim vivimus, et
movemur, et sumus.
Quasi dicat evangelista: verbum divinum efficax est et praesens est ad illuminandum.
Notandum vero quod in mundo dicitur aliquid esse tripliciter. Uno modo per continentiam, sicut locatum in loco;
infra c. XVII, 11: hi in mundo sunt. Alio modo, sicut pars in toto; nam pars mundi dicitur esse in mundo, etiamsi
non sit locata; sicut substantiae supernaturales, licet localiter non sint in mundo, tamen sunt ut partes Ps. Cxlv,
V. 6: qui fecit caelum et terram, mare et omnia quae in eis sunt.
Neutro autem istorum modorum lux vera in mundo erat, quia nec localis est, nec pars universi: immo
quodammodo (ut ita liceat loqui), totum universum est pars, bonitatem eius partialiter participans. Erat ergo in
mundo tertio modo, sicut causa efficiens et conservans; Ier. XXIII, 24: caelum et terram ego impleo.
Sed tamen aliter est de verbo agente et causante omnia, et aliter de aliis agentibus.
23

