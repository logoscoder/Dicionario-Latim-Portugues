habeat aliquando luctum vel gaudium superexcedens illa mala, patet quod perturbatio non manet. Et inde est
quod homines mundani, qui Deo per amorem non sunt coniuncti, habent tribulationes absque pace; sed sancti qui
Deum per amorem habent in corde, etsi ex mundo habeant tribulationes, in Christo habent pacem; Ps. Cxlvii, 14:
qui posuit fines tuos pacem. Finis enim noster hic debet esse ut pacem habeamus in Deo; Ps. Lxxvi, 3: renuit
consolari anima mea, scilicet in rebus mundi, sed ubi memor fui Dei, delectatus sum.
Necessitas autem huius pacis est illata vexatio a mundo; unde dicit in mundo pressuram habebitis. Et primo
praenuntiat futuram angustiam; secundo dat contra eam fiduciam.
Quantum ad primum dicit in mundo pressuram habebitis, idest a mundanis; I Io. III, V. 13: nolite mirari si odit
vos mundus; supra XV, 19: quia ego elegi vos de mundo, propterea odit vos mundus.
Quantum ad secundum dicit confidite: ego vici mundum. Ipse enim liberat nos; Eccli. LI, 6: liberavit me a
pressura flammae.
Quasi diceret: recurratis ad me, et habebitis pacem: et hoc ideo quia ego vici mundum, qui vos premit.
Vicit Christus mundum, primo quidem auferendo ei arma quibus impugnat: haec autem sunt eius
concupiscibilia; I io. c. II, 16: omne quod est in mundo, aut est concupiscentia oculorum, aut concupiscentia
carnis, aut superbia vitae: quia scilicet divitias vicit per paupertatem; Ps. Lxxxv, 1: inops et pauper sum ego; Lc.
IX, 58: filius hominis non habet ubi caput suum reclinet.
Honorem per humilitatem; Matth. XI, 29: discite a me quia mitis sum et humilis corde.
Voluptates per passiones et labores; Phil. II, V. 8: factus est obediens usque ad mortem, mortem autem crucis.
Item supra IV, 6: Jesus autem fatigatus ab itinere sedebat sic supra fontem; Ps. Lxxxvii, 16: in laboribus sum ego
a iuventute mea. Qui ergo sic ista vincit, vincit mundum: et hoc est quod facit fides; I Io. V, 4: haec est victoria
quae vincit mundum, fides nostra: quia cum sit substantia sperandarum rerum, quae sunt bona spiritualia et
aeterna, facit nos contemnere bona carnalia et transitoria.
Secundo vicit mundum, mundi principem excludendo; supra XII, 31: nunc princeps huius mundi eiicietur foras;
Col. II, 15: expolians principatus et potestates, traduxit confidenter, palam triumphans illos in semetipso.
Ex quo praebuit nobis diabolum ut a nobis vincendum; iob XL, 24: numquid illudes ei quasi avi, aut ligabis eum
ancillis tuis? ad litteram, post passionem Christi, iuvenculae ancillae Christi et parvuli illudunt ei.
Tertio homines mundi ad se convertendo.
Mundus rebellabat movendo seditiones per homines mundi, quos Christus ad se traxit; supra XII, 32: ego si
exaltatus fuero a terra, omnia traham ad meipsum. Unde supra VII, V. 19, dicunt: ecce totus mundus post eum
vadit. Sic ergo non debemus timere pressuras quia victus est; I Cor. XV, 57: Deo autem gratias, qui dedit nobis
victoriam per Jesum Christum.
|+17 Capitulus 17
|#1 Lectio 1
Supra Dominus confortavit discipulos exemplo et exhortatione; in parte ista confortat eos oratione: in qua
quidem oratione tria facit.
Primo orat pro seipso; secundo pro discipulorum collegio, ibi manifestavi nomen tuum hominibus quos dedisti
mihi de mundo; tertio pro universo fideli populo, ibi non pro eis rogo tantum, sed pro eis qui credituri sunt.
Circa primum tria facit.
Primo proponit petitionem; secundo petitionis fructum, ibi ut filius tuus clarificet te etc.; tertio petitionis
exaudiendae meritum, ibi ego clarificavi te etc..
Circa primum primo ponitur orandi ordo; secundo orandi modus; tertio orationis verba.
Ordo orandi est congruus, quia post exhortationem; unde dicit haec locutus est Jesus. In quo datur nobis
exemplum, ut quos instruimus verbo, iuvemus orationum suffragio, quia sermo divinus maxime habet effectum
in cordibus auditorum, cum oratione fulcitur, per quam divinum auxilium imploratur; II Thess. Ult., 1: orantes
simul etiam pro nobis, ut Deus aperiat nobis Ostium sermonis. Unde et finis sermonis nostri debet ad orationem
terminari; Eccli. XLIII, 29: consummatio sermonum ipse est.
Modus decens, quia sublevatis oculis in caelum. Differentia est enim inter orationem Christi et orationem
nostram: nam oratio nostra est solum ad necessitatem, sed oratio Christi est magis ad instructionem.
Nulla enim necessitas inerat sibi orandi, qui simul cum patre exaudit.
Instruxit autem nos in hoc, et verbo et facto. Facto quidem, sublevando oculos, ut et nos in oratione nostra oculos
ad caelum levemus; Ps. Cxxii, 1: ad te levavi oculos meos, qui habitas in caelis. Et non tantum oculos nostros,
sed etiam operationes nostras in Deum referendo; secundum illud thren. c. III, 41: levemus corda nostra cum
manibus ad Dominum in caelos.
Verbo autem, quia manifeste orationem protulit; unde dicit et dixit, ut scilicet quos instruxerat docendo,
instrueret orando. Non solum enim verbum Christi, sed et facta eius, nostra instructio est.
Verba autem eius sunt efficacia; unde dicit pater, venit hora: quae quidem efficacia causatur ex tribus. Scilicet ex
orantis affectu: filius enim orat patrem, cuius est patrem ex amore quaerere, et ex amore rogare; unde dicit pater,

328

