Consequenter cum dicit dicebant ergo ei: ubi est pater tuus? removet exortam quaestionem de patre, et primo
ponit quaestionem Iudaeorum; secundo ponit responsionem Christi; tertio innuit securitatem respondentis.
Quaestio autem Iudaeorum proposita Christo est de patre, ubi esset: unde dicebant ei ubi est pater tuus?
intelligebant enim Christum habere patrem hominem sicut ipsi habent; et ideo, quia audierunt eum dicere: solus
non sum, sed ego et qui misit me pater, et hic viderant eum solum, dicunt ubi est pater tuus? vel dicendum, quod
loquuntur hic cum quadam ironia et contumelia; quasi dicant: quid frequenter patrem tuum nobis inducis?
numquid est tantae virtutis, ut eius testimonio credatur? ignotus enim est, et ignobilis.
Intelligebant hoc de ioseph; nihilominus tamen patrem ignorabant. Ps. Cxiii, 2: ne quando dicant gentes: ubi est
Deus eorum? responsio autem Christi est occulta, ibi: respondit Jesus: neque me scitis, neque patrem meum.
Quia enim non studio addiscendi, sed malignandi quaerebant, ideo Christus non aperit eis veritatem; sed ostendit
primo quidem ipsorum ignorantiam; secundo quomodo possint ad veritatis cognitionem pervenire.
Ignorantiam quidem ipsorum ostendit cum dicit neque me scitis; quasi dicat: non quaeratis de patre, quia me
nescitis. Quia enim me hominem putatis, ideo patrem meum hominem quaeritis; sed quia me non noscitis, neque
patrem cognoscere potestis.
Sed contra. Supra VII, 28, dixit: et me scitis, et unde sim scitis.
Est dicendum quod sciebant eum secundum humanitatem, sed non secundum divinitatem.
Sciendum autem, secundum Origenem, quod ex hoc verbo aliqui sumentes occasionem erroris, dixerunt patrem
Christi non fuisse Deum veteris testamenti; nam ipsum Iudaei cognoscebant, secundum illud Ps. Lxxv, 1: notus
in Iudaea Deus.
Sed ad hoc est quadruplex responsio. Prima, quia ideo dicit Dominus Iudaeos patrem ignorare, quia ad modum
ignorantium se habent, inquantum mandatum eius non servant.
Et haec responsio pertinet ad actum. Secundo dicuntur Deum ignorare, quia non adhaerent ei spiritualiter per
amorem: qui enim aliquid cognoscit, ei adhaeret. Tertio, quia etsi cognoscerent eum per fidem, non tamen
habebant de eo plenam scientiam. Supra I, V. 18: Deum nemo vidit unquam. Unigenitus filius, qui est in sinu
patris, ipse enarravit.
Quarto, quia in veteri testamento innotuit pater sub ratione Dei omnipotentis, Ex. VI, 3: ego apparui eis in Deo
omnipotente, et nomen meum Adonai non indicavi eis, non autem sub ratione patris; unde licet scirent eum ut
Deum, non tamen ut patrem filii consubstantialis.
Viam autem perveniendi ad cognitionem patris dicit se esse: unde dicit si me sciretis, quasi dicat: quia patrem
meum loquor occultum, opus prius est ut me noveritis, et tunc patrem meum forsitan scietis. Nam filius est via
cognitionis paternae.
Infra XIV, 7: si cognovissetis me, et patrem meum utique cognovissetis. Nam, secundum Augustinum, quid est
si me sciretis, nisi ego et pater unum sumus? quotidiana locutio est, quando vides aliquem alicuius similem, ut
dicas: si hunc vidisti, illum vidisti, non tamen quod pater sit filius, sed quia sit patri similis.
Dicit autem forsitan, non dubitative, sed increpative, velut si indigneris servo tuo, et dicas: contemnis me?
considera quod forsitan Dominus tuus sum.
Securitatem autem Christi respondentis ostendit evangelista, cum dicit haec verba locutus est Jesus in
gazophylacio.
Et primo quidem ex loco ubi docebat, quia in gazophylacio et in templo. Gaza enim, persica lingua, dicuntur
divitiae, phylaxe vero servare: unde gazophylacium ponitur in Scriptura pro arca, ubi divitiae conservantur; et
hoc modo accipitur IV Reg. XII, 9, quod tulit ioiada sacerdos gazophylacium unum, aperuitque foramen desuper,
et posuit illud iuxta altare ad dexteram ingredientium domum Domini, mittebantque in eo sacerdotes qui
custodiebant Ostia, omnem pecuniam quae deferebatur ad templum Domini. Aliquando autem pro domo ubi
divitiae conservantur; et hoc modo accipitur hic.
Secundo, ex hoc quod illi qui missi fuerant ad eum apprehendendum, hoc facere non potuerunt, quia ipse
nolebat: unde dicit et nemo apprehendit eum, quia nondum venit hora eius, in qua pateretur; non fatalis, sed sua
voluntate ab aeterno praedestinata. Unde dicit Augustinus nondum venerat hora eius, non qua cogeretur mori,
sed qua dignaretur occidi.
Sed nota, secundum Origenem, quod quandocumque designatur locus in quo Dominus aliquid fecit, hoc fit
propter mysterium.
In gazophylacio ergo, qui est locus divitiarum, Christus docuit, ut daret intelligi, quod numismata, id est verba
suae doctrinae, imaginem regis magni impressam habent.
Nota etiam, quod quando docebat, nemo apprehendit eum, quia sermones eius fortiores erant his qui eum capere
volebant: quando vero voluit crucifigi, tacuit.
|#3 Lectio 3
Postquam Dominus manifestavit de se privilegium lucis, hic consequenter manifestat lucis effectum, scilicet
quod liberat a tenebris, et primo ostendit quod ipsi in tenebris detinentur; secundo docet remedium quo ab eis
liberentur, ibi dicebant ergo Iudaei: numquid interficiet semetipsum etc..
Circa primum tria facit.
177

