Primo ergo probat quod sit pastor; secundo quod pastor bonus.
Pastorem autem se esse probat per duo signa posita superius de pastore: quorum primum est quod oves proprias
vocat nominatim. Et quantum ad hoc dicit et cognosco oves meas; II Tim. II, 19: novit Dominus qui sunt eius.
Cognosco, inquam, notitia non solum simplici, sed etiam probationis et dilectionis; Apoc. I, 5: dilexit nos, et
lavit nos a peccatis nostris.
Secundum signum est quod oves vocem eius audiunt, et sciunt eum. Et quantum ad hoc dicit et cognoscunt me
meae, meae, inquam, praedestinatione, vocatione et gratia; quasi dicat: ipsae me diligentes obsequuntur.
Unde hoc intelligitur de notitia dilectionis, de qua dicitur Ier. XXXI, 34: omnes cognoscent me a minimo usque
ad maiorem etc..
Bonum autem pastorem se ostendit, ostendens se habere officium boni pastoris, quod est ut animam suam ponat
pro ovibus suis, et primo ponit causam huius; secundo ipsum inducit; tertio subdit fructum signi.
Causam autem huius signi, scilicet quod animam suam ponit pro ovibus suis, est notitia quam habet de patre: et
quantum ad hoc dicit sicut novit me pater, ego agnosco patrem, et animam meam pono pro ovibus meis. Et hoc
quidem verbum dupliciter potest exponi. Uno modo, ut ly sicut significet similitudinem; et hoc modo notitia
huius potest communicari creaturae alicui; I Cor. XIII, 12: cognoscam sicut et cognitus sum, idest, sicut cognitus
sum sine velamine, ita sine velamine cognoscam.
Alio modo ut ly sicut importet aequalitatem; et tunc cognoscere patrem sicut cognitus est ab eo, est proprium
solius filii, quia solus filius cognoscit patrem comprehendendo, sicut pater comprehendendo cognoscit filium;
Matth. XI, 27: nemo novit filium nisi pater, neque patrem quis novit nisi filius, notitia scilicet comprehensionis.
Ideo autem Dominus hoc dicit, quia in hoc ipso quod cognoscit patrem, cognoscit eius voluntatem, in qua erat ut
filius pro salute humani generis moreretur: in quo etiam dicit se mediatorem Dei et hominis. Nam sicut ad oves
se habet ut cognitus et cognoscens, ita et ad patrem: quia sicut pater eum novit, ita ipse patrem cognoscit.
Consequenter cum dicit et animam meam pono pro ovibus meis, ponit ipsum signum; I Io. III, 16: in hoc
cognovimus caritatem Dei, quoniam ille pro nobis animam suam posuit etc..
Sed cum in Christo sint tres substantiae, scilicet substantia verbi, animae et corporis, quaeritur quis loquatur cum
dicit animam meam pono. Si dicas, quod verbum hic loquitur, non est verum: nam verbum numquam animam
posuit, cum numquam fuerit ab anima separatum. Si autem dicas quod anima loquitur; hoc etiam impossibile
videtur, quia nihil separatur a seipso. Si vero dicas, quod quantum ad corpus Christus hoc dicit, nec hoc videtur,
quia corpus non habet potestatem iterum sumendi eam.
Dicendum ergo ad hoc, quod in morte Christi, anima fuit separata a carne; alias non fuisset vere mortuus; sed
divinitas numquam separata fuit in Christo ab ipsa anima et carne, sed unita fuit animae descendenti ad inferos et
corpori existenti in sepulcro: et ideo corpus virtute divinitatis animam posuit, et iterum resumpsit eam.
Consequenter cum dicit et alias oves habeo etc., ponit fructum mortis Christi, qui est salus non solum
Iudaeorum, sed etiam gentium. Quia enim dixerat animam meam pono pro ovibus meis, Iudaei reputantes se
oves Dei, secundum illud ps.
Lxxviii, 13: nos autem populus eius, et oves pascuae eius, possent dicere quod pro eis tantum animam poneret.
Sed Dominus addit dicens, quod non tantum pro eis, sed etiam pro aliis; infra XI, 51: hoc a semetipso non dixit;
sed cum esset pontifex anni illius, prophetavit, quia Christus moriturus erat pro gente, et non tantum pro gente,
sed ut filios Dei, qui erant dispersi, congregaret in unum.
In isto autem fructu Dominus tria facit. Primo ponit gentium praedestinationem; secundo earum per gratiam
vocationem; tertio ipsarum iustificationem.
Quantum ad primum dicit alias oves habeo, scilicet gentes, quae non sunt ex hoc ovili, scilicet de genere carnis
Israel, quod erat quasi ovile; Mich. II, 12: congregabo Iacob totum te. Nam sicut oves in ovili concluduntur, sic
isti in praeceptis legalibus conclusi custodiebantur, ut habetur Gal. III.
Istas, inquam, oves, scilicet gentiles, habeo a patre per aeternam praedestinationem; Ps. II, V. 8: postula a me, et
dabo tibi gentes hereditatem tuam; Is. XLIX, 6: parum est ut sis mihi servus ad suscitandas tribus Iacob, et faeces
Israel convertendas: dedi te in lucem gentium, ut sis salus mea usque ad extremum terrae.
Quantum ad secundum dicit et illas oportet me adducere idest, opportunum est secundum ordinem divinae
praedestinationis ad gratiam vocare.
Sed contra. Matth. XV, 24, dicit Dominus: non sum missus nisi ad oves quae perierunt domus Israel.
Responsio. Dicendum, quod ad oves domus Israel tantum missus est Jesus, ut eis corporaliter praedicaret,
secundum illud roman.
XV, 8: dico autem Christum Jesum ministrum fuisse circumcisionis propter veritatem Dei, ad confirmandas
promissiones patrum.
Gentes autem adduxit per apostolos suos; Is. Ult., 19: mittam ex eis, qui reliqui fuerint, ad gentes.
Quantum ad tertium dicit et vocem meam audient. Ubi tria ponuntur necessaria ad iustitiam Christianae
religionis.
Primum est obedientia mandatorum Dei. Et quantum ad hoc dicit et vocem meam audient, idest, servabunt
mandata mea; matth. c. Ult. 20: docentes eos servare omnia quaecumque mandavi vobis; Ps. XVII, 45: populus
quem non cognovi, idest, quem non approbavi, auditu auris obedivit mihi.
213

