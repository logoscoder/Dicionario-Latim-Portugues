Ubi sciendum est, quod sicut Mc. VII, 2 ss., dicitur, Iudaei observabant multas ablutiones corporales, et
baptismata calicum et vasorum: unde quia erant in palaestina, in qua est defectus aquarum, habebant vasa in
quibus servabatur aqua purissima, qua se, et vasa crebro lavarent. Et ideo dicit, quod erant ibi sex lapideae
hydriae, idest vasa ad conservandum aquam, ab hydros, quod est aqua, posita secundum purificationem
Iudaeorum, idest ad usum purificationis, capientes singulae metretas, idest mensuras, binas, vel ternas: metros
enim Graece, mensura Latine dicitur.
Et, ut dicit chrysostomus, vasa ista deferuntur ad tollendam miraculi suspicionem: tum propter eorum puritatem,
ne posset aliquis suspicari quod aqua saporem vini sumpsisset ex faecibus vini prius in eis repositi, nam vasa illa
erant secundum purificationem, et ideo purissima oportebat ea esse; tum etiam propter vasorum quantitatem, ut
evidenter pateat quod aqua tot vasorum in vinum mutari non potuisset, nisi virtute divina.
Mystice vero per sex hydrias significantur sex aetates veteris testamenti, in quibus erant corda hominum
receptiva Scripturarum Dei parata, et proposita in exemplum vivendi, ut dicit Glossa.
Hoc vero quod dicit metretas, secundum Augustinum, refertur ad trinitatem personarum.
Et dicuntur binae, vel ternae, quia quandoque in sacra Scriptura tres personae distinctim ponuntur, secundum
illud Matth. Ult., 19: baptizantes eos in nomine patris, et filii, et spiritus sancti, quandoque vero duo tantum,
scilicet pater et filius, in quibus intelligitur persona spiritus sancti, qui est connexio amborum, secundum illud
infra XIV, 23: si quis sermonem meum servabit, pater meus diliget eum, et ad eum veniemus. Vel binas propter
duas conditiones hominum, Iudaeorum scilicet, et gentilium, ex quibus propagata est ecclesia.
Vel ternas propter tres filios Noe, ex quibus propagatum est humanum genus post diluvium.
Consequenter cum dicit dixit eis Jesus: implete hydrias aqua, agitur de miraculi materia.
Sed circa hoc insurgit quaestio quare non ex nihilo, sed ex materia praeiacente hoc miraculum factum est: ad
quod triplex ratio assignatur.
Una est secundum chrysostomum, et litteralis, quia ex nihilo aliquid facere, maius est et mirabilius, quam facere
aliquid ex subiecta materia; sed non est ita evidens et credibile multis. Et ideo volens magis credibile esse quod
fiebat, ex aqua fecit vinum, capacitati hominum condescendens.
Alia ratio est, ad confutandum perversa dogmata. Quidam namque sunt (ut Marcionistae et Manichaei) qui
dixerunt alium esse conditorem mundi, quam Deum, et omnia visibilia ab illo, idest diabolo, condita esse. Et
ideo Dominus plura miracula etiam ex substantiis creatis, et visibilibus fecit, ut ostendat ipsas substantias bonas
esse, et a Deo creatas.
Tertia ratio est mystica. Ideo enim noluit ex nihilo vinum facere, sed ex aqua vinum fecit, ut ostenderet se non
omnino novam doctrinam condere et veterem reprobare, sed adimplere; ut dicitur Matth. V, 17: non veni solvere
legem, sed adimplere: dum quod figurabat vetus lex, et promittebat, Christus exhibuit, et aperuit; Lc. Ult., 45:
aperuit illis sensum ut intelligerent Scripturas.
Voluit autem per ministros hydrias impleri aqua, ut eos, eius quod fiebat, testes haberet: unde infra dicitur:
ministri autem sciebant etc..
Consequenter cum dicit et dixit eis Jesus etc. Ponitur miraculi publicatio.
Statim enim quod hydriae impletae sunt, aqua in vinum conversa est; et ideo statim Dominus miraculum
publicat, dicens haurite nunc, et ferte architriclino, ubi primo ponitur mandatum Christi examinatorem eligentis;
secundo sententiam architriclini degustantis, ibi ut autem gustavit architriclinus etc..
Dixit ergo eis, scilicet ministris, haurite nunc, scilicet vinum de hydriis, et ferte architriclino.
Ubi sciendum est, quod triclinium est locus ubi sunt tres ordines mensarum, et dicitur triclinium a triplici ordine
lectorum: cline enim in Graeco lectum significat. Nam antiqui in lectis accumbentes consueverant comedere, ut
maximus valerius narrat. Et ideo dicunt in Scripturis accumbere et recumbere.
Architriclinus ergo dicitur primus et princeps inter convivas.
Vel aliter, secundum chrysostomum, architriclinus erat qui erat ordinator et dispensator totius convivii. Quia
vero sollicitus nondum aliquid gustaverat, voluit Dominus quod ipse iudicaret de eo quod factum erat, et non
convivae, ne aliquis posset miraculo detrahere, dicens eos ebrios esse, et eorum sensus per comestionem
corruptos, ita quod non possent discernere, an vinum esset, vel aqua. Sed, secundum Augustinum, architriclinus
erat maior inter discumbentes, ut dictum est; et ideo, ut eius sententia acceptabilior fieret, voluit in eo quod
factum erat habere sententiam praesidentis.
Mystice autem, qui hauriunt aquam sunt praedicatores; Is. XII, 3: haurietis aquas in gaudio de fontibus
salvatoris. Architriclinus autem est aliquis legisperitus, puta Nicodemus, Gamaliel et Paulus. Dum ergo talibus
verbum evangelii committitur, quod latebat in littera legis, quasi vinum de aqua factum architriclino propinatur:
qui hoc degustans approbat fidem Christi.
Consequenter cum dicit ut autem gustavit architriclinus, ponitur examinantis iudicium: ubi primo inquirit
veritatem facti; secundo profert sententiam, dicens omnis homo primum bonum vinum ponit.
Dicit ergo ut autem gustavit architriclinus aquam vinum factam, et non sciebat unde esset, quia ignorabat aquam
vinum factam miraculo per Christum, ministri autem sciebant cuius ratio est, quia hauserant aquam; vocat
sponsum architriclinus, ut veritatem inquirat, et de vino sententiam proferat; unde subdit omnis homo primum
bonum vinum ponit etc..
59

