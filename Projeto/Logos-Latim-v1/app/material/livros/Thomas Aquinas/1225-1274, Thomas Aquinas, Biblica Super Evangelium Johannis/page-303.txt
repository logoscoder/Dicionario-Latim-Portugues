Non enim essent nobis, nisi quia fides per dilectionem operatur; nec diligeremus, nisi prius diligeremur. Et ideo
hoc beneficium commemorans dixit sicut dilexit me pater, et ego dilexi vos.
Sed notandum, quod ly sicut quandoque denotat aequalitatem naturae, quandoque autem similitudinem actionis.
Ariani autem errantes volebant, quod ly sicut importaret aequalitatem, et per hoc, quod superius saepius
expressum est, concludebant, quod esset minor patre. Sed hoc est falsum; et ideo, secundum Augustinum,
dicendum, quod ly sicut dicit similitudinem gratiae et dilectionis: nam dilectio qua filius diligit discipulos, est
quaedam similitudo eius dilectionis qua pater diligit filium. Cum enim diligere aliquem sit velle ei bonum, pater
diligit filium secundum divinam naturam, inquantum vult illi infinitum suum bonum, quod ipse habet,
communicando ei eamdem naturam numero quam ipse habet; supra V, V. 20: pater diligit filium, et omnia
demonstrat ei quae ipse facit. Diligit etiam eum secundum humanam naturam; Oseae XI, V. 1: puer Israel, et
dilexi eum, et ex Aegypto vocavi filium meum. Et ad hoc scilicet ut simul esset Deus et homo.
Et ad nihil horum filius dilexit discipulos, nam neque ad hoc dilexit eos ut essent Deus per naturam, neque essent
uniti Deo in persona; sed ad quamdam horum similitudinem eos dilexit, ut scilicet essent dii per participationem
gratiae; Ps. Lxxxi, 6: ego dixi: dii estis; II Petr. I, 4: per quem magna nobis et pretiosa promissa donavit, ut
divinae per hoc efficiamur consortes naturae.
Item ut assumerentur in unitatem affectus: quia qui adhaeret Deo, unus spiritus est; I Cor. VI, 17. Rom. VIII, 29:
quos praescivit, conformes fieri imaginis filii sui, ut sit ipse primogenitus in multis fratribus. Sic ergo maius
bonum Deus pater posuit filio secundum utramque naturam, quam filius discipulis, sed tamen simile, ut dictum
est.
Manete in dilectione mea, quasi diceret: ex quo tantum beneficium recepistis ex dilectione mea, manete in ea, ut
scilicet me diligatis: vel manete in dilectione mea, quia ego diligo vos, scilicet in gratia mea, ut non excidatis a
bonis quae praeparavi vobis. Et haec expositio magis congruit, ut sit sensus: perseveretis in hoc statu, ut scilicet
diligamini a me per effectum gratiae; I Cor. VII, 20: unusquisque in ea vocatione qua vocatus est, in illa
permaneat; I Io. IV, V. 16: qui manet in caritate, in Deo manet, et Deus in eo.
Hic ostendit quid sit manere in eius dilectione, et primo ostendit quod hoc est servare eius mandatum; secundo
manifestat per exemplum, ibi sicut et ego patris mei praecepta servavi; tertio excludit dubium, ibi haec locutus
sum vobis ut gaudium meum in vobis sit.
Dicit ergo manete in dilectione mea, et hoc facietis, si praecepta mea servaveritis: sic enim manebitis in
dilectione mea.
Observatio enim mandatorum est effectus divinae dilectionis, non solum eius qua nos diligimus, sed eius qua
ipse diligit nos. Ex hoc enim quod ipse diligit nos, movet nos et adiuvat ad implendum mandata eius, quae
impleri non possunt nisi per gratiam, I io. c. IV, 10: in hoc est caritas, non quasi nos dilexerimus Deum, sed
quoniam ipse prior dilexit nos.
Exemplum autem ad hoc subdit, dicens sicut et ego patris mei praecepta servavi.
Sicut enim dilectio, qua pater diligit eum, est exemplum dilectionis qua ipse diligit nos; ita voluit quod
obedientia sua sit exemplum obedientiae nostrae. Christus enim per hoc ostendit quod mansit in dilectione patris,
quia, per omnia, mandata eius servavit.
Nam et mortem sustinuit, Phil. II, 8: factus est obediens patri usque ad mortem, mortem autem crucis. Ab omni
peccato abstinuit; I Petr. II, 22: qui peccatum non fecit, nec dolus inventus est in ore eius. Quae intelligenda sunt
de Christo secundum quod homo; supra VIII, 29: non reliquit me solum, quia quae placita sunt ei, facio semper.
Et ideo dicit: maneo in eius dilectione quia nihil in me, secundum quod homo, est dilectioni eius contrarium.
Ne credant quod moneat eos ad mandata eius servanda propter utilitatem propriam, et non discipulorum, dicit
haec locutus sum vobis, scilicet ut mandata mea servetis propter bonum vestrum, scilicet ut gaudium meum in
vobis sit. Amor enim est causa gaudii: unusquisque enim gaudet de re amata. Deus autem se amat et creaturam,
praecipue rationalem, cui infinitum bonum communicat. Christus ergo de duobus ab aeterno gaudet: scilicet de
bono suo et patris; Prov. VIII, 30: delectabar coram eo ludens in orbe terrarum. Item de bono creaturae rationalis;
ibid. VIII, 31: deliciae meae sunt esse cum filiis hominum, idest, in hoc quod communicor filiis hominum: et de
his gaudet ab aeterno; Is. Lxii, 5: gaudebit super te Deus tuus.
Vult ergo Dominus ut per observantiam mandatorum suorum efficiamur participes gaudii sui; unde dicit ut
gaudium meum, quo scilicet ego gaudeo de divinitate mea et patris, sit in vobis: quod nihil est aliud quam vita
aeterna, quae est gaudium de veritate, ut Augustinus dicit; quasi diceret: ut habeatis vitam aeternam; iob XXII,
26: tunc super omnipotente deliciis afflues.
Et gaudium vestrum, quo ego gaudeo de humanitate mea, repleatur. Nam bona de quibus nos gaudemus, aut sunt
imperfecta, aut imperfecte habentur; et ideo gaudium in hac vita plenum esse non potest. Tunc autem plenum erit
quando perfecta bona perfecte consequemur; Matth. XXV, 21: intra in gaudium Domini tui.
Hic ostendit Dominus quae sint praecepta eius, et primo proponit quid sit praeceptum suum; secundo inducit
exemplum, ibi sicut dilexi vos; tertio commemorat beneficium, ibi vos amici mei estis.
Praeceptum autem quod ponit, est praeceptum caritatis, quod servari vult.
Hoc est, inquit, praeceptum meum ut diligatis invicem.

303

