Infirmitas diuturna erat, quia homo erat habens triginta octo annos in infirmitate sua. Quod satis pulchre
introducitur: homo qui curari non poterat a piscina, curandus tamen a Christo; quia quos lex sanare non poterat,
Christus perfecte sanat, secundum illud Rom. VIII, 3: nam quod impossibile erat legi in quo infirmabatur per
carnem, mittens Deus filium suum in similitudinem carnis peccati, de peccato damnavit peccatum in carne, ut
iustificatio legis impleretur in nobis. Eccli. XXXVI, 6: innova signa, et immuta mirabilia.
Congruit autem iste numerus infirmitati, ad languorem pertinens magis quam ad sanitatem: nam, secundum
Augustinum, quadragenarius numerus consecratur ad designandam perfectionem iustitiae, quae in observatione
legis consistit. Lex autem in decem praeceptis data est, et praedicanda erat in quatuor partibus mundi, vel
implenda per quatuor evangelia, secundum illud Rom. X, V. 4: finis legis Christus. Quia ergo denarius per
quatuor multiplicatus pervenit ad quadragenarium, recte perfecta iustitia designatur: subtractis ergo duobus a
quadragenario numero efficiuntur triginta octo. Haec autem duo sunt duo praecepta caritatis, quibus impletur
omnis perfecta iustitia. Et ideo homo iste languebat, quia de quadraginta, duo minus habebat, idest imperfectam
iustitiam: quia, ut dicitur Matth. XXII, 40: in his duobus pendent lex et prophetae.
Consequenter cum dicit hunc cum vidisset Jesus, exquiritur causa diuturnae infirmitatis.
Et primo ponitur interrogatio Domini; secundo responsio languidi, ibi respondit ei languidus.
Dixit ergo: hunc, scilicet hominem, cum vidisset Jesus iacentem, non solum oculo corporis, sed etiam
miserationis, qualiter videri petebat David dicens: respice in me, Domine>, et miserere mei. Et cognovisset quia
multum tempus haberet, in infirmitate; quod est contra cor Christi, et infirmi, secundum illud Eccli. X, V. 11:
languor prolixior gravat medicum.
Dixit ei: vis sanus fieri? non quasi ignorans, nam satis constare poterat quod sanus fieri volebat, sed ut excitet
desiderium infirmi, et ut ostendat patientiam, qui tot annis expectavit eripi ab aegritudine, non desistens, et ex
hoc cognoscatur dignior ad sanandum; Ps. XXX, 25: viriliter agite, et confortetur cor vestrum, omnes qui
speratis in Deo.
Excitat autem desiderium: quia stabilius tenetur quod cum desiderio percipitur et facilius acquiritur nobis; Matth.
VII: pulsate, per desiderium, et aperietur vobis.
Sed notandum, quod Dominus a ceteris fidem requirit; Matth. IX, 28: creditis quod possum hoc facere vobis? sed
in isto nihil tale facit: quia illi quidem audierant aliqua de miraculis Iesu, iste autem nondum: et ideo fidem ab eo
non requirit, nisi post factum miraculum.
Responsio languidi ponitur cum dicit: Domine>, hominem non habeo. Et duo insinuat, quae causa erant
diuturnae infirmitatis: scilicet paupertatem et debilitatem. Quia enim pauper erat, non poterat habere hominem
qui mitteret eum in piscinam; unde dicit Domine>, hominem non habeo etc.. Et forte, secundum chrysostomum,
opinabatur sibi Christum utilem fore ad mittendum eum in aquam.
Quia vero debilis erat, et festinanter ire non poterat, praeveniebatur ab alio; unde dicit dum venio enim ego, alius
ante me descendit.
Et sic poterat dicere cum iob VI, 13: ecce non est auxilium mihi in me. Per hoc significatur quod non erat aliquis
homo purus qui humanum genus salvare posset, quia omnes peccaverunt, et egerunt gratia Dei, quousque veniret
Christus Deus et homo, per quem sanaretur.
Consequenter cum dicit surge, tolle grabatum tuum, ponitur restitutio sanitatis, seu perpetratio miraculi. Et primo
ponitur mandatum Domini; secundo obedientia hominis, ibi et statim sanus factus est homo etc..
Praecipit autem Dominus naturae, et voluntati hominis; haec enim duo sub potestate eius sunt. Naturae praecipit,
cum dicit surge: non enim hoc voluntati praecipitur, quia hoc non erat in eius potestate, sed naturae, quam
Dominus praecipiendo immutavit, dando ei virtutem qua surgere posset.
Voluntati vero duo praecipit, scilicet tolle grabatum tuum, et ambula. Et quidem, quantum ad litteram, haec duo
praecepit, ut ostendat perfectam sanitatem homini restitutam.
In omnibus enim miraculis, secundum optimum illius naturae, Dominus perfectum opus fecit; Deut. XXXII, 4,
dicitur: Dei perfecta sunt opera. Iste autem in duobus defecerat: scilicet in viribus propriis, se sustinere non
valens, unde Dominus eum iacentem invenit; et in subsidio aliorum, unde dicebat hominem non habeo. Ut ergo
perfecta sanitas innotesceret, ei qui se sustinere non valebat, praecipit ut lectum suum tollat; et ei qui ambulare
non poterat, praecepit ut ambulet.
Nihilominus tamen haec tria in iustificatione Dominus praecipit. Primo quod surgat recedendo a peccato; Eph.
V, 14: surge qui dormis, et exurge a mortuis. Secundo praecipitur tolle grabatum, satisfaciendo de commissis.
Per grabatum enim, in quo homo requiescit, significatur peccatum. Tollit ergo homo grabatum suum, quando fert
onus poenitentiae sibi pro peccato impositum; mich. c. VII, 9: iram Domini portabo, quoniam peccavi ei. Tertio
ut ambulet proficiendo in bono, secundum illud Ps. Lxxxiii, 8: ibunt de virtute in virtutem.
Secundum Augustinum, duo deficiebant isti languido, scilicet praecepta geminae caritatis: et ideo voluntati, quae
caritate perficitur, duo mandat, scilicet tollere grabatum, et ambulare. Primum pertinet ad dilectionem proximi,
quae prior est ordine faciendi; secundum ad dilectionem Dei, quae prior est ordine praecipiendi.
Dicit ergo quantum ad primum tolle grabatum tuum, quasi dicat: quando infirmus es, proximus tuus sustinet te,
et patienter fovet ut grabatus infirmum; Rom. XV, 1: debemus nos firmiores, imbecillitates infirmorum sustinere,

110

