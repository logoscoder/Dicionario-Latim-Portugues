Hic ponitur alia conservationis necessitas, quae causatur ex odio mundi, et primo proponit beneficium quod
discipulis contulerat; secundo odium mundi quod incurrerant, ibi et mundus eos odio habuit; tertio petit auxilium
patris, quod eos protegat, ibi non rogo ut tollas eos de mundo, sed ut serves eos a malo.
Dicit ergo primo ego dedi eis sermonem tuum, idest quem a te recepi. Supra eodem verba quae dedisti mihi, dedi
eis, et ipsi acceperunt. Vel dedi, idest dabo per inspirationem Paracliti, sermonem tuum, idest de te; quod quidem
est maximum donum et beneficium; Prov. IV, 2: donum bonum tribuam vobis: legem meam ne derelinquatis.
Sed ex hoc secutum est odium mundi, quia scilicet ex hoc quod susceperunt sermonem tuum, mundus eos odio
habuit; Lc. VI, 22: beati eritis cum vos oderint homines etc.; I Io. III, 13: nolite mirari si odit vos mundus. Causa
autem huius odii est quia recesserunt de mundo. Sermo enim Dei facit homines a mundo recedere: nam Deo
coniungit, cui nullus coniungi potest nisi a mundo recedat, qui enim diligit mundum, non est perfecta caritas Dei
in illo; et ideo dicit quia non sunt de hoc mundo; supra XV, V. 19: quia ego elegi vos de mundo, propterea odit
vos mundus. Naturale enim est unicuique quod sibi simile est diligere; eccli. c. XIII, 19: omne animal diligit sibi
simile, et odio habet dissimile; Sap. II, 15: gravis est nobis etiam ad videndum; et hoc quia dissimilis est aliis
vita illius.
Et ad hoc ponit exemplum, qualiter scilicet non sunt de mundo, dicens sicut et ego non sum de mundo: quod
intelligendum est quantum ad amorem, quia sicut Christus in mundo non erat per affectum, sic nec isti; non
autem quantum ad originem, quia aliquando de mundo fuerunt. Christus autem numquam, quia etiam quantum
ad nativitatem carnis natus est de spiritu sancto. Matth. c. I; supra VIII, 23: vos de mundo hoc estis; ego non sum
de hoc mundo.
Auxilium autem contra odium petit, dicens non rogo ut tollas eos de mundo, sed ut serves eos a malo, et primo
ponit suam petitionem; secundo assignat petitionis rationem, ibi de mundo non sunt.
Circa primum duo ponit, quorum unum dicit se non petere, scilicet ut non tollantur de mundo.
Contra. Quomodo tolli possunt de mundo qui de mundo non sunt? sed dicendum, quod de mundo quidem non
erant per affectum, sicut supra dixit, sed de mundo per corporalem conservationem; et secundum hoc noluit ut
tollerentur de mundo: et hoc propter utilitatem fidelium, qui per eos credituri erant; Mc. Ult., 15: euntes in
mundum universum, praedicate evangelium omni creaturae.
Sed aliud petit, ut scilicet in mundo corporaliter conversantes, serves a malo, scilicet mundi: grave enim est ut
homo inter malos existens a malo immunis existat, praecipue cum totus mundus in maligno positus sit; Is. XLIII,
2: cum transieris per aquas, tecum ero, et flumina non operient te.
Ratio autem petitionis ponitur cum dicit de mundo non sunt. Ubi videtur esse intricatio verborum et inutilis
repetitio; cum dicat eadem verba supra. Sed quidem non est inutilis repetitio: quia ad aliud dicuntur ibi, et ad
aliud hic. Ibi enim dicuntur ad ostendendam causam quare odio habeantur a mundo: hic vero dicuntur ad
assignandam rationem quare debeant conservari a Deo.
Ex quo datur intelligi quod idem est propter quod sancti odiuntur a mundo et diliguntur a Deo, scilicet
contemptus mundi; Iac. II, 5: nonne vos elegit Deus pauperes in hoc mundo, divites in fide et haeredes regni
quod promisit Deus diligentibus se? et ideo quodlibet bonum quod facit reddit hominem mundo odibilem, sed
Deo dilectum; Ex. VIII, 26: abominationes Aegyptiorum immolabimus Domino Deo nostro.
|#4 Lectio 4
Supra Dominus petiit discipulorum conservationem, hic petit eorum sanctificationem et primo petit eorum
sanctificationem; secundo sanctificationis assignat necessitatem, ibi sicut tu me misisti in mundum; tertio
insinuat huius sanctificationis inchoationem, ibi et ego pro eis sanctifico meipsum.
Dicit ergo: sic petii quod serventur a malo, sed hoc non sufficit nisi perficiantur in bono; Ps. XXXVI, 27: declina
a malo, et fac bonum. Et ideo, pater, sanctifica, idest perfice, eos, et sanctos fac. Et hoc in veritate, idest in me
filio tuo, qui sum veritas, supra XIV, 6, quasi diceret: fac eos participes meae perfectionis et sanctitatis.
Et ideo addit sermo tuus, idest verbum tuum, veritas est, ut sit sensus: sanctifica eos in me veritate, quia ego
verbum tuum sum veritas.
Vel sanctifica eos, immittendo eis spiritum sanctum; et hoc in veritate, idest in cognitione veritatis fidei et
tuorum mandatorum; supra VIII, 32: cognoscetis veritatem, et veritas liberabit vos. Nam per fidem et
cognitionem veritatis sanctificamur; Rom. III, 22: iustitia enim Dei per fidem Jesu Christi, in omnes et super
omnes qui credunt in eum.
Et ideo subdit sermo tuus veritas est: quia scilicet veritas sermonum Dei nullam habet falsitatem admixtam;
Prov. VIII, 8: recti sunt sermones mei, non est in eis pravum quid neque perversum. Et quia sermo eius docet
veritatem increatam.
Vel aliter. In veteri testamento erat modus loquendi, quod omne quod deputatur cultui divino, dicitur sanctificari;
Ex. XXVIII, 1: applica ad me Aaron fratrem tuum cum filiis suis de medio filiorum Israel, ut sacerdotio
fungantur mihi. Dicit ergo sanctifica, idest deputa quasi per modum sanctificationis, eos in veritate, idest tuae
veritati praedicandae: quia sermo tuus, quem debent praedicare, veritas est.
Et necessitas sanctificationis subditur cum dicit sicut tu me misisti in mundum, ita et ego misi eos in mundum;
quasi dicat: ad hoc ego veni ut praedicarem veritatem, infra XVIII, 37: in hoc natus sum...
335

