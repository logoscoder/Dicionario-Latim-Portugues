Matth. XVI, 17: beatus es, simon bariona, quia caro et sanguis non revelavit tibi, scilicet Christum esse filium
Dei vivi, sed pater meus; vel per miraculorum operationem, quam habet a patre; supra V, 36: opera quae dedit
mihi pater, ipsa testimonium perhibent de me.
Item aliquis trahit alium alliciendo; prov.
VII, 21: blanditiis labiorum suorum protraxit eum. Et hoc modo illi qui attendunt ad Jesum propter auctoritatem
paternae maiestatis, trahuntur a patre. Quicumque enim credit in Christum propter hoc quod credit eum filium
Dei, hunc pater trahit ad filium, idest paterna maiestas. Hoc modo non trahitur Arius qui Christum non verum
Dei filium, nec de substantia patris genitum credebat.
Non sic tractus est Photinus, Christum purum hominem dogmatizans. Sic ergo trahuntur a patre, sua maiestate
allecti; sed trahuntur etiam a filio, admirabili delectatione et amore veritatis, quae est ipse filius Dei. Si enim, ut
dicit Augustinus, trahit sua quemque voluptas, quanto fortius debet homo trahi ad Christum, si delectatur
veritate, beatitudine, iustitia, sempiterna vita, quod totum est Christus? ab isto ergo si trahendi sumus, trahamur
per dilectionem veritatis; secundum illud Ps. XXXVI, 4: delectare in Domino, et dabit tibi petitiones cordis tui.
Hinc sponsa dicebat, Cant. I, 3: trahe me post te; curremus in odorem unguentorum tuorum.
Sed quia non solum revelatio exterior, vel obiectum, virtutem attrahendi habet, sed etiam interior instinctus
impellens et movens ad credendum, ideo trahit multos pater ad filium per instinctum divinae operationis
moventis interius cor hominis ad credendum; Phil. II, 13: Deus est qui operatur in nobis velle et perficere; Oseae
XI, 4: in funiculis Adam traham eos in vinculis caritatis; prov. c. XXI, 1: cor regis in manu Domini: quocumque
voluerit inclinabit illud.
Secunda quaestio est: quia cum dicatur quod filius trahit ad patrem, matth. c. XI, 27: nemo novit patrem nisi
filius, et cui voluerit filius revelare; et infra XVII, 6: pater, manifestavi nomen tuum hominibus quos dedisti
mihi: quomodo hic dicitur, quod pater trahit ad filium? sed dicendum, quod ad hoc potest dupliciter responderi:
nam de Christo possumus loqui aut secundum quod est homo aut secundum quod est Deus. Secundum autem
quod homo, Christus est via; infra XIV, 6: ego sum via: et secundum quod est Christus, ducit ad patrem, sicut via
ad terminum seu finem. Pater vero trahit ad Christum hominem inquantum dat nobis suam virtutem, ut credamus
in Christum; Eph. II, 8: gratia salvati estis, et hoc non ex vobis, Dei enim donum est. Inquantum est Christus, est
verbum Dei, et manifestativum patris. Sic filius trahit ad patrem. Pater autem trahit ad filium inquantum
manifestat ipsum.
Tertia quaestio est de hoc quod dicit, quod nemo venire potest nisi tractus a patre: quia secundum hoc, si nullus
veniat ad Christum, non imputatur ei, sed ei qui non trahit eos.
Respondeo dicendum, quod vere nullus venire potest nisi tractus a patre: nam sicut grave per naturam non potest
per se sursum ferri nisi trahatur ab alio, ita cor humanum ex se ad inferiora tendens, non potest sursum elevari
nisi tractus. Si vero non elevatur, non est defectus ex parte trahentis, qui quantum in se est, nulli deficit; sed est
propter impedimentum eius qui non trahitur.
Aliter autem, quantum ad hoc pertinet, possumus loqui de hominibus in statu naturae integrae, et aliter in statu
naturae corruptae; nam in natura integra non erat aliquod impedimentum prohibens ab hac tractione, unde tunc
omnes homines huius tractionis poterant esse participes. Sed in natura corrupta omnes per impedimentum peccati
aequaliter prohibentur ab hac tractione; et ideo omnes indigent trahi. Deus autem omnibus ad trahendum manum
porrigit quantum in se est, et, quod plus est, non solum attrahit manum recipientis, sed etiam aversos a se
convertit, secundum illud Thren. Ult., 21: converte nos, Domine>, et convertemur: et in Ps. Lxxxiv, 7, secundum
aliam litteram: Deus, tu convertens vivificabis nos. Ex quo ergo Deus paratus est dare omnibus gratiam, et ad se
trahere, non imputatur ei, si aliquis non accipiat, sed ei qui non accipit.
Quare autem non omnes aversos trahit, sed aliquos, licet sint omnes aequaliter aversi: ratio quidem in generali
potest assignari, ut scilicet in illis qui non trahuntur, appareat et refulgeat ordo divinae iustitiae; in illis autem qui
trahuntur, immensitas divinae misericordiae. Quare autem in speciali trahat hunc, et illum non trahat, non est
ratio aliqua, nisi beneplacitum voluntatis divinae.
Unde dicit Augustinus: quem trahat et quem non trahat, quare illum trahat et illum non trahat, noli velle iudicare,
si non vis errare. Sed accipe, et intellige: nondum traheris, ora ut traharis.
Hoc etiam ostendi potest per exemplum.
Nam assignari potest ratio quare artifex ponit aliquos lapides inferius, et aliquos superius, et aliquos ex lateribus,
ex dispositione domus, cuius complementum hoc exigit. Sed quare hos lapides hic ponat et hos ibi, dependet a
sua simplici voluntate. Et inde est quod prima ratio dispositionis refertur ad voluntatem artificis. Sic ergo Deus
ad complementum universi quosdam quidem trahit, ut in eis appareat sua misericordia; quosdam vero non trahit,
ut ostendatur in eis sua iustitia.
Sed hos trahit, illos non trahit secundum suum beneplacitum voluntatis. Similiter etiam quare in ecclesia aliquos
fecit apostolos, alios confessores, alios martyres, ratio est propter ecclesiae decorem et complementum.
Sed quare Petrum fecit apostolum, stephanum martyrem et Nicolaum confessorem, non est alia ratio nisi
voluntas sua.
Sic ergo patet humanae facultatis defectus, et auxilii divini subsidium.

144

