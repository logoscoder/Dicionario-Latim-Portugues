Sic ergo ista particula additur ad ostendendum ipsius verbi universalem causalitatem secundum chrysostomum,
societatem ad patrem, secundum Hilarium et virtutem verbi in conservando, secundum Origenem.
Item puritatem causalitatis: quia sic est causa bonorum, quod non est causa peccati, secundum Augustinum et
Origenem et plures alios.
Deinde dicit quod factum est, in ipso vita erat. Hic ponitur tertia particula, ubi cavendus est falsus intellectus
Manichaei, qui ex hoc verbo motus est ad dicendum quod omnia quae sunt, vivunt; puta lapis, lignum, et homo,
et quicquid aliud est in mundo. Et punctabat sic: quod factum est in ipso, distingue, erat vita. Sed non erat vita
nisi viveret; ergo quicquid factum est in ipso, vivit. Vult etiam quod in ipso idem sic ac si dicatur per ipsum, cum
communiter in Scriptura in ipso, vel per ipsum accipiatur; sicut illud Col. I, 16: in ipso, et per ipsum condita sunt
omnia.
Sed hunc intellectum ista expositio ostendit esse falsum.
Potest tamen sine errore multipliciter exponi. Nam in illa homilia vox spiritualis exponitur sic: quod factum est
in ipso, idest per ipsum, hoc vita erat non in seipso sed in sua causa. In omnibus enim causatis hoc commune est,
quod effectus, sive per naturam sive per voluntatem producti, sunt in suis causis non secundum proprium esse,
sed secundum virtutem propriae suae causae; sicut effectus inferiores sunt in sole ut in causa, non secundum
eorum esse, sed secundum virtutem solis. Quia ergo causa omnium effectuum productorum a Deo, est vita
quaedam et ars plena rationum viventium, ideo omne, quod factum est in ipso, idest per ipsum, vita erat in sua
causa, scilicet in ipso Deo.
Augustinus autem aliter legit, sic punctando: quod factum est, distingue, in ipso vita erat.
Res enim dupliciter considerari possunt, secundum scilicet quod sunt in seipsis et secundum quod sunt in verbo.
Si considerentur secundum quod sunt in seipsis, sic non omnes res sunt vita nec etiam viventes, sed aliquae
carent vita, aliquae vivunt. Sicut facta est terra, facta sunt etiam et metalla, quae nec vita sunt, nec vivunt; facta
sunt animalia, facti sunt homines, quae secundum quod sunt in seipsis, non sunt vita, sed vivunt solum.
Si vero considerentur secundum quod sunt in verbo, non solum sunt viventes, sed etiam vita. Nam rationes in
sapientia Dei spiritualiter existentes, quibus res factae sunt ab ipso verbo, sunt vita: sicut arca facta per artificem
in se quidem nec vivit nec vita est, ratio vero arcae, quae praecessit in mente artificis, vivit quodammodo,
inquantum habet esse intelligibile in mente artificis, non tamen est vita, quia per ipsum intelligere artificis non
est in sua essentia, neque suum esse. In Deo autem suum intelligere est sua vita et sua essentia: et ideo quicquid
est in Deo, non solum vivit sed est ipsa vita, quia quicquid est in Deo, est sua essentia. Unde creatura in Deo est
creatrix essentia. Si ergo considerentur res secundum quod in verbo sunt, vita sunt.
Hanc expositionem habes alibi.
Origenes vero super Ioannem legit hoc aliter, punctando sic: quod factum est in ipso, distingue, vita erat.
Ubi notandum est quod de filio Dei dicitur aliquid, secundum se, sicut dicitur Deus omnipotens, et huiusmodi;
aliquid vero dicitur de eo per comparationem ad nos, sicut salvator et redemptor; aliquid vero utroque modo,
sicut sapientia et iustitia. In omnibus autem quae absolute et secundum se de filio dicuntur, non dicitur quod sit
factus, sicut non dicitur filius factus Deus, neque omnipotens; sed in illis quae dicuntur in comparatione ad nos,
seu utroque modo, potest addi adiunctio facti, ut dicatur secundum illud I Cor. I, 30: qui factus est nobis a Deo
sapientia, et iustificatio, et sanctificatio, et redemptio.
Et sic, licet semper fuerit in seipso sapientia et iustitia, tamen potest dici quod de novo factus est nobis iustitia et
sapientia.
Secundum hoc ergo Origenes exponens dicit quod quamvis in seipso sit vita, tamen nobis factus est vita per hoc
quod nos vivificavit, iuxta illud I Cor. XV, 22: sicut in Adam omnes moriuntur, ita et in ipso omnes
vivificabuntur.
Et ideo dicit quod verbum quod factum est nobis vita, in ipso vita erat, ut quandoque nobis fieret vita; et ideo
statim subdit et vita erat lux hominum.
Hilarius enim sic punctat et sine ipso factum est nihil, quod factum est in ipso, et postea dicatur vita erat. Quia
ipse dicit in II de Trin. Cum dicit evangelista et factum est nihil, posset esse ambiguum an quaedam alia adhuc
quae per ipsum facta sunt, fuerunt facta non per ipsum, non tamen sine ipso; sed in eis associavit facientem; et
hanc clausulam esse additam ad correptionem praecedentis. Ne ergo hoc intelligeretur, ideo evangelista cum
dixisset omnia per ipsum facta sunt, subiungit et sine ipso factum est nihil, quod tamen factum est in ipso, idest
per ipsum: et ratio huius est, quia vita erat.
Manifestum est enim quod hoc modo omnia dicuntur per verbum facta, inquantum verbum ex patre procedens
est Deus. Ponamus autem quod aliquis pater filium habeat, qui non sit perfecte habens operationes hominis, sed
paulatim ad hoc perveniat, manifestum est quod multa faciet, non per ipsum filium, licet non sine eo. Quia ergo
filius Dei eamdem vitam habuit ab aeterno, quam et pater, secundum illud infra V, 26: sicut pater habet vitam in
semetipso, sic dedit et filio vitam habere in semetipso, ideo non potest dici quod Deus pater, etsi nihil fecerit sine
filio, tamen fecit aliqua non per ipsum, quia vita erat. In viventibus enim quae vitam participant, potest
contingere quod vita imperfecta praecedat vitam perfectam; sed in per se vita, quae non participat vitam, sed est
absolute et simpliciter vita, nullo modo potest imperfectio aliqua esse. Quia ergo verbum est per se vita,

16

