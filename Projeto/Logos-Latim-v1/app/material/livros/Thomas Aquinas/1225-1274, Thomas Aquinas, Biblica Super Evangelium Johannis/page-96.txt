tuum, et ambules in viis eius, et diligas eum, ac servias Domino Deo tuo in toto corde tuo, ut bene sit tibi? mich.
c. VI, 8: indicabo tibi, o homo, quid sit bonum, et quid Deus requirat a te: utique facere iudicium, et diligere
misericordiam, et sollicitum ambulare cum Deo tuo.
Hoc autem ostendit ex natura ipsius, dicens spiritus est Deus: nam, sicut dicitur Eccli. XIII, 19: omne animal
diligit sibi simile, ergo Deus intantum diligit nos, inquantum ei assimilamur; sed non assimilamur ei secundum
carnalia, quia est incorporeus, sed secundum spiritualia, quia Deus spiritus est; Eph. IV, 23: renovamini spiritu
mentis vestrae.
Hoc autem quod dicit spiritus est Deus, denotat in Deo incorporeitatem; Lc. Ult., 39: spiritus carnem et ossa non
habet. Item vivificationem, quia tota vita nostra est a Deo, ut a principio effectivo. Est etiam Deus veritas; infra
XIV, 6: ego sum via, veritas et vita: et ideo in spiritu et veritate oportet adorare eum.
Consequenter cum dicit dixit ei mulier etc. Agitur hic de datore doni: quod respondet ei quod Dominus dixerat si
scires donum Dei, et quis est qui dicit tibi, da mihi bibere, petisses utique. Et primo ponitur confessio mulieris;
secundo doctrina Christi, ibi ego sum qui loquor tecum.
Circa primum duo facit: primo enim profitetur mulier fidem Christi venturi; secundo perfectionem doctrinae
eius, ibi cum ergo venerit, ille annuntiabit nobis omnia.
Sciendum est ergo, quod mulier eorum quae dicta sunt altitudine fatigata, obstupuit, ea capere non valens. Dicit
scio quia messias venit, qui dicitur Christus; quasi dicat: ista verba non capio; sed veniet tempus quando veniet
messias, et tunc sciemus omnia ista: messias enim Hebraice, unctus Latine, Graece Christus est. Sciebat autem
mulier ista messiam venturum, edocta per libros Moysi, ubi Christi adventus praenuntiatus est; Gen. Penult., 10:
non auferetur sceptrum de Iuda, et dux de femore eius, donec veniat qui mittendus est. Sicut autem Augustinus
dicit, haec est prima locutio mulieris in qua nominat Christum: ut det intelligere, quod post quinque sensus
corporeos, iam inciperet redire ad virum legitimum.
Hic autem messias cum venerit, perfectam doctrinam proponet, cum dicit cum ergo venerit, ille annuntiabit
nobis.
Et hoc praedixerat Moyses; Deut. XVIII, 18: prophetam suscitabo eis de medio fratrum suorum, similem eis; et
ponam verba mea in ore eius, loqueturque ad eos omnia quae praecepero illi.
Et quia iam advocaverat mulier ista virum suum, intellectum scilicet et rationem, ideo Dominus aquam doctrinae
spiritualis ei propinat, optime manifestando se ei.
Et ideo dicitur dixit ei Jesus: ego sum qui loquor tecum, scilicet Christus; Sap. VI, 14: praeoccupat eos qui se
concupiscunt, ut illis se prior ostendat; infra XIV, V. 21: ego diligam eum, et manifestabo ei meipsum.
Non autem Deus manifestavit se mulieri a principio: quia forte credidisset, et visum fuisset sibi ex vanitate loqui.
Nunc autem paulatim in cognitione Christi eam reducens, opportune revelavit se ipsum; Prov. XXV, 11: mala
aurea in lectis argenteis, qui loquitur verbum in tempore suo. Et quidem interrogatur a Pharisaeis, utrum esset
Christus, infra X, 24: si tu es Christus, dic nobis palam, et tamen eis non se manifeste revelavit, quia non ad
discendum quaerebant, sed ad tentandum. Haec vero simplici mente loquebatur.
|#3 Lectio 3
Posita doctrina de aqua spirituali hic agit de effectu ipsius doctrinae, et primo proponit ipsum effectum; interea
rogabant eum discipuli eius.
Secundo ipsum effectum manifestat, ibi effectus autem huius doctrinae est fructus proveniens ex parte fidelium,
et ideo primo ponitur fructus proveniens ex parte discipulorum admirantium; secundo fructus proveniens ex
parte mulieris virtutem Christi annuntiantis ibi reliquit ergo hydriam suam mulier.
Tria autem ponuntur quantum ad discipulos: scilicet eorum reditus ad Christum; unde dicit et continuo venerunt
discipuli eius. Et, ut dicit chrysostomus, satis opportune, postquam se Christus mulieri manifestavit, discipuli
occurrerunt, ut ostendatur, omnia tempora, divina providentia dispensari; Sap. VI, 8: unumquodque fecit Deus,
quia pusillum et magnum; et aequaliter est ei cura de omnibus... Et in omni providentia occurret illis; Eccle. VIII,
6: omni negotio tempus est et opportunitas.
Secundo ponitur eorum admiratio de Christo; unde dicit et mirabantur, quia cum muliere loquebatur. Mirabantur
quidem bonum; sed non suspicabantur malum, ut Augustinus dicit.
Mirabantur autem duo. Primo quidem superabundantem Christi mansuetudinem et humilitatem: quia Dominus
orbis terrarum dignatus est cum inope muliere loqui, et diu, dans in hoc nobis exemplum humilitatis; eccli.
IV, 7: congregationi pauperum affabilem te facito.
Secundo quia cum Samaritana et alienigena loquebatur, nescientes mysterium, quod mulier typum ecclesiae
gentium gereret, quam quaerebat qui venit quaerere et salvum facere quod perierat: Lc. XIX, 10.
Tertio ponitur eorum reverentia ad Christum, quae ostenditur ex taciturnitate eorum.
In hoc enim ostendimus reverentiam ad Deum quando facta eius discutere non audemus; Prov. XXV, 2: gloria
Dei est celare verbum, et gloria regum investigare sermonem.
Et ideo dicit, quod licet mirarentur, nemo tamen dixit: quid quaeris, aut quid loqueris cum ea? Eccli. XXXII, 9:
audi tacens, et pro reverentia accedet tibi bona gratia.

96

