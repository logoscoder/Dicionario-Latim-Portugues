Sed hoc solvitur Matth. XXVII, 48 quia imposuerunt eam arundini. Vel, secundum quosdam, imposuerunt
hyssopo, quae magna erat, unde et a matthaeo arundo vocatur.
Mystice autem per haec tria signantur tria mala quae in Iudaeis erant: scilicet invidia per acetum, dolositas per
spongiae concavitatem, malitia per amaritudinem hyssopi.
Vel hyssopus significat humilitatem Christi, quae est herba mundans pectus, quod praecipue per humilitatem
mundatur. Ps. L, 9: asperges me, Domine>, hyssopo, et mundabor.
Finalis consummatio ponitur cum dicit cum ergo accepisset Jesus acetum, dixit: consummatum est, quod potest
referri vel ad consummationem mortis, hebr. c. II, 10: decebat in gloriam auctorem salutis eorum per passionem
consummari, item ad consummationem sanctificationis quae est per passionem et crucem eius, Hebr. X, 14: una
enim oblatione consummavit in sempiternum sanctificatos, vel ad consummationem Scripturarum, Lc. XVIII,
31: consummabuntur omnia quae scripta sunt per prophetas de filio hominis.
Consequenter cum dicit et inclinato capite, tradidit spiritum, describit evangelista mortem Christi.
Et primo ponitur causa mortis: quia inclinato capite. Non enim est intelligendum quia tradidit spiritum, ideo
inclinavit caput; sed e converso: nam inclinatio capitis obedientiam designat, pro qua mortem sustinuit.
Phil. II, 8: factus est obediens usque ad mortem.
Secundo ponitur morientis potestas: quia tradidit spiritum, scilicet propria potestate.
Supra, X, 18: nemo tollit a me animam meam; sed ego pono eam a meipso. Nam, ut Augustinus dicit, nullus sic
habet in potestate dormire cum velit, sicut Christus mori cum voluit.
Sed attendendum, quod ex hoc quod tradidit spiritum, aliqui dicunt in homine esse duas animas: scilicet
intellectualem, quam vocant spiritum, et aliam animalem, puta vegetativam et sensitivam, quae corpus animat, et
praecipue anima dicitur.
Unde dicunt, quod Christus tradidit solum animam intellectualem.
Sed hoc est falsum: tum quia duas esse animas in homine inter errores computatur in libro de ecclesiasticis
dogmatibus; tum quia si tradidisset spiritum, remanente adhuc anima, non fuisset mortuus. Quia ergo nihil est
aliud spiritus in homine quam anima, dicendum, quod tradidit spiritum, idest animam.
Per quod etiam excluditur error quorumdam dicentium, animas hominum mortuorum non ire statim post mortem
ad Paradisum vel infernum seu Purgatorium, sed in tumulis usque ad diem iudicii remanere. Nam Dominus
statim tradidit spiritum patri: per quod datur intelligi, quod iustorum animae in manu Dei sunt: Sap. III, 2.
Hic ponitur vulneratio corporis Christi, et primo ponitur narratio vulnerationis; secundo narrationis certitudo, ibi
et qui vidit, testimonium perhibuit.
Circa primum tria facit.
Primo ponitur conatus Iudaeorum et intentio; secundo impletio conatus quantum ad partem; tertio quomodo hoc
impletur in Christo.
Dicitur ergo quantum ad primum, quod Iudaei, quoniam parasceve erat, ut non remanerent in cruce corpora
sabbato...
Rogaverunt Pilatum ut frangerentur eorum crura et tollerentur.
Sciendum est enim, quod, sicut habetur Deut. XX, 22 s., praeceptum est in lege, quod cadavera suspensorum
propter delicta, non dimitterentur suspensa usque mane, ne pollueretur terra; et etiam ad delendam ignominiam
eorum qui suspendebantur, nam huiusmodi mors turpissima reputabatur. Unde dicitur ibidem: maledictus omnis
qui pendet in ligno, scilicet maledictione poenae.
Licet autem huius poenae infligendae iam non esset in Iudaeorum potestate, tamen quod in eis erat, facere
nitebantur. Et ideo quia parasceve erat, ut corpus Christi et etiam aliorum non remanerent in cruce in die sabbati,
qui valde solemnis erat et propter ipsum sabbatum in festum azymorum, rogaverunt Pilatum ut frangerentur
eorum crura et tollerentur.
Hi quidem in parvis diligentes sunt ad servandam legem, sed in magnis contempserunt Matth. XXIII, 24:
excolantes culicem, camelum autem glutientes.
Quomodo autem hoc in parte impleatur subdit venerunt ergo milites: et primi quidem, scilicet latronis, fregerunt
crura, ad quem primo venerunt, et alterius qui crucifixus est cum eo, scilicet Iesu; in quo eorum crudelitas
ostenditur. Mich. III, V. 3: carnem populi mei comederunt.
Sed quid est quod subdit: ad Jesum autem cum venissent, ut viderunt eum iam mortuum, non fregerunt eius
crura? nonne in medio crucifixus erat? responsio. Dicendum, quod duorum militum singuli ad singulum
latronem confringendum venerunt: quibus confractis, unus ab uno et alius ab alio, ad Jesum venerunt.
Unde inde signatur occasio vulnerandi, quia cum vidissent eum iam mortuum, non fregerunt eius crura.
Sed ut certificarentur de morte, unus militum lancea latus eius aperuit. Et signanter dicit aperuit, non vulneravit;
quia per hoc latus, aperitur nobis Ostium vitae aeternae. Apoc. IV, 1: post hoc vidi Ostium apertum. Hoc est
Ostium in latere arcae, per quod intrant animalia diluvio non peritura: Gen. VII.
Sed hoc Ostium est causa salutis, unde continuo exivit sanguis et aqua, quod est valde miraculosum, ut de
corpore mortui, in quo est congelatus sanguis, sanguis exeat.
Sed si quis dicat, quod hoc contigit propter calorem aliquem qui adhuc in corpore remanserat, fluxus autem
aquae inficiari non potest, quin miraculosus existat, cum aqua exiens purissima fuerit.
361

