Per hoc autem quod hic dicit nisi quis renatus fuerit ex aqua et spiritu sancto, manifeste apparet spiritum sanctum
esse Deum. Supra enim I, 13, dicit: non ex sanguinibus, neque ex voluntate carnis, neque ex voluntate viri, sed
ex Deo nati sunt. Ex quo sic formatur ratio. Ille ex quo spiritualiter renascuntur homines, est Deus; sed homines
renascuntur spiritualiter per spiritum sanctum, ut hic dicitur: ergo spiritus sanctus est Deus.
Sed hic est duplex quaestio. Prima est. Si nullus intrat regnum Dei, nisi renascatur aqua, antiqui autem patres non
sunt renati aqua, quia non baptizabantur: ergo non intraverunt regnum Dei.
Alia est, quia cum sit triplex baptismus, scilicet fluminis, flaminis et sanguinis, et multi fuerint baptizati ultimis
duobus, quos dicimus intrasse regnum Dei statim (cum tamen non fuerint renati aqua) non videtur esse verum
quod hic dicitur nisi quis renatus fuerit ex aqua et spiritu sancto.
Responsio. Dicendum est quantum ad primum, quia regeneratio ex aqua et spiritu sancto fit dupliciter, scilicet in
veritate et figura.
Antiqui autem patres, licet non fuerint regenerati regeneratione vera, fuerunt tamen regenerati regeneratione
figurali, quia semper habuerunt aliquod signum sensibile, in quo vera regeneratio praefigurabatur; et secundum
hoc renati intraverunt regnum Dei, soluto pretio.
Quantum ad secundum dicendum, quod illi qui renascuntur baptismo sanguinis et flaminis, licet non habeant
regenerationem in actu, habent tamen in voto: alias enim neque baptismus sanguinis aliquid valeret; nec esse
posset baptismus spiritus. Sic ergo ad hoc quod homo intret regnum Dei, oportet quod adsit baptismus aquae in
re, sicut est in omnibus baptizatis; vel in voto, sicut est in martyribus et catechumenis, qui morte praeveniuntur
antequam votum impleant; vel in figura, sicut in antiquis patribus.
Ex hoc quod dicitur nisi quis renatus fuerit ex aqua et spiritu sancto, pelagiani errantes dixerunt, quod pueri
baptizantur, non quidem ut mundentur a peccatis quae nondum habent, sed ut possint intrare regnum Dei.
Sed hoc est falsum: quia, secundum quod Augustinus dicit in Lib. De baptismo parvulorum, inconveniens est
quod imago Dei, scilicet homo, subtrahatur a regno Dei, nisi propter aliquod impedimentum; quod esse non
potest, nisi peccatum. Oportet ergo quod in pueris qui subtrahuntur a regno, sit aliquod peccatum scilicet
originale.
Consequenter cum dicit quod natum est ex carne, caro est etc. Probat per rationem, quod oportet nasci ex aqua et
spiritu sancto: et est ratio sua talis. Nullus potest pervenire ad regnum, nisi spiritualis efficiatur; sed aliquis non
efficitur spiritualis nisi per spiritum sanctum: ergo nullus potest intrare regnum Dei nisi renatus ex spiritu sancto.
Dicit ergo quod natum est ex carne, caro est; idest, nativitas secundum carnem, facit nasci in vitam carnalem, I
Cor. XV, 47: primus homo de terra terrenus, et quod natum est ex spiritu, idest ex virtute spiritus sancti, spiritus
est, idest spiritualis.
Nota autem, quod haec praepositio ex quandoque designat causam materialem; sicut cum dico, cultellus est ex
ferro; quandoque causam efficientem; sicut domus est ex aedificatore. Et secundum hoc, quod dicitur quod
natum est ex carne, potest intelligi dupliciter, effective et materialiter. Effective quidem, quia virtus quae est in
carne, est effectiva generationis; materialiter vero, quia aliquod carnale in animalibus est materia generati.
Sed ex spiritu non dicitur aliquid nasci materialiter, cum spiritus immutabilis sit, materia vero sit subiectum
transmutationis, sed dicitur effective.
Secundum hoc ergo, possumus accipere triplicem generationem. Unam quae est ex carne materialiter et
effective, quae est communis omnibus qui carnalem statum habent. Alia est secundum spiritum effective,
secundum quam regeneramur in filios Dei per gratiam spiritus sancti, et efficimur spirituales. Tertia est media,
scilicet quae est ex carne materialiter solum, et ex spiritu sancto effective. Et haec est singularis et propria
Christi: quia materialiter est habens carnem ex carne matris natus, et effective est ex spiritu sancto; Matth. I, 20:
quod enim in ea natum est, de spiritu sancto est. Et ideo natus est sanctus; Lc. I, 35: spiritus sanctus superveniet
in te, et virtus altissimi obumbrabit tibi: ideoque quod nascetur ex te sanctum, vocabitur filius Dei.
|#2 Lectio 2
Supra posuit Dominus rationem ad instruendam spiritualem generationem; hic ponit exemplum. Datur autem
intelligi, quod Nicodemus, audito quod natum est ex spiritu, spiritus est, turbationem quamdam dubietatis
incurrit; et ideo Dominus dicit ei non mireris, quia dixi tibi: oportet vos nasci denuo.
Ubi sciendum est, quod duplex est admiratio.
Una devotionis, secundum quod aliquis magnalia Dei considerans, cognoscit ea sibi incomprehensibilia esse:
unde relinquitur admirationi locus, secundum illud Ps. Xcii, 4: mirabilis in altis Dominus; et alibi CXVIII, V.
129: mirabilia testimonia tua. Et ad hanc homines sunt inducendi, non prohibendi. Alia est infidelitatis, dum quis
ea quae dicuntur non credens, miratur. Unde dicitur matth. c. XIII, 57 quod mirabantur in doctrina Christi: et
sequitur, quod scandalizabantur in eo. Et ab hac admiratione Dominus Nicodemum removet, inducens
exemplum, cum dicit spiritus ubi vult spirat.
Quod quidem, eadem servata sententia, dupliciter quantum ad litteram exponi potest.
Uno enim modo, secundum chrysostomum, accipitur pro vento, sicut in ps. c. Cxlviii, 8: spiritus procellarum,
quae faciunt verbum eius. Et secundum hoc quatuor dicit de vento. Primo venti potestatem, cum dicit spiritus ubi
vult spirat; idest, ventus quo vult flat. Et si dicas, quod ventus non habet voluntatem; dicendum, quod voluntas
72

