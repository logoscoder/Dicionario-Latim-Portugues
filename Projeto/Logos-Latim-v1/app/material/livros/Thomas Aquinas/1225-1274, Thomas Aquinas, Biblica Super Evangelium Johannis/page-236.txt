Sed quantum ad eorum pravam intentionem eis horrendum videbatur, cum crederent, nullum eorum qui
crederent in Christum, eis obedire. Unde ex eorum ambitione seipsos et alios retrahunt a salute. Unde dicitur in
III Canon. Io.: is quis amat primatum gerere in eis, diotrephes, non recipit nos.
Secundo ponit ambitionem possessionis temporalis, cum dicit et venient Romani, et tollent nostrum locum, et
gentem: quod videtur ex hoc sequi, secundum Augustinum: quia si omnes in Christum crederent, nemo
remaneret qui adversus Romanos templum Dei defenderet, quia desererent sanctum templum et suas paternas
leges, contra quas doctrinam Christi esse sentiebant.
Sed hoc non videtur multum ad propositum pertinere, cum adhuc servirent Romanis, nec excogitassent contra
eos movere bellum.
Et ideo melius videtur dicendum, secundum chrysostomum, quod ideo hoc dicebant quia videbant Christum
honorari a populo tamquam rex. Et quia mandatum Romanorum erat ut nullus nisi per eos rex nominaretur, ideo
timebant quod si hoc audirent Romani, quod Christum haberent tamquam regem, reputarent ipsos Iudaeos
rebelles et venientes contra eos, destruerent civitatem et gentem; infra XIX, 12: omnis qui se regem facit,
contradicit caesari.
Sed attende eorum miseriam, quia nihil timent perdere nisi temporalia, de vita aeterna non cogitantes; Deut.
XXXIII, 28: oculus Iacob ad terram. Sed, ut dicitur proverb.
XVI, 24, quod timet impius, veniet super eum. Ideo Romani post passionem Domini et glorificationem, tulerunt
eis et locum et gentem, expugnando et transferendo.
Determinationem autem dubitationis ponit, cum dicit unus autem ex ipsis caiphas nomine, cum esset pontifex
anni illius, dixit eis. Et primo ponitur determinatio; secundo determinationis expositio, ibi hoc a semetipso non
dixit; tertio sententiae a congregatione acceptatio, ibi ab illo ergo die cogitaverunt ut interficerent eum.
Circa primum duo facit.
Primo describit personam sententiantis; secundo ponit verba sententiae, ibi vos nescitis quidquam etc..
Persona sententians describitur ex nomine et ex dignitate.
Ex nomine quidem, quia caiphas; quod quidem nomen convenit suae malitiae. Interpretatur enim primo
investigans, quod attestatur suae praesumptioni; Prov. XXV, 27: qui scrutator est maiestatis, opprimetur a gloria.
Praesumpsit enim cum dixit: adiuro te per Deum vivum, ut dicas nobis si tu es Christus. Secundo interpretatur
sagax, quod attestatur eius astutiae, quia nititur mortem Christi procurare.
Tertio interpretatur ore vomens, quod attestatur eius stultitiae; Prov. XXVI, 11: sicut canis qui revertitur ad
vomitum.
Ex dignitate autem describitur, quia pontifex anni illius.
Circa quod sciendum est, quod, ut habetur Lev. VIII, Dominus constituit unum summum sacerdotem, cui mortuo
unus succederet, qui per totam vitam pontificis officium exerceret. Postmodum autem, crescente ambitione et
contentione inter Iudaeos, constitutum est ut plures essent pontifices, et ad omnes vicissim huiusmodi dignitas
proveniret, et per annos singulos vicibus ministrarent.
Et quandoque etiam hoc sibi pecunia procurabant; ut iosephus de isto narrat. Et ad hoc ostendendum dicit anni
illius.
Consequenter cum dicit vos nescitis quidquam etc., ponit verba determinantis: qui quidem primo exprobrat aliis
ignaviam, dicens vos nescitis quidquam, nec cogitatis, quasi dicat: vos estis ignavi, et adhuc segnius rem
attenditis. Et ideo, secundo, ponit suam malitiam, dicens expedit vobis ut unus moriatur homo pro populo.
Quae quidem verba alium intellectum habent, secundum intentionem caiphae, et alium, secundum expositionem
evangelistae.
Ut ergo primo exponatur secundum eius pravam intentionem, sciendum est, quod, ut dicitur Deut. XIII, 1 ss.,
mandatum est Domini: si fuerit in medio tui propheta, aut qui somnium vidisse se dicat, et voluerit te a Domino
retrahere, propheta ille, ut fictor somniorum, interficiatur. Secundum hanc ergo legem credebat iste, quod
Christus averteret populum a cultu Dei; Lc. XXIII, 2: hunc invenimus subvertentem gentem nostram. Et ideo
dicebat iste vos nescitis, scilicet legem, nec cogitatis quia expedit vobis, scilicet ut unus, idest iste homo,
moriatur, ne totus populus seducatur; quasi dicat: unius hominis salutem pro communi republica oportet
contemnere. Unde sequitur Deut. XIII, 5: et auferes malum de medio populi tui; I Cor. V, 13: auferte malum ex
vobis ipsis.
Sed aliter evangelista exponit, dicens hoc autem a semetipso non dixit etc..
Ubi tria ponit.
Primo horum verborum auctorem; secundo ipsorum rectum sensum, ibi quia Jesus moriturus erat pro gente;
tertio addit evangelista ad verba caiphae, ibi et non tantum pro gente, sed ut filios Dei qui erant dispersi,
congregaret in unum.
Circa primum sciendum est, quod quia posset aliquis credere caipham instinctu proprio verba dicta protulisse,
evangelista hoc excludens dicit hoc autem a semetipso non dixit. In quo datur intelligi, quod aliquis aliquando a
semetipso loquitur.
Homo enim est illud quod principale est in ipso, hoc autem est intellectus et ratio: unde homo id quod est, per
rationem est.
236

