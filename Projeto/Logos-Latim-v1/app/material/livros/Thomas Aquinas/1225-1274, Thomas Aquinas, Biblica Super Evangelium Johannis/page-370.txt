sum: quia per ipsum habemus Deum nobis placatum, et sic Deum nostrum. Rom. V, V. 1: iustificati igitur ex
fide, pacem habeamus per Dominum nostrum Jesum Christum per quem habemus accessum in gratiam in qua
stamus, et gloriamur in spe gloriae filiorum Dei; II Cor. V, 19: Deus erat in Christo mundum reconcilians sibi.
Promptitudo obedientiae mariae ponitur cum dicit venit maria Magdalene annuntians, quia vidi Dominum, et
haec dixit mihi. Venit, de loco ubi erat horti spatium ante lapidem monumenti, annuntians discipulis.
I Cor. XI, 23: ego enim accepi a Domino quod et tradidi vobis; Is. XXI, 10: quae audivi a Domino Deo
exercituum, domus Israel, annuntiavi vobis.
|#4 Lectio 4
Positis apparitionibus Christi factis mulieribus, in parte ista agit evangelista de apparitionibus factis apostolis, et
primo de apparitione qua simul omnibus in ierusalem apparuit, excepto thoma; secundo de ea quae facta est,
thoma praesente, ibi et post dies octo etc.; tertio de ea quae facta est quibusdam specialiter iuxta mare, XXI
capitulo postea manifestavit se etc..
Circa primum duo ponuntur.
Primo Domini apparitio; secundo discipulorum dubitatio, ibi thomas autem etc..
Circa primum tria ponuntur.
Primo Domini apparitio; secundo officii iniunctio, ibi dixit eis, pax vobis etc.; tertio spiritualis muneris collatio,
ibi haec cum dixisset, insufflavit etc..
Circa primum tria facit.
Primo ponit apparitionis circumstantias; secundo apparitionis continentiam, ibi venit Jesus etc.; tertio
apparitionis consequentia, ibi gavisi sunt discipuli viso Domino.
Describit ergo apparitionem Dominicam discipulis a quatuor circumstantiis.
Primo quidem ex horae descriptione, quia cum sero esset; secundo ex diei designatione, quia die illa; tertio ex
loci conditione, quia cum fores essent clausae; quarto ex discipulorum dispositione, quia erant congregati propter
metum Iudaeorum.
Fuit ergo hora apparitionis serotina: cuius duplex est ratio litteralis. Una, quia voluit simul apparere omnibus; et
ideo praestolatus est usque in sero, ut qui dispersi erant de die, simul convenirent in sero: nam de nocte simul
erant.
Alia ratio est quia Dominus eis apparuit ut confortaret eos. Illam ergo elegit horam qua magis stupentes
confortatione indigebant: haec est sero. Ps. XLV, 2: adiutor in tribulationibus quae invenerunt nos nimis.
Est etiam ratio mystica, quia scilicet Dominus in fine mundi apparebit fidelibus, quando media nocte clamor fiet:
ecce sponsus venit, redditurus eis mercedem suam; Matth. XX, 8: cum sero factum esset, dixit Dominus vineae
procuratori suo: voca operarios, et redde eis mercedem.
Dies apparitionis fuit ipsamet dies resurrectionis, quia die illa una sabbatorum, scilicet dies Dominica, de qua
dictum est (supra hoc cap.) una autem sabbati.
Quare autem dicatur una sabbatorum, iam dictum est.
Potest autem ex evangeliis colligi, Dominum quinquies isto die apparuisse. Bis scilicet mulieribus, semel
Magdalenae soli, de qua immediate supra, et iterum simul cum aliis mulieribus revertentibus; et tunc
accesserunt, et tenuerunt pedes eius. Tertio vero apparuit duobus discipulis ipso die euntibus in emaus, Lc. Ult.,
13. Quarto autem simoni Petro.
Sed quando et quomodo et ubi, non exprimitur, nisi tantum quod apparuit. Lc. Ult., V. 34: surrexit Dominus
vere, et apparuit simoni.
Quinto apparuit omnibus simul congregatis de sero, ut habetur hic. Et ideo cantatur: haec dies quam fecit
Dominus: exultemus et laetemur in ea: Ps. Cxvii, 24.
Per hoc autem datur intelligi, quod in die communis resurrectionis apparebit manifeste omnibus mulieribus,
peccatoribus, peregrinis, apostolis, et apostolicis viris: quia videbit eum omnis oculus, et qui eum pupugerunt:
Apoc. I, 7.
Conditio autem loci describitur per clausuram, dubia et timida; quia fores essent clausae: ad litteram propter
tarditatem, quia nox erat, et propter metum Iudaeorum.
Sed ex parte Christi, clausurae causa fuit ut manifestaret eis virtutem suae potestatis intrando ad eos ianuis
clausis.
Sciendum est autem circa hoc, quod secundum quosdam intrare ianuis clausis est de proprietate corporis gloriosi,
quod dicunt per quamdam conditionem sibi inhaerentem posse esse cum alio corpore simul in eodem loco,
inquantum est gloriosum: et hoc factum esse et fieri posse sine miraculo.
Sed hoc non potest stare: quia quod corpus humanum non glorificatum, non possit simul cum alio corpore esse,
inest sibi ex natura.
Oportet ergo quod si corpus glorificatum dicatur habere in se proprietatem aliquam inhaerentem, quod possit
simul cum alio corpore esse in eodem loco, quod excludatur ab eo illa proprietas qua nunc impeditur ne simul
cum alio possit esse. Haec autem proprietas nullo modo est separabilis vel destructibilis a corpore, cum non sit
mathematica corpulentia ut ipsi dicunt, sed ipsae dimensiones corporis quanti, quibus proprie accidit situs. Unde
370

