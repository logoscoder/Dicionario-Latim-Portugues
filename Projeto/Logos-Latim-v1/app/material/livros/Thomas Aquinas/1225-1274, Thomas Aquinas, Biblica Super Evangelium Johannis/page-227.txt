Ratio autem quare martha primo audivit, et sola occurrit, est quia martha sollicita erat; unde Dominus dicit, Lc.
X, 41: martha, martha, sollicita es, et turbaris erga plurima: et ideo occupata circa dispositionem negotiorum
discurrebat per domum, et nuntianti facilius occurrit. Maria autem sedebat domi cum illis qui venerant de
ierosolymis; et ideo non ita cito potuit sibi indicari sicut marthae. Ratio autem quare martha non statim indicavit
mariae assignatur a chrysostomo.
Quia maria sedebat cum Iudaeis, et martha sciebat quod Iudaei persequebantur Christum, et iam conspiraverant
in eius mortem; et ideo timens ne, si nuntiaret ei et illa ivisset in occursum Christi, ivissent cum ea: propter hoc
ergo sibi nuntiare noluit.
Sed si Iudaei conspiraverant contra Christum, quomodo visitabant Lazarum et sorores suas, qui Christi familiares
erant, et quasi discipuli? ad quod respondet chrysostomus, quod hoc faciebant propter necessitatis calamitatem,
et propter nobilitatem harum mulierum, quas spreto principum mandato, consolabantur. Vel quia hi qui aderant,
non mali erant, sed bene se habebant ad Christum: multi enim ex populo credebant.
Mystice autem signantur per haec vita activa, quae signatur per martham, quae occurrit Christo ad exhibendum
obsequii beneficium membris eius; et vita contemplativa, quae per mariam signatur, quae domi sedet quieti
contemplationis et puritati conscientiae vacans; Sap. VIII, 16: intrans in domum meam, conquiescam cum illa.
Affectus autem devotionis in martha ostenditur praecipuus; unde dicit, dixit martha ad Jesum: Domine>, si
fuisses hic, frater meus non fuisset mortuus. Ubi duo Christo devote proponit: unum quod respicit ad
praeteritum, et aliud quod respicit ad futurum.
Ad praeteritum quidem respicit quod dicit Domine>, si fuisses hic, frater meus non fuisset mortuus: credebat
enim quod praesente Christo mors locum non haberet, cum vidisset mulierem ad solum tactum fimbriae Jesu
sanatam, Matth. IX, 20. Et quidem rationabiliter movebatur, nam vita contrariatur morti; Christus autem vita est,
et lignum vitae; Prov. III, 18: lignum vitae est his qui apprehenderint eam. Si ergo lignum vitae poterat
praeservare a morte, multo magis Christus.
Nihilominus tamen imperfectam habebat fidem, aestimans Christum minus posse absentem quam praesentem;
unde dicebat Domine>, si fuisses hic, frater meus non fuisset mortuus: quod quidem de virtute limitata et creata
dici potest; sed de virtute infinita et increata, quae Deus est, non est dicendum, quia aequaliter se habet ad
praesentia et absentia, immo sibi omnia sunt praesentia; Ier. XXIII, 23: putasne Deus e vicino ego sum? etc..
Ad futurum autem respicit hoc quod subdit sed et nunc scio quia quaecumque poposceris a Deo, dabit tibi Deus.
In quo quidem licet aliquo modo verum dixerit nam Christo secundum quod homo pertinebat a Deo petere; unde
et frequenter orasse legitur, et supra IX, 13, dicitur: si quis Dei cultor est... Hunc exaudit: tamen minus dixit:
nam per haec verba arbitrari videtur Christum sicut unum sanctum hominem, qui praeteritam mortem orando
posset excludere; sicut eliseus orando mortuum suscitavit.
Profectus autem ponitur cum addit dicit illi Jesus: resurget frater tuus.
Quia enim adhuc imperfecte cognoscebat, ideo Dominus ad altiora eam instruendo provehit, et primo praenuntiat
fratris resurrectionem; secundo ostendit resuscitationis potestatem, ibi ego sum resurrectio et vita etc..
Circa primum duo facit.
Primo praenuntiat futurum miraculum; secundum ponitur intellectus marthae de resuscitatione, ibi dixit ei
martha etc..
Miraculum autem quod futurum Dominus praenuntiat est resuscitatio Lazari; unde dicit resurget frater tuus; Is.
XXVI, 19: vivent, et mortui tui resurgent.
Sciendum est autem Christum tres mortuos suscitasse: puellam archisynagogi, ut habetur Matth. XI, 23 ss.,
filium viduae qui efferebatur extra portam, ut habetur Lc. VII, V. 12 s., et Lazarum quatuor dies habentem in
monumento. Sed puellam quidem in domo, iuvenem extra portam, Lazarum in monumento.
Item puellam paucis arbitris secum habens, patrem videlicet, et matrem puellae, et tres ex discipulis suis, Petrum
scilicet, Iacobum et Ioannem; iuvenem vero magna turba praesente; sed Lazarum assistente multitudine, et cum
gemitu.
Nam per hos tres suscitatos tria genera peccatorum intelliguntur. Quidam enim peccant per consensum peccati
mortalis in corde; et isti signantur per puellam mortuam in domo. Alii vero sunt qui per exteriora signa et actus
peccant; et signantur per mortuum qui effertur extra portam. Sed quando per consuetudinem in peccato
firmantur, tunc clauduntur in monumento. Et tamen Dominus omnes resuscitat. Sed illi qui per consensum solum
peccant, et mortaliter peccando moriuntur, facilius suscitantur. Et quia secretum est, ideo secreta emendatione
curatur.
Quando autem peccatum procedit extra, tunc publico indiget remedio.
Intellectus autem marthae de resuscitatione promissa ponitur cum dicit dicit ei martha: scio quia resurget in
resurrectione in novissimo die. Non enim auditum est a saeculo quod quis quatriduanum foetentem in
monumento resuscitaverit, et ideo non poterat cadere in corde marthae quod statim eum suscitaret a mortuis; sed
credebat hoc in communi resurrectione futurum.
Unde dicit scio, idest certissime teneo, quod resurget in novissimo die; supra VI, 40: ego resuscitabo eum in
novissimo die.

227

