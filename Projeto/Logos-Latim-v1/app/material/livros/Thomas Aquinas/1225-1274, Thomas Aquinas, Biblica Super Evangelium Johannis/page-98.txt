Hunc autem fructum manifestat, data sibi occasione dicens ille autem dixit eis etc.: ubi primo ponit fructum
figurata locutione; secundo innuitur tarditas discipulorum ad intelligendum, ibi dicebant ergo discipuli eius;
tertio exponit Dominus quae dixerat, ibi dixit eis Jesus: meus cibus est ut faciam voluntatem eius qui misit me.
Fructus autem spiritualis doctrinae proponitur sub figura cibi et refectionis; et ideo dicit ego cibum habeo
manducare. Et sciendum quod sicut refectio corporalis non est perfecta nisi cibo iungatur potus, et e converso; ita
etiam ad spiritualem refectionem utrumque haberi debet; Eccli. XV, 3: cibavit illum Dominus pane vitae et
intellectus, ecce cibus, et aqua sapientiae salutaris, ecce potus, potavit illum. Ideo congrue post poculi negotium,
quo Samaritana potata fuerat, conveniens erat et de cibo disceptare: et sicut per aquam intelligitur sapientia
salutaris, ita per cibum intelligitur operatio bona.
Cibus autem iste quem Christus manducare habebat, est salus hominum, quam quaerebat: ostendens per hoc
quod dicit se cibum habere manducare, quantum desiderium habet salutis nostrae. Sicut enim nobis cum
esurimus, concupiscibile est manducare, ita et ei salvare nos; Prov. VIII, 31: deliciae meae sunt esse cum filiis
hominum. Et ideo dicit cibum, idest conversionem gentium, habeo manducare quem vos nescitis: quia non
poterant adhuc praecognoscere conversionem gentium.
Vel aliter, secundum Origenem, contingit sicut de cibo corporali, ita et de spirituali; non enim eadem quantitas
omnibus sufficit, sed uni quidem maior quantitas necessaria est, alteri minor; et uni quidem sanum est quod alteri
nocet. Eodem modo in spirituali refectione: non enim eadem qualitas, seu quantitas doctrinae spiritualis
adhibenda est singulis, sed secundum dispositionis congruitatem et capacitatem hominum.
Nam, secundum apostolum: nuper geniti infantes rationabile lac appetunt.
Perfectorum autem est solidus cibus: unde Origenes dicit, quod ille qui est altioris doctrinae, et aliis in
spiritualibus praeest, potest hoc verbum dicere infirmis et debilioris intellectus existentibus. Et sic apostolus
loquitur, I Cor. III, 1: tamquam parvulis in Christo, lac vobis potum dedi, non escam. Et hoc multo amplius
veridicus Jesus dicere potest cibum habeo manducare; infra XVI, 12: multa habeo vobis dicere quae non potestis
portare modo.
Tarditas autem intellectus discipulorum innuitur ex hoc quod ea quae dixit Dominus de cibo spirituali,
intelligebant de corporali: adhuc enim et ipsi sine intellectu erant, secundum illud Matth. XV, 16.
Et ideo dicebant discipuli ad invicem etc..
Non est ergo mirum, si mulier illa Samaritana spiritualem aquam non intelligebat; ecce enim quod discipuli
Iudaei spiritualem non intelligunt escam.
In hoc autem quod dicunt adinvicem numquid aliquis attulit ei? consuetudinem Christi debemus attendere, quia
cibos ab aliis oblatos solebat accipere: non quod bonis nostris indigeret, quia bonorum nostrorum non indiget, ut
dicitur in Ps. XV, 2, nec esca hominum, quia dat escam omni carni.
Sed quare quaerebat, et ab aliis accipiebat? propter duo. Primo ut dantes et afferentes, meritum consequerentur;
secundo, ut daret Christus exemplum, quod vacantes spiritualibus non erubescant paupertatem, nec grave putent
ab aliis nutriri. Proprium est enim doctoribus alios habere procuratores ciborum, ut ipsi de nullo curantes, verbi
ministrationem sollicite procurent, ut dicit chrysostomus.
Et hoc idem habetur in Glossa. I tim. c. V, 17: qui bene praesunt presbyteri, duplici honore digni habeantur,
maxime qui laborant in verbo et doctrina.
|#4 Lectio 4
Posita tarditate intellectus discipulorum circa figuratam locutionem, hic consequenter Dominus explanat eam, et
primo ponit explanationem figuratae locutionis; secundo adhibet similitudinem, ibi nonne vos dicitis, quia adhuc
quatuor menses sunt, et messis venit? circa primum sciendum est, quod sicut Christus supra explanavit mulieri,
quod figuraliter ei proposuit de aqua, sic et apostolis explanat quod figuraliter eis de cibo proposuit, sed aliter et
aliter: nam apostolis tamquam capacioribus absque verborum involutione expositionem statim proponit;
mulierem autem, utpote minus capacem, per multa verba ad veritatis cognitionem perducit.
Hoc autem quod dicit meus cibus est ut faciam voluntatem eius qui misit me, ut perficiam eius opus, satis
rationabilem habet causam. Cum enim cibus corporalis sustentet hominem, et perficiat ipsum, ille est spiritualis
cibus animae, et creaturae rationalis, quo sustentatur et perficitur. Hoc autem est ut coniungatur suo fini et ut
sequatur regulam superiorem; quod David intelligens dicebat, Ps. Lxxii, 27: mihi autem adhaerere Deo bonum
est. Et ideo Christus secundum quod homo, convenienter suum cibum esse dicit, ut Dei faciat voluntatem, et ut
perficiat opus eius.
Et haec quidem duo possunt intelligi ut unum: ita tamen quod secundum sit expositio primi. Vel possunt intelligi
ut aliud et aliud.
Si autem intelligantur ut unum, tunc est sensus: meus cibus est, idest, in hoc est firmitas et sustentatio mea, ut
faciam voluntatem eius qui misit me, secundum illud ps.
XXXIX, 9: facere voluntatem tuam, Deus meus, volui, et legem tuam in medio cordis mei; infra VI, 38: descendi
de caelo, non ut faciam voluntatem meam, sed voluntatem eius qui misit me. Sed quia facere voluntatem alicuius
intelligitur dupliciter: uno modo ut faciat eum velle, alio modo ut opere compleat illud quod scit eum velle; ideo
Dominus exponens quid sit facere voluntatem eius qui misit eum, dicit hoc scilicet esse ut perficiam opus eius,
98

