Est ergo hoc iam tertio, referendum ad dies quibus apparuit: quia prima die apparuit ipso die resurrectionis;
secunda die in octava ipsius resurrectionis, supra XX: et post dies octo; et tertia die apparuit hic.
Vel dicendum, quod etiam referendo ad vices salvatur veritas dicti; quia non legitur quod multis discipulis simul
congregatis apparuit, nisi primo de sero, cum fores essent clausae etc.; et secundo post octo dies, quando erant
discipuli congregati; et tertio hic: unde signanter dicit manifestatus est Jesus discipulis suis.
|#3 Lectio 3
Supra posuit evangelista quid Dominus discipulis communiter exhibuit; hic ostendit quid specialiter duobus
praedilectis, et primo ponit quid exhibuit Petro; secundo quid exhibuit Ioanni, ibi conversus Petrus vidit illum
discipulum quem diligebat Jesus.
Circa primum duo facit.
Primo iniungit sibi pastorale officium; secundo praenuntiat sibi passionis martyrium, ibi amen, amen dico tibi
etc..
Pastorale autem officium iniungit, examinatione praemissa: et ideo qui ad hoc officium assumuntur, primo
examinantur. I Tim. V, 22: manus nemini cito imposueris. Sed ter examinat eum et ideo secundum hoc, pars ista
dividitur in tres partes secundum tres examinationes.
Partes patent. In prima autem primo ponitur quaestio Domini; secundo responsio Petri, ibi dixit ei: etiam,
Domine>, tu scis quia amo te; tertio iniunctio officii, ibi dixit ei: pasce oves meas.
Circa primum tria consideranda occurrunt.
Primo ordo examinationis; secundo modus allocutionis; tertio de quo est examinatio.
Ordo quidem, quia cum prandissent: in quo signatur spirituale convivium in quo etiam simul cum corpore anima
per spiritualia dona reficitur. Apoc. III, 20: intrabo ad eum, et coenabo cum illo. Et ideo conveniens est ut qui ad
hoc assumitur officium, primo sit isto felici convivio refectus, alias enim ipsi famelici quomodo alios reficere
possent? Ier. XXXI, 14: inebriabo animas sacerdotum pinguedine: illa, inquam, de qua in Ps. Lxii, 6: dicitur:
sicut adipe et pinguedine repleatur anima mea.
Modus autem allocutionis ponitur cum dicit dixit simoni Petro: ubi tria ponuntur quae necessaria sunt praelato.
Obedientia, cum dixit simoni, qui interpretatur obediens, quae est praelatis necessaria: nam qui nescit
superioribus obedire, inferioribus nescit imperare. Prov. XXI, 28: vir obediens loquetur victorias etc..
Item scientia cum dixit Petro, qui interpretatur agnoscens: quod necessarium est praelato, quia ponitur ut
speculator; qui autem caecus est, malus speculator est. Is. LVI, V. 10: speculatores eius omnes caeci; Oseae c.
IV, 6: quia tu scientiam repulisti, repellam te ego, ne sacerdotio fungaris mihi.
Item gratia, cum dicit Ioannis, idest filius Ioannis: et haec est necessaria praelatis, quia sine ea nihil habent. I
Cor. XV, 10: gratia Dei sum id quod sum; Gal. II, 9: cum cognovissent gratiam Dei, quae data est mihi, Petrus,
Iacobus et Ioannes, qui videbantur columnae esse, dexteras dederunt mihi, et barnabae societatis.
Examinatio autem est de dilectione: diligis me, inquit, plus his? et hoc quidem satis convenienter. Petrus prius in
peccatum ceciderat, ut patet supra, nec idoneus erat ut praeferretur, nisi prius eius culpa aboleretur: quod non fit
nisi per caritatem.
I Petr. IV, 8: caritas operit multitudinem peccatorum; Prov. X, 12: universa delicta operit caritas. Et ideo oportuit
ut per examinationem manifestaretur eius caritas, non sibi qui scrutatur renes et corda, sed aliis: et ideo non quasi
ignorans dicit diligis me plus his? sed quia, ut dicitur I Io. IV, 18, perfecta caritas foras mittit timorem. Inde est
quod Petro, qui cum Dominus moreretur, timuit et negavit, resurgens Dominus amorem inseruit, et fugavit
timorem. Ideo qui tunc negavit timens mori, resurgente Domino nil timuit. Quid enim timeret, cum iam mortem
mortuam reperiret? congruit etiam haec examinatio officio. Multi enim pastorale officium assumentes, utuntur eo
sicut seipsos amantes.
II Tim. III, 1: instabunt tempora periculosa, et erunt homines seipsos amantes. Et qui non amat Dominum, non
est idoneus praelatus; sed magis ille qui non quaerit quae sua sunt, sed quae Jesu Christi, et hoc amore eius.
II Cor. V, 14: caritas Christi urget nos.
Congruit etiam officio quantum ad utilitatem proximorum: ex abundantia enim caritatis est quod aliqui diligentes
interdum quietem propriae contemplationis intermittant, ut procurent proximorum utilitatem. Cum enim
apostolus diceret, Rom. VIII, 39: certus sum enim, quod neque mors poterit nos separare a caritate Dei, subdit:
optabam ego ipse anathema esse pro fratribus meis. Et ideo necessaria est examinatio de dilectione ad praelatum.
Addit autem plus his, quia, ut etiam ex Philosopho habetur in politica sua, naturali ordine ille qui praesidet et
gubernat, debet excellentior esse: unde dicit, quod sicut anima se habet ad corpus quod regit, et ratio ad
inferiores, similiter etiam homo ad animalia bruta. Sic se debet habere praelatus ad subditos. Unde secundum
Gregorium, talis debet esse vita pastoris quod in comparatione eius subditi sint sicut sunt animalia ad
comparationem sui pastoris. Et ideo dicit plus his, quia quanto plus diligit, tanto maior est. I Reg. X, 24: certe
videtis quem elegit Dominus, quoniam non sit similis ei in omni populo.
Sed numquid necessarium est in electione semper eligere simpliciter meliorem etsi iura determinent quod sufficit
bonum eligere? ad quod dicendum, quod duplici distinctione opus est. Nam aliquid sufficit secundum iudicium
humanum quod tamen non sufficit secundum iudicium divinum. Secundum iudicium humanum sufficit illud de
381

