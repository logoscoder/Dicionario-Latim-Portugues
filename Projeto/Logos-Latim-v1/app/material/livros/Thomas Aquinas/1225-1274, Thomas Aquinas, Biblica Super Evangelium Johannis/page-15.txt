praeexistentia et quae in eis fuerunt; quae ideo Ioannes vocat nihil, quia humanam rationem excedunt, nec
possunt capi per intellectum.
Secundus error, ex hoc procedens, fuit Manichaei, qui ponebat duo contraria principia, unum scilicet rerum
incorruptibilium, et aliud corruptibilium. Dicit ergo quod facta sunt, ne crederetur verbum esse corruptibilium
postquam Ioannes dixerat omnia per ipsum rerum causam, statim subiunxit et sine ipso factum est nihil, idest
corruptioni subiecta, quae nihil esse dicuntur, quia eorum esse est continue transmutari in nihil.
Tertius error est eorum qui volunt quod per nihil intelligatur diabolus, iuxta illud iob XVIII, 15: habitent in
tabernaculo eius socii eius, qui non est. Dicunt ergo omnia esse facta per verbum, praeter diabolum.
Et ideo exponunt sine ipso factum est nihil, idest diabolus.
Sed omnes isti tres errores ex uno fonte procedentes, scilicet ex hoc quod ipsum nihil volunt affirmative accipi,
excluduntur per hoc quod nihil non ponitur hic affirmative, sed negative tantum. Ut sit sensus: ita facta sunt
omnia per verbum, quod nihil est participans esse, quod non sit factum per ipsum.
Sed instabit forsitan aliquis, dicens hanc clausulam superflue fuisse appositam, si intelligatur negative, eo quod
evangelista dicens, omnia per ipsum facta sunt, sufficienter videtur dixisse non esse aliquid quod non sit factum
per verbum.
Ad quod dicendum quod secundum multos introducta est haec particula multipliciter, et multis de causis.
Quarum una causa est, secundum chrysostomum, ne aliquis legens in veteri testamento et inveniens solum
visibilia enumerata a Moyse in creatione rerum, crederet illa tantum facta esse per verbum.
Ideo evangelista, dum dixisset omnia per ipsum facta sunt, quae scilicet enumerat Moyses, ideo consequenter
adiunxit sine ipso factum est nihil; quasi dicat: nihil eorum quae sunt, sive visibile sive invisibile, est factum sine
verbo. Et hoc modo loquitur apostolus, Col. I, 16, dicens omnia condita esse in Christo, sive visibilia, sive
invisibilia: ubi apostolus specialiter mentionem facit de invisibilibus, quia de eis Moyses aperte mentionem non
fecerat, propter ruditatem illius populi, qui supra sensibilia elevari non poterat.
Introducitur etiam, secundum chrysostomum, alio modo sic. Posset enim aliquis legens evangelium, multa signa
et miracula facta per Christum, sicut illud Matth. XI, 5: caeci vident, claudi ambulant, leprosi mundantur etc.,
credere per hoc quod dicit Ioannes omnia per ipsum facta sunt, debere intelligi omnia illa tantum quae in illis
evangeliis continentur, et nihil aliud factum per ipsum. Et ideo ne hoc suspicetur quis, consequenter evangelista
inducit et sine ipso factum est nihil; quasi dicat: non solum ea quae in evangeliis continentur, sunt facta per
ipsum, sed nihil eorum quae facta sunt, est factum sine ipso. Et sic, secundum chrysostomum, haec particula
introducitur ad ostendendum totalem causalitatem, et est quasi completiva praemissae.
Secundum Hilarium vero introducitur haec particula ad ostendendum quod verbum habet virtutem operativam ab
alio. Quia enim evangelista dixerat omnia per ipsum facta sunt, posset intelligi patrem excludi ab omni
causalitate; ideo consequenter addit et sine ipso factum est nihil. Quasi dicat: sic per eum facta sunt omnia, ut
tamen pater cum eo omnia fecerit. Nam tantum valet sine eo, ac si dicatur non solus; ut sit sensus: non ipse solus
est per quem facta sunt omnia, sed ipse est alius, sine quo factum est nihil. Quasi dicat sine ipso, cum alio
operante, scilicet patre, factum est nihil; iuxta illud Prov. VIII, 30: cum eo eram cuncta componens.
In quadam autem homilia quae incipit, vox spiritualis aquilae, et attribuitur Origeni, invenitur alia expositio satis
pulchra.
Dicitur enim ibi quod in Graeco est thoris, ubi in Latino habemus sine. Thoris autem idem est quod foris vel
extra; quasi dicat ita omnia per ipsum facta sunt quod extra ipsum factum est nihil. Et ideo hoc dicit ut ostendat,
per verbum et in verbo omnia conservari; iuxta illud Hebr. I, 3: portans omnia verbo virtutis suae.
Quaedam enim sunt quae non indigent operante, nisi quantum ad fieri, cum possint subsistere postquam fuerunt
facta, absque agentis influxu; sicut domus indiget quidem artifice quantum ad suum fieri, sed tamen persistit in
suo esse absque artificis influentia.
Ne ergo credat aliquis, omnia per verbum sic facta esse quod sit causa eorum quantum ad fieri solum, et non
quantum ad conservationem in esse, ideo consequenter evangelista subiunxit et sine ipso factum est nihil. Hoc
est: nihil factum est extra ipsum, quia ipse ambit omnia, conservans ea.
Exponitur autem haec particula secundum Augustinum et Origenem et plures alios sic ut per nihil intelligatur
peccatum.
Quia ergo cum diceret omnia per ipsum facta sunt, posset intelligi malum et peccatum per ipsum fieri; ideo
consequenter adiunxit et nihil, idest peccatum, est factum sine ipso. Nam sicut ars non est principium seu causa
alicuius defectus in artificiatis, sed per se est causa perfectionis ipsorum et formae, ita et verbum, quod est ars
patris, plena rationum viventium, non est causa alicuius mali vel inordinationis in rebus, et praecipue mali
culpae, quod habet perfectam rationem mali; sed huius mali causa per se est voluntas creaturae, sive hominis sive
Angeli, libere declinans a fine, ad quem naturaliter ordinatur.
Operans secundum artem, voluntarie errans, est causa defectuum incidentium in artificiatis, non per artem, sed
per voluntatem.
Unde in talibus ars non est principium seu causa defectuum, sed voluntas: et ideo malum est defectus voluntatis,
et non artis alicuius: et ideo inquantum tale, nihil est.

15

