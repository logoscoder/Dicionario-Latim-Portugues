Christum, et communicat aliis in vitam aeternam; II Cor. IX, 6: qui seminat in benedictionibus, de
benedictionibus et metet.
Sed quia durum videtur quod homo habeat animam suam odio, ideo Dominus ad hoc consequenter hortatur
dicens si quis mihi ministrat, me sequatur, et primo ponitur exhortatio; secundo exhortationis ratio, ibi si quis
mihi ministraverit, honorificabit eum pater meus.
Circa primum tria facit. Primo describit suorum fidelium conditionem; secundo inducit ad sui imitationem; tertio
subdit imitantium remunerationem.
Et quidem attende, quantum ad primum, fidelium Christi dignitatem, quia ministri Christi; II Cor. XI, 23:
ministri Christi sunt, et ego. Illi ergo Christo ministrant, qui ea quae sunt Christi, quaerunt; qui commoda propria
quaerunt, non sunt ministri Christi, sed sui ipsorum; Phil. II, 21: omnes quae sua sunt quaerunt. Praelati autem
sunt ministri, inquantum eius sacramenta fidelibus dispensant; I Cor. IV, 1: sic nos existimet homo ut ministros
Christi et dispensatores mysteriorum Dei. Item quilibet fidelis qui mandata Christi servat; II Cor. VI, 4: in
omnibus exhibeamus nosmetipsos sicut Dei ministros etc..
Quantum ad secundum, attende fidelium Christi gloriam et nobilitatem, unde dicit me sequatur; quasi dicat:
homines sequuntur Dominos suos, quibus ministrant: qui ergo mihi ministrat, me sequatur; ut scilicet sicut ego
mortem subeo ut multum fructum afferam, ita et ipse. Sequi autem Christum est magna gloria; Eccli. XXIII, 38:
magna gloria est sequi Dominum; supra X, 27: oves meae vocem meam audiunt, et ego cognosco eas et
sequuntur me.
Quantum ad tertium attende fidelium beatitudinem, quia ubi ego sum, non solum in loco, sed etiam in ipsa
participatione gloriae, illic et minister meus erit; Matth. XXIV, V. 28: ubi fuerit corpus, illic congregabuntur et
aquilae; Apoc. III, 21: qui vicerit, faciam illum sedere mecum in throno meo.
Ratio autem exhortationis subditur cum dicit si quis mihi ministraverit, honorificabit eum pater meus; qui enim
ministrat Christo, honorat eum pater. Sed supra, V, 23, dicitur: ut omnes honorificent filium, sicut honorificant
patrem. Idem est ergo honorificare filium et honorificare patrem.
Pater autem dicit, I Reg. II, 30: qui glorificaverit me, glorificabo eum etc.. Qui ergo ministrat Iesu, non sua
quaerens, sed quae Jesu Christi, honorificabit eum pater Iesu.
Non autem dixit ego honorificabo eum, sed pater meus, quia nondum opinionem de eo habebant, quod scilicet
esset aequalis patri.
Vel dicendum, quod haec dicit in signum maioris familiaritatis, inquantum ab eodem honorificabuntur a quo et
filius. Nam honorem quem habet filius per naturam, ipsi habebunt per gratiam. Unde Augustinus dicit: maiorem
honorem non poterit recipere adoptatus, quam ut sit ubi est unicus. Rom. c. VIII, 29: quos praedestinavit
conformes fieri imaginis filii sui, ut sit ipse primogenitus in multis fratribus.
|#5 Lectio 5
Supra actum est de gloria Christo exhibita a diversis hominibus; hic agit de gloria Christo exhibita a Deo, et
primo ponitur huius gloriae petitio; secundo subditur gloriae promissio, ibi venit ergo vox de caelo etc..
Circa primum duo facit.
Primo praemittit animae suae affectionem; secundo proponit petitionem, ibi et quid dicam? etc..
Sed attende circa primum quod est mirabile quod dicit nunc anima mea turbata est. Supra enim fideles suos
exhortatus est animam suam in hoc mundo odio habere, et nunc, imminente morte, audivimus ipsum Dominum
dicentem nunc anima mea turbata est. Propter quod Augustinus dicit: Domine>, sequi iubes animam meam,
turbari video animam tuam: quale fundamentum quaeram, si petra succumbit? et ideo videndum est primum quid
sit haec turbatio in Christo; secundo quare voluit eam subire.
Sciendum est autem quantum ad primum, quod proprie dicitur turbari aliquid quando commovetur: unde et mare
commotum, dicimus esse turbatum. Quandocumque ergo aliquid excedit modum suae quietis et tranquillitatis,
tunc illud dicitur turbari. In anima autem humana est pars sensitiva, et pars rationalis. In sensitiva quidem parte
animae accidit turbatio, quando aliquibus motibus commovetur; puta cum timore contrahitur, spe elevatur,
gaudio dilatatur, seu aliqua alia passione afficitur. Sed haec quidem turbatio quandoque quidem sub ratione sistit;
quandoque vero limitem rationis excedit, cum scilicet ipsa ratio perturbatur. Quod quidem pluries in nobis
contingit, sed in Christo hoc locum non habet, cum sit ipsa sapientia patris; nec etiam in aliquo sapiente: unde
sententia stoicorum est quod sapiens non turbatur, scilicet quantum ad rationem.
Secundum hoc ergo est sensus: nunc anima mea turbata est; idest, affecta est passionibus timoris et tristitiae,
quantum ad sensitivam, quibus tamen ratio non turbabatur nec suum ordinem deserebat; Mc. XIV, 33: coepit
Jesus pavere et taedere.
Huiusmodi autem passiones aliter sunt in nobis, et aliter fuerunt in Christo. In nobis enim sunt ex necessitate,
inquantum quasi ab extrinseco commovemur et afficimur; in Christo autem non sunt ex necessitate, sed ex
imperio rationis, cum in eo nulla passio fuerit nisi quam ipse concitavit. Nam intantum inferiores vires erant
subditae rationi in Christo quod nihil agere et pati poterant, nisi quod eis ratio ordinabat: et ideo dicitur supra XI,
33, quod Jesus infremuit spiritu, et turbavit semetipsum; Ps. LIX, 4: commovisti terram (idest, humanam
naturam) et turbasti eam.
248

