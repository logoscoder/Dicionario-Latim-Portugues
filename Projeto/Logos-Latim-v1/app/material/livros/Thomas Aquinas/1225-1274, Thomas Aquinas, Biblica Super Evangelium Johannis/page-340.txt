secundum quod homo; Rom. I, 4: qui praedestinatus est filius Dei in virtute. Et sic est sensus: dico, quod dedisti
mihi claritatem: et huius causa est quia dilexisti me; et hoc ante mundi constitutionem, ut scilicet homo ille
uniretur filio Dei in persona; Ps. Lxiv, 5: beatus quem elegisti et assumpsisti: inhabitabit in atriis tuis.
Si vero referatur ad Christum secundum quod est Deus, sic ly quia denotat signum.
Non enim dedit quia dilexit: nam in datione, qua pater dedit filio, designatur aeterna eius generatio; in dilectione
vero, si sumatur essentialiter, importatur voluntas divina: si vero notionaliter, designatur notio spiritus sancti.
Sed pater natura dedit filio claritatem, non voluntate, quia genuit eum per naturam: nec ideo dedit filio quia
spiravit spiritum sanctum.
Hic assignatur ratio exauditionis petitionis suae. Supra autem Dominus admisit ad suam petitionem etiam fideles
cum dixit non pro eis rogo tantum, sed pro his qui credituri sunt per eos et quosdam excludit, scilicet mundum et
infideles; unde dixit: pro eis rogo, non pro mundo. Horum ergo rationem assignans, primo ponit defectum
mundi; secundo profectum discipulorum, ibi ego autem te cognovi.
Sed nota, quod quando petiit eorum sanctificationem, vocavit patrem sanctum, unde dixit: pater sancte, hic vero
petens retributionem, vocat eum iustum; ps. c. VII, 12: Deus iudex iustus. In quo excluditur error antiquorum
ponentium alium esse Deum iustum, scilicet Deum veteris testamenti, et alium Deum bonum, scilicet Deum novi
testamenti.
Defectus autem mundi quantum ad cognitionem Dei est; unde dicit mundus, non reconciliatus, sed damnatus,
non te cognovit; supra I, 10: mundus per ipsum factus est, et mundus eum non cognovit.
Sed contra. Rom. I, 19: quod notum est Dei, manifestum est in illis...p invisibilia enim Dei per ea quae facta
sunt, a creatura mundi intellecta conspiciuntur.
Responsio. Dicendum, quod duplex est cognitio: una speculativa, et alia affectiva: et neutra mundus Deum
cognovit perfecte. Licet enim aliqui gentilium Deum quantum ad aliqua quae per rationem cognoscibilia erant,
cognoverint; ipsum tamen secundum quod est pater filii unigeniti et consubstantialis, non cognoverunt: de qua
cognitione loquitur Dominus.
Et inde est quod apostolus dicit, quod notum est idest cognoscibile Dei. Sed et si quid speculativa cognitione de
Deo cognoscebant, hoc erat cum admixtione multorum errorum, dum quidam subtraherent omnium rerum
providentiam; quidam dicerent eum esse animam mundi; quidam simul cum eo multos alios Deos colerent.
Unde dicuntur Deum ignorare. Licet enim in compositis possit partim sciri et partim ignorari; in simplicibus
tamen dum non attinguntur totaliter, ignorantur. Unde etsi in minimo aliqui errent circa Dei cognitionem,
dicuntur eum totaliter ignorare. Isti ergo non cognoscentes singularem Dei excellentiam, ignorare dicuntur; Rom.
I, 21: cum Deum cognovissent, non sicut Deum glorificaverunt, aut gratias egerunt; sed evanuerunt in
cogitationibus suis, et obscuratum est insipiens cor eorum; Sap. XIII, 1: neque operibus attendentes agnoverunt
quis esset artifex.
Similiter etiam mundus eum non cognovit cognitione affectiva, quia eum non diligit; I Thess. IV, 5: sicut et
gentes quae ignorant Deum. Dicit ergo mundus te non cognovit, sine errore, et ut patrem per dilectionem.
Profectus autem discipulorum designatur cum dicit ego autem te cognovi, et hi cognoverunt, et primo quantum
ad cognitionem; secundo quantum ad cognitionis fructum, ibi ut dilectio qua dilexisti me, in ipsis sit, et ego in
ipsis.
Circa profectum discipulorum in cognitione Dei, tria facit.
Primo ponit radicem et fontem cognitionis Dei; secundo ramos et rivulos ex hoc procedentes; tertio derivationem
eorum a radice seu fonte.
Radix autem et fons cognitionis Dei est verbum Dei, scilicet Christus; eccli. c. I, 5: fons sapientiae verbum Dei
in excelsis.
Humana autem sapientia in Dei cognitione consistit. Haec autem cognitio ad homines derivatur a verbo; quia
inquantum homines participant verbum Dei, intantum Deum cognoscunt. Ideo dicit: ita mundus te non cognovit,
ego autem, scilicet fons sapientiae, verbum tuum, cognovi te, cognitione comprehensionis aeterna; supra VIII,
55: si dixero quia nescio eum, ero similis vobis, mendax.
Ex hac autem cognitione verbi, quae est fons et radix, derivantur, sicut rivuli et rami, omnes cognitiones
fidelium; et ideo dicit et hi cognoverunt quia tu me misisti: ut ly quia dicat rationem cognitionis, secundum
Augustinum, ut sit sensus: ego cognovi te, per naturam, et hi cognoverunt te per gratiam. Et quare? quia tu me
misisti: supple, ad hoc ut te cognoscerent; infra XVIII, 37: in hoc natus sum, et ad hoc veni in mundum, ut
testimonium perhibeam veritati; supra manifestavi nomen tuum hominibus.
Vel ly quia dicat rem cognitam, ut sit sensus: hi cognoverunt, et quid? hoc scilicet, quia tu me misisti, quia qui
videt filium, videt patrem; supra XV, 9.
Sed hoc non a seipsis habuerunt, sed derivatum est eis a me, quia nemo novit patrem nisi filius, et cui voluerit
filius revelare. Et ideo dicit notum feci eis nomen tuum, et notum faciam.
Et designat duplicem cognitionem, quam per eum habent fideles. Scilicet doctrinae; et quantum ad hanc dicit
notum feci eis nomen tuum, exterius instruendo per verba; supra I, 18: Deum nemo vidit unquam: unigenitus
filius, qui est in sinu patris, ipse enarravit; Hebr. II, 3: quae cum initium accepisset enarrandi per Dominum, ab
eis qui audierunt, in nos confirmata est.
340

