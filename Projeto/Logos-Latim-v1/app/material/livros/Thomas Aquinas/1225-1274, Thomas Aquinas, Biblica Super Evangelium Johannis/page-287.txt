monstrant virtutem divinitatis in Christo, sed etiam virtutem fidei, et coniunctionem Christi cum fidelibus. Sicut
enim filius operatur propter patrem in se manentem per unitatem naturae, ita et fideles operantur propter
Christum in se manentem per fidem; Eph. III, 17: habitare Christum per fidem in cordibus vestris. Opera autem
quae Christus fecit et discipuli faciunt virtute Christi sunt opera miraculorum; Mc. Ult., 17: signa autem eos qui
crediderint, haec sequentur: in nomine meo Daemonia eiicient, linguis loquentur novis, serpentes tollent etc..
Sed mirabile est quod subdit et maiora horum faciet. Uno modo ut dicamus quod Dominus per apostolos plura et
maiora facit quam per seipsum. Maximum enim inter miracula Christi fuit quod ad tactum fimbriae eius
sanabantur infirmi, ut habetur Matth. IX, 20. Sed de Petro legitur Act. V, 15 quod ad eius umbram sanabantur
infirmi. Magis autem est quod sanet umbra quam fimbria. Alio modo, ut dicamus, quod Christus plura fecit per
verba discipulorum, quam per sua. Loquitur enim hic Dominus de operibus quae facta erant per verba, ut
Augustinus dicit, quae opera tunc dicebat ubi verba quae loquebatur, et eorumdem verborum fructus erat fides
illorum. Legitur enim de Christo Matth. XIX, 22, quod adolescens non fuit inductus ad vendendum quae
habebat, et eum sequendum. Nam cum diceret adolescenti: vade, et vende omnia quae habes, et da pauperibus,
subditur: abiit tristis.
Sed de Petro et aliis apostolis legitur Act. IV, quod eis praedicantibus vendebant possessiones et omnia quae
habebant, et afferebant pretium earum ad pedes apostolorum.
Sed obviat aliquis, quod Dominus non dicit quod apostoli maiora facient, sed qui credit in me. Numquid ergo qui
non fecit maiora quam Christus, non est computandus inter credentes in Christum? absit. Durum enim esset hoc.
Ideo dicendum est aliter, quod Christus duplex opus facit. Unum sine nobis, videlicet creare caelum et terram,
suscitare mortuos, et huiusmodi; aliud operatur in nobis, sed non sine nobis: quod est opus fidei, per quod
vivificatur impius. De istis ergo loquitur hic Dominus, quae sunt communia credenti.
Et hoc est opus quod facit Christus in nobis, sed non sine nobis; quia eadem facit quicumque credit: quia quod fit
in me per Deum, fit in me etiam per meipsum, scilicet per liberum arbitrium. Unde dicit apostolus: non autem
ego, supple, solus, sed gratia Dei mecum. Et de istis dicit opera quae ego facio, et ipse faciet, et maiora horum
faciet: quia maius est iustificare impium quam creare caelum et terram.
Nam iustificatio impii, quantum est de se, perseverat in aeternum; Sap. I, 15: iustitia perpetua est et immortalis.
Caelum autem et terra transibunt, ut dicitur Lc. XXI, 33.
Item, quia opus corporale ordinatur ad spirituale: caelum autem et terra opus corporale est, iustificatio vero impii
opus spirituale.
Sed hic incidit dubium. Nam in creatione caeli et terrae includitur creatio etiam sanctorum Angelorum. Numquid
ergo maiora facit qui cooperatur Christo ad suam iustificationem quam creare Angelum? quod Augustinus non
determinat sed dicit: iudicet qui potest utrum maius sit iustos creare Angelos quam impios homines iustificare:
certe si aequalis est utrumque potentiae, haec maioris est misericordiae. Si autem diligenter attendamus de
quibus operibus Dominus hic loquatur non praeferimus creationem Angelorum iustificationi impii.
Non enim per hoc quod dicit et maiora horum faciet, oportet nos intelligere omnia opera Christi; sed illa tantum
fortassis quae tunc faciebat. Tunc autem verbo fidei faciebat: et utique minus est verba iustitiae praedicare, quod
fecit praeter nos, quam impios iustificare, quod ita facit in nobis ut faciamus et nos.
Consequenter assignat rationem dicti, ideo maiora faciet, dicens quia ad patrem vado. Quod potest tripliciter
adaptari.
Uno modo secundum chrysostomum. Ego operor quamdiu sum in mundo, sed, me recedente, vos eritis loco mei:
et ideo quae ego facio, vos facietis, et etiam maiora quia ego vado ad patrem, et ultra per meipsum nihil operor,
scilicet praedicando.
Alio modo, ut sit sensus; Iudaei credunt quod me occiso fides mea extinguatur; et hoc non est verum, immo
magis approbabitur, et vos maiora facietis quia vado ad patrem; idest, non pereo, sed in propria maneo dignitate,
et in caelis ero; supra XIII, 31: nunc clarificatus est filius hominis, et Deus clarificatus est in eo.
Tertio modo: maiora facietis, et hoc, quia vado ad patrem; quasi diceret: dum ero magis glorificatus, decet me
maiora facere, et etiam dare vobis virtutes maiora faciendi.
Unde, antequam Jesus esset glorificatus, spiritus non fuit datus discipulis in ea plenitudine in qua datus est
postmodum; supra VII, V. 39: nondum erat spiritus datus, quia Jesus nondum erat glorificatus.
Hic insinuat modum operandi, et primo ponit intentum; secundo rationem assignat, ibi ut glorificetur pater in
filio etc..
Circa primum sciendum est, quod cum Dominus dixerit et maiora horum faciet, ut ex magnitudine operum
cognoscatur magnitudo facientis, posset aliquis credere quod qui credit in filium Dei, esset maior ipso futurus: et
ideo hoc Dominus excludit ex modo faciendi, quia filius facit ipsa opera auctoritate propria, sed qui credit in
eum, facit ipsa cum interpellatione: et ideo dicit et quodcumque petieritis patrem in nomine meo, hoc faciam.
Ubi excluditur aequalitas credentium ad filium tripliciter. Primo quidem quia ipsi, ut dictum est, faciunt
interpellando: unde dicit quodcumque petieritis; Matth. VII, 8: omnis qui petit, accipit. Secundo, quia faciunt in
virtute filii: unde dicit in nomine meo, idest in virtute nominis mei; Act. IV, 12: non est aliud nomen datum sub
caelo hominibus, in quo oporteat nos salvos fieri. Hoc enim nomen est super omne nomen; Ps. Cxiii, 9: non
nobis, Domine>, non nobis: sed nomini tuo da gloriam tertio quia ipse filius in eis et per eos omnia opera facit:
287

