Hoc modo multi recipiunt Christum, dicentes se esse Christianos, qui tamen non fiunt filii Dei, quia non vere
credunt in nomine eius, falsa dogmata de Christo suggerendo, subtrahendo scilicet aliquid sibi de divinitate, vel
de humanitate, iuxta illud I io. c. IV, 3: omnis spiritus qui solvit Christum, ex Deo non est. Et ideo evangelista
quasi determinando dicit dedit eis, scilicet recipientibus eum per fidem, potestatem filios Dei fieri, illis tamen,
qui credunt in nomine eius, idest qui nomen Christi integrum servant, ut nihil de divinitate, vel humanitate
Christi diminuant.
Potest etiam hoc referri ad formationem fidei, ut dicatur his scilicet dedit potestatem filios Dei fieri, qui credunt
in nomine eius, idest per fidem charitate formatam opera salutis faciunt. Illi enim qui habent solum fidem
informem, non credunt in nomine eius, quia non operantur ad salutem.
Sed prima expositio, quae accipitur ut expositivum praemissorum, melior est.
Deinde cum dicit qui non ex sanguinibus etc., ostenditur qualiter conferatur hominibus tam magnificus fructus.
Quia enim dixerat quod fructus advenientis lucis est potestas fieri filios Dei hominibus data; filius autem dicitur
aliquis ex eo quod nascitur: ne aestimes eos materiali generatione nasci, dicit non ex sanguinibus.
Et licet hoc nomen sanguis in Latino non habeat plurale, quia tamen in Graeco habet, ideo translator regulam
grammaticae servare non curavit, ut veritatem perfecte doceret.
Unde non dicit ex sanguine, secundum Latinos, sed ex sanguinibus; per quod intelligitur quicquid ex sanguine
generatur, concurrens ut materia ad carnalem generationem. Semen autem, secundum Philosophum, est ultimi
superfluitas cibi sanguinei. Unde sive semen viri, sive menstruum mulieris, intelligitur per sanguinem. Causa
vero motiva ad actum carnalem est voluntas se commiscentium, scilicet maris et feminae, quia licet actus virtutis
generativae secundum quod huiusmodi, non sit subiectus voluntati, praeambula tamen ad ipsum voluntati
subiiciuntur; et ideo dicit neque ex voluntate carnis, pro persona mulieris, neque ex voluntate viri, ut ex causa
efficiente sed ex Deo nati sunt; quasi dicat: non carnaliter, sed spiritualiter filii Dei fiunt.
Accipitur autem hic caro, secundum Augustinum, pro muliere, quia sicut caro obedit spiritui, sic mulier debet
obedire viro; gen. c. II, 23 dixit Adam de muliere: hoc nunc os ex ossibus meis. Et attendendum, secundum
Augustinum, quod sicut dissipatur possessio domus, in qua principatur mulier et subiicitur vir, ita dissipatur
homo, cum caro dominatur spiritui; propter quod dicit apostolus, Rom. VIII, 12: debitores sumus non carni, ut
secundum carnem vivamus. De modo autem dictae generationis carnalis dicitur Sap. VII, 1: in ventre matris
figuratus sum caro.
Vel possumus dicere quod motivum ad carnalem generationem est duplex; unum scilicet ex parte appetitus
intellectivi, quae est voluntas; aliud a parte sensitivi, quod est concupiscentia. Ad designandum ergo materialem
causam, dixit non ex sanguinibus; sed ad designandum causam efficientem quantum ad concupiscentiam, dicit
neque ex voluntate carnis; quamvis improprie voluntas dicatur concupiscentia carnis, quo tamen modo dicitur
Gal. V, 17: caro concupiscit adversus spiritum etc.. Ad designandum vero appetitum intellectivum dicit non ex
voluntate viri. Sic ergo generatio filiorum Dei non est carnalis, sed est spiritualis, quia ex Deo nati sunt.
I Io. V, 4: omne quod natum est ex Deo vincit mundum.
Nota autem quod haec praepositio de semper denotat materialem causam, et efficientem, et etiam
consubstantialem: dicimus enim quod faber facit cultellum de ferro, et pater generat filium suum de seipso, quia
aliquid sui concurrit aliquo modo ad generationem. Haec vero praepositio a semper denotat causam moventem.
Haec vero praepositio ex accipitur ut communis, quia importat causam materialem et efficientem, non tamen
consubstantialem.
Unde quia solus filius Dei, qui est verbum, est de substantia patris, imo cum patre est una substantia, alii vero
sancti, qui sunt filii adoptivi, non sunt de eius substantia; ideo evangelista utitur hac praepositione ex, dicens de
aliis ex Deo nati sunt; de filio vero naturali, quod de patre est natus.
Notandum est etiam quod secundum ultimam expositionem carnalis generationis possumus accipere differentiam
carnalis generationis ad spiritualem.
Quia enim illa est ex sanguinibus, ideo carnalis; ista vero, quia non est ex sanguinibus, ideo spiritualis; infra III,
6: quod natum est ex carne, caro est, et quod natum est ex spiritu, spiritus est. Item, quia materialis generatio est
ex voluntate carnis, idest ex concupiscentia, ideo est immunda, et generat filios peccatores; Eph. II, 3: eramus
natura filii irae. Item, quia illa est ex voluntate viri, idest hominis, facit filios hominum; haec vero, quia est ex
Deo, facit filios Dei.
Si vero hoc quod dicit dedit eis potestatem, voluit referre ad baptismum, propter quod in filios Dei regeneramur,
possumus videre in hoc ordinem baptismi, ut scilicet primo requiratur fides, quod fit in catechumenis, qui debent
primo instrui de fide, ut scilicet credant in nomine eius, et Deinde regenerentur per baptismum, non quidem ex
sanguinibus carnaliter, sed ex Deo spiritualiter.
|#7 Lectio 7
Posita necessitate adventus verbi in carnem et etiam utilitate, consequenter evangelista modum veniendi
manifestat dicens et verbum caro factum est.

27

