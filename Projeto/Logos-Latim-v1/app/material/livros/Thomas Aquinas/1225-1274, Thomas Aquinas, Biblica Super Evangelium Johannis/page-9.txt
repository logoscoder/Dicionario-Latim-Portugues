coexistere semper patri filium: splendor enim denunciat impassibilitatem, nativitas ostendit verbum,
consubstantialitatem vero filii nomen insinuat.
Nominamus ergo filium diversis nominibus, ad exprimendum perfectionem eius, quae uno nomine non potest
exprimi. Ut enim ostendatur connaturalis patri, dicitur filius; ut ostendatur in nullo dissimilis, dicitur imago; ut
ostendatur coaeternus, dicitur splendor; ut ostendatur immaterialiter genitus, dicitur verbum.
Deinde dicit et verbum erat apud Deum.
Hic ponitur secunda clausula, quam evangelista ponit in sua narratione. Ubi prius consideranda est significatio
duorum verborum quae in prima clausula posita non fuerunt, scilicet Deum et apud. Quid enim sit verbum, et
quid principium, iam expositum est.
Haec ergo quae in hac secunda clausula ponuntur de novo, scilicet Deum et apud, investigantes, diligentius
prosequamur.
Et ut melius expositionem huius secundae clausulae intelligamus, dicendum est aliquid de significatione
utriusque, quantum pertinet ad propositum.
Sciendum est ergo in primis quod hoc nomen Deus significat divinitatem, sed in supposito et concrete; hoc vero
nomen Deitas significat Deitatem in abstracto, et absolute: et inde est quod non potest supponere pro persona ex
naturali virtute et ex modo significandi; sed supponit solummodo pro natura.
Hoc vero nomen Deus habet naturaliter ex modo significandi quod supponat pro aliqua personarum, sicut hoc
nomen homo supponit pro supposito humanitatis, et ideo quandocumque veritas locutionis, vel ipsum
praedicatum exigit ut hoc nomen Deus supponat pro persona, tunc supponit pro persona ut cum dicimus, Deus
generat Deum. Et ita cum hic dicitur apud Deum, necesse est quod Deus pro persona patris supponat, quia haec
praepositio apud distinctionem significat verbi, quod esse dicitur apud Deum; et licet significet distinctionem in
persona, non tamen in natura, cum eadem sit natura patris et filii. Evangelista igitur significare voluit patris
personam per hoc quod dixit Deum.
Sciendum est autem circa hoc quod haec praepositio apud quamdam coniunctionem rei significatae per rectum,
ad rem significatam per obliquum importat, sicut haec praepositio in. Sed differenter, quia haec praepositio in
significat quamdam coniunctionem intrinsecam; haec vero praepositio apud quodammodo extrinsecam
coniunctionem importat.
Et utrumque dicimus in divinis: scilicet filium esse in patre, et esse apud patrem; et intrinsecum quidem ad
consubstantialitatem pertinet, extrinsecum vero (ut sic loqui liceat, cum improprie in divinis dicatur extrinsecum)
non nisi ad distinctionem personalem refertur, cum filius a patre solum per originem distinguatur.
Et ideo per utrumque istorum, et consubstantialitas in natura designatur, et distinctio in personis:
consubstantialitas quidem, inquantum coniunctionem quamdam importat; distinctio vero, inquantum
distinctionem quamdam significat, ut superius dictum est.
Et quia haec praepositio in, ut dictum est, principaliter consubstantialitatem designat, inquantum importat
coniunctionem intrinsecam, et ex consequenti distinctionem personarum, inquantum omnis praepositio est
transitiva; haec autem praepositio apud distinctionem personalem significat principaliter, consubstantialitatem
vero, inquantum quamdam coniunctionem significat quasi extrinsecam, ideo evangelista in hoc loco specialiter
ista praepositione apud usus est, ut distinctionem personae filii a patre insinuaret, cum dixit et verbum erat apud
Deum, idest filius apud patrem, ut alia persona apud aliam.
Sciendum est autem quod per hanc praepositionem apud quatuor significantur, per quae obiectiones quatuor
contrariae excluduntur.
Significat enim haec praepositio apud primo subsistentiam in recto; quia ea quae subsistentiam per se non
habent, non dicuntur proprie esse apud aliquid: sicut non dicimus albedinem esse apud corpus, et similiter de
aliis quae per se non subsistunt. Ea autem quae per se subsistunt, dicuntur proprie esse unum apud aliud; sicut
dicimus hominem esse apud hominem, et lapidem apud lapidem. Secundo significat auctoritatem in obliquo, non
enim proprie dicitur rex esse apud militem sed proprie dicitur miles apud regem. Tertio dicit distinctionem: non
enim proprie dicitur aliquis esse apud seipsum, sed unus homo est apud alium.
Quarto significat coniunctionem et societatem quamdam: cum enim dicitur aliquis esse apud alium, insinuatur
nobis inter eos quaedam socialis coniunctio. Secundum autem istas conditiones importatas in significatione huius
praepositionis apud convenienter evangelista hanc clausulam, scilicet verbum erat apud Deum, subiungit primae
clausulae, scilicet in principio erat verbum.
Praetermissa namque una illarum trium expositionum huius quod est in principio erat verbum, illa scilicet
secundum quam principium ponitur pro filio, ad quamlibet aliarum expositionum, scilicet ad illam quae
principium dicit idem quod ante omnia, et ad illam secundum quam principium sumitur pro patre, duplex
obiectio fit ab haereticis; et sic sunt quatuor obiectiones, quas per quatuor conditiones huius praepositionis apud
supra positas excludere possumus.
Quarum prima talis est: tu dicis quod verbum erat in principio, idest ante omnia; sed ante omnia nihil erat; ubi
ergo erat verbum, si ante omnia nihil erat? haec autem obiectio procedit secundum imaginationem eorum qui
ponunt, omne quod est, esse alicubi et in loco. Quae quidem excluditur a Ioanne, cum dicit apud Deum. Et
designat coniunctionem secundum ultimam dictarum conditionum, ut sit sensus, secundum basilium: ubi ergo
9

