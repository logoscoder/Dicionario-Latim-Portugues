Attende, quod si ista, quae videbantur aliquo modo licita, quasi ad cultum Dei ordinata, de templo eiecit, quanto
magis si invenisset aliqua illicita? ideo autem eos eiecit, quia sacerdotes in hoc non intendebant honorem Dei,
sed utilitatem propriam. Unde dicitur Ez. XLIV, 8: posuistis custodes observationum mearum in sanctuario meo
vobismetipsis.
Ostendit autem Dominus zelum ad ea quae sunt legis, ut ex hoc ipso confutaret pontifices et sacerdotes, qui erant
ei de lege calumniam illaturi.
Per hoc etiam quod huiusmodi eiecit de templo, dedit intelligere quod appropinquabat tempus quo sacrificia legis
cessare debebant, et verus Dei cultus ad gentes transferri; matth. c. XXI, 43: auferetur a vobis regnum etc..
Similiter etiam ut ostenderet eorum damnationem qui spiritualia vendunt; Act. VIII, 20: pecunia tua tecum sit in
perditione.
Consequenter cum dicit et his qui columbas vendebant, dixit etc., ponit remedium quod adhibuit verbo.
Ubi notandum est, quod simoniaci primo quidem fugandi sunt de ecclesia. Sed quia adhuc dum vivunt, per
liberum arbitrium possunt se convertere, et adiuti a Deo ad statum gratiae redire, non sunt desperandi.
Si vero non convertuntur, tunc quidem non fugantur, sed ligantur ab illis, quibus dicitur, Matth. XXII, 13: ligatis
manibus et pedibus eius, mittite eum in tenebras exteriores.
Et ideo Dominus hoc attendens, primo quidem admonet; secundo rationem admonitionis inducit, ibi et nolite
facere etc..
Monet quidem venditores columbarum eos increpando, quia per eos signantur illi qui vendunt dona spiritus
sancti, scilicet simoniaci.
Rationem huius inducit, cum dicit: et nolite facere domum patris mei, domum negotiationis. Is. I, 16: auferte
malum cogitationum vestrarum ab oculis meis.
Attende autem, quod Matth. XXI, 13 dicit: nolite facere domum meam speluncam latronum, hic vero dicit:
domum negotiationis, quod Dominus ideo fecit ut, sicut bonus medicus, primo a levioribus incipiens, postea dura
proponeret. Hoc enim quod hic factum dicitur, primo factum fuit: unde in ipso principio, non latrones, sed
negotiatores eos vocat.
Sed quia ex eorum duritia adhuc a tali negotiatione non cessabant, ideo Dominus alia vice eos expellens de quo
agitur in mc. c. IX, 15 ss. Durius eos increpat, vocans latrocinium quod primo vocaverat negotiationem.
Dicit autem domum patris mei, ad excludendum errorem Manichaei, qui dicebat, quod Deus veteris testamenti
non fuerat pater Christi, sed Deus novi. Sed si hoc verum esset, cum templum fuisset domus veteris testamenti,
non utique Christus dixisset templum domum patris sui.
Sed quare non sunt turbati Iudaei de hoc quod hic vocat Deum patrem suum, sicut dicitur infra V, 18, quod
propter hoc eum persequerentur? ad quod dicendum est, quod Deus est pater aliquorum per adoptionem, puta
iustorum, et hoc non erat novum apud Iudaeos; Ier. III, 19: patrem vocabis me, et post me ingredi non cessabis.
Sed per naturam solius Christi est, Ps. II, 7: Dominus dixit ad me: filius meus es tu, scilicet verus et naturalis; et
hoc inauditum erat apud eos. Et ideo quia Christus se verum Dei filium dicebat, Iudaei persequebantur ipsum;
infra V, 18: propter hoc persequebantur Iudaei Christum, quia non solum solvebat sabbatum; sed et patrem suum
dicebat Deum, aequalem se Deo faciens.
Cum autem hic Deum vocat patrem, dicebant de eo quod esset per adoptionem.
Quod autem domus Dei non debeat fieri domus negotiationis, habetur zach. c. Ult., 21: non erit ultra mercator in
domo Domini exercituum in die illo. Et in Ps. Lxx, V. 16 secundum aliam litteram: quoniam non cognovi
negotiationem, introibo in potentias Domini.
Consequenter cum dicit recordati sunt vero discipuli eius etc. Ponit prophetiae oraculum, quod quidem scriptum
est in ps.
Lxviii, 10: zelus domus tuae comedit me.
Ubi sciendum, quod zelus proprie dicit quamdam intensionem amoris, qua intense diligens, nihil sustinet quod
amori suo repugnet.
Et inde est quod viri diligentes intense uxores, nec in eis sustinentes aliorum consortium, utpote amori eorum
contrarium, zelotypi dicuntur.
Ille igitur proprie zelum Dei habet qui nihil patienter sustinere potest contra honorem Dei, quem maxime diligit;
III reg. c. XIX, 10: zelo zelatus sum pro Domino exercituum etc.. Nos autem debemus diligere domum Domini,
secundum illud Ps. XXV, 8: Domine>, dilexi decorem domus tuae. Et intantum debemus diligere quod zelus eius
nos comedat: dum si quid contrarium fieri videbimus, studeamus etiam quantumcumque cari nostri sint qui hoc
facient, removere, nec timeamus propter hoc aliqua mala perpeti. Unde dicitur in Glossa: bonus zelus est fervor
animi, quo quis mortis abiecto timore, pro defensione veritatis accenditur. Eo comeditur, qui quaelibet prava
quae viderit, corrigere satagit; et si nequit, tolerat, et gemit.
|#3 Lectio 3
Posita occasione signi exhibendi, hic consequenter evangelista manifestat signum exhibendum: et primo ponit
signum quod exhibetur; secundo ponit fructum factorum signorum, qui sequitur, ibi cum autem esset ierosolymis
etc..
64

