maiore, qui audiens symphoniam et tripudia fratri revertenti facta, noluit intrare: cum tamen introitum promittat
David, dicens Ps. XLII, 4: introibo ad altare Dei.
Hic agitur de perventione Petri.
Et secundum litteram, quod simul currebant, signum erat ferventis devotionis; sed Ioannes citius pervenit, quia
iunior erat sene Petro.
Sed secundum mysterium, Petrus Ioannem sequitur: quia gentiles ad Christum conversi, non erant congregandi
in aliam ecclesiam ab ecclesia Iudaeorum, sed inserendi in praecedentem olivam et ecclesiam: Rom. XI. Et ideo
apostolus, I Thess. II, 14, commendans eos, dicit: vos autem, fratres, facti estis imitatores ecclesiarum quae sunt
in Iudaea in Christo Iesu.
Tertio ponitur ordo inquisitionis quantum ad eorum ingressum, quia introivit in monumentum, et primo ponitur
quomodo Petrus intravit primo; secundo quomodo Ioannes, ibi tunc ergo introivit in monumentum.
Dicit ergo, quod Petrus introivit in monumentum: et quidem, secundum litteram, Ioannes, qui primo pervenit,
non intravit propter reverentiam Petri, cui priorem ingressum servabat. Sed secundum mysterium, signatur quod
populus Iudaeorum, qui primo mysteria incarnationis audivit, posterius ad fidem convertitur quam populus
gentium.
Rom. IX, 30: gentes quae non sectabantur iustitiam, apprehenderunt iustitiam... Israel vero sectando legem
iustitiae, in legem iustitiae non pervenit.
Et vidit, scilicet Petrus, posita linteamina.
Ioannes vidit sola linteamina quae Petrus similiter vidit: quia non reprobamus vetus testamentum, nam aperuit
eis sensum, ut intelligerent Scripturas.
Sed adhuc ulterius vidit sudarium quod fuerat super caput eius. I Cor. XI, 3: caput Christi Deus. Videre ergo
sudarium quod fuerat super caput Iesu, est habere fidem divinitatis Christi, quam Iudaei acceptare noluerunt.
Quod quidem sudarium describitur et separatum ab aliis, et involutum, et in unum locum: quia divinitas Christi
occulta est, et separata ab omni creatura: est super omnia Deus benedictus in saecula, amen; Is. XLV, 15: vere tu
es Deus absconditus.
Involutum vidit quasi in modum circuli: quia lintei quando involvuntur nec initium nec finis in eis aspicitur:
celsitudo divinitatis est, quae nec coepit esse nec desinit.
Hebr. Ult., 8: Jesus Christus heri et hodie, ipse et in saecula; Ps. Ci, 28: tu autem idem ipse es, et anni tui non
deficient. Sed in unum locum viderunt, quia Deus non habitat ubi est scissura mentium; sed illi eius merentur
gratiam qui sunt unum per caritatem.
Ps. Lxxv, 3: in pace factus est locus eius; I Cor. XIV, 33: non est Deus dissensionis, sed pacis.
Vel aliter. Per sudarium quo laborantium sudor detergi solet, intelligi potest labor Dei, qui etsi quietus semper
permaneat, tamen se laborare denuntiat, dum duras hominum pravitates portat. Is. I, 14: facta sunt mihi molesta,
laboravi sustinens. Et praecipue hunc laborem pertulit Christus in humanitate assumpta. Thren. III, 30: dabit
percutienti se maxillam, saturabitur opprobriis.
Hoc igitur sudarium longe seorsum invenitur, quia ipsa redemptoris nostri passio longe est a nostra passione
disiuncta. Nam per linteamina, quae ita se habent ad membra sicut sudarium ad caput, intelliguntur passiones
sanctorum, a quibus sudarium seorsum, scilicet passio Christi: quoniam ipse sine culpa pertulit, quod nos cum
culpa toleramus.
I Petr. III, 18: Christus, mortuus est, iustus pro iniustis. Ipse sponte morti succumbere voluit.
Supra X, 18: nemo tollit a me animam meam: sed ego pono eam a meipso; Eph. V, V. 2: dilexit nos, et tradidit
semetipsum pro nobis. Sed sancti ad mortem vadunt inviti.
Infra ult., 18: alius te cinget, et ducet quo tu non vis.
Sed quare evangelista sic diligenter omnia narrat? ad quod dicendum, secundum chrysostomum, ut excluderet
falsam opinionem a Iudaeis divulgatam, quod corpus Christi furtim sublatum esset, ut habetur Matth. Ult., 13.
Nam si hoc modo aliqui transtulissent illud: non utique eum denudassent, praecipue cum oportuisset eos
festinanter hoc facere propter praesentiam custodum: neque etiam fuissent ita solliciti ut levarent sudarium, et
involverent, et seorsum in unum locum ponerent, sed ea simpliciter ut contigisset, suscepto corpore, dimisissent.
Huius etiam rei causa permisit quod sepultus fuit cum myrrha et aloe quae conglutinant corpori linteamina, ita
quod non potuissent tam cito a corpore separari.
Consequenter cum dicit tunc ergo introivit et ille discipulus qui venerat primus ad monumentum, agit de introitu
Ioannis: non enim foris remansit sed post Petrum intravit, quia in fine mundi ad receptionis fidem etiam Iudaei
colligentur. Rom. c. XI, 25: ex parte caecitas contigit in Israel donec plenitudo gentium subintraret, et sic omnis
Israel salvus fieret; Is. X, 22: reliquiae salvae fient.
Vel aliter, secundum mysterium, per istos duos discipulos duo genera hominum designantur: scilicet vacantes
contemplationi veritatis, et hi signantur per Ioannem; et insistentes obedientiae mandatorum, qui signantur per
Petrum: unde simon obediens interpretatur.
Contingit autem plerumque quod prius perveniat ad cognitionem mysteriorum Christi contemplativus, sua
docilitate, sed non intrat: quia quandoque praecedit intellectus, et sequitur tardus aut nullus affectus. Sed activus
instantia fervoris et sedulitate, etsi tardius intelligat, Ps. Cxviii, 104: a mandatis tuis intellexi, tamen citius intrat:
365

