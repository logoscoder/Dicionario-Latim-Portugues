Nam secundum communem usum, gloria nihil aliud est quam a pluribus collata praeconia, vel clara cum laude
notitia, ut Ambrosius dicit; in sacra Scriptura gloria importat aliquod divinum indicium super homines.
Unde Ex. XL, 32: gloria Domini apparuit super tabernaculum, idest, aliquod divinum indicium requievit super
ipsum. Et similiter illud quod dicitur de facie Moysi, quod glorificata esset. Et sicut gloria corporaliter dicit
aliquod divinum indicium super homines, ita etiam et spiritualiter intellectus hominis dicitur glorificari quando
ita Deificatus, et transcendens omnia materialia, elevatur ad Dei cognitionem: per hoc enim efficitur particeps
gloriae ipsius, II Cor. III, 18: nos autem revelata facie gloriam Domini speculantes in eamdem imaginem
transformamur.
Si ergo quicumque cognoscit Deum, glorificatur, et particeps gloriae effectus est, manifestum est quod Christus,
qui perfectissime Deum cognovit, utpote totius divinae gloriae splendor existens, Hebr. I, 3, et totius gloriae
divinae fulgorem capere valens; si, inquam, ita est; Christus perfectissime est glorificatus, et etiam omnes qui
Deum cognoscunt, hoc a Christo habent.
Sed Christum sic glorificatum esse in perfectissima cognitione et participatione divinitatis nondum homines
cognoscebant: et ideo, licet in se glorificatus esset, non tamen glorificatus erat in notitia hominum. Sed hanc
gloriam incepit habere in resurrectione et in passione, in quibus homines cognoscere coeperunt suam virtutem et
suam divinitatem.
De hac ergo sua glorificatione Dominus hic loquens, dicit nunc clarificatus est filius hominis, scilicet, secundum
humanitatem, in sua passione, quae imminebat, clarus effectus est in notitia hominum; et Deus, scilicet pater,
glorificatus est in eo. Filius enim non solum revelat se, sed etiam patrem; infra XVII, 6: pater, manifestavi
nomen tuum: et ideo non solum clarificatus est filius, sed etiam pater; Matth. XI, 27: patrem nemo novit nisi
filius, et cui voluerit filius revelare. Et dicit in eo, quia qui videt filium, videt et patrem: infra XIV, 9. Maioris
autem est ut aliquid maius rependat, et ideo subdit et si Deus clarificatus est in eo, idest si ex claritate filii
hominis quodammodo crescit gloria Deo patri, inquantum magis ab omnibus cognoscitur, et Deus clarificavit
eum in semetipso, idest, notificavit, quod Christus Jesus est in sua gloria. Et hoc non differtur, quia continuo
clarificabit eum, idest statim etc..
|#7 Lectio 7
Supra posuit Dominus claritatem quam adepturus erat per suum recessum; hic ipsum suum recessum praenuntiat
eis, et primo praenuntiat eis suum recessum; secundo ostendit quod nondum discipuli idonei erant ad eum
sequendum, ibi quaeretis me; tertio docet quomodo idonei fiant, ibi mandatum novum do vobis.
Recessum autem futurum in brevi praenuntiat eis, dicens filioli, adhuc modicum vobiscum sum. Et utitur verbo
filiationis ad maiorem inflammationem. Nam quando amici ab invicem discedunt, tunc maxime affectu amoris
inardescunt. Supra eodem cum dilexisset suos qui erant in mundo, in finem dilexit eos. Sed dicit filioli mei, in
diminutivo, ut ostendat eorum imperfectionem, nondum enim erant perfecte filii, quia nondum perfecte
diligebant: nondum erant in caritate perfecti; Gal. IV, 19: filioli mei, quos iterum parturio, donec formetur
Christus in vobis. Nihilominus tamen satis creverant in perfectione, quia ex servis facti sunt filioli, ut hic
habetur, et fratres, infra XX, 17: vade ad fratres meos, et dic eis etc..
Notandum tamen, quod hoc quod dicitur adhuc modicum, tripliciter exponi potest, secundum quod Christus est
tripliciter cum suis discipulis.
Christus enim cum suis discipulis erat corporaliter.
Corpus autem eius potest considerari dupliciter. Primo secundum similitudinem conditionis naturae humanae,
nam Christus secundum corpus mortalis erat, sicut et ceteri homines; et sic ly modicum accipitur pro tempore
quod erat inter verba sermonis huiusmodi, et mortem suam. Ut sit sensus adhuc modicum vobiscum sum, idest,
modicum temporis extat quod capiar et moriar, et tunc resurgam, Deinceps immortalis, etiam secundum corpus,
existens; Rom. VI, V. 9: Christus resurgens ex mortuis, iam non moritur, mors illi ultra non dominabitur. Et ideo
dicitur Lc. Ult., 44: haec dicebam vobis, dum adhuc essem vobiscum etc..
Secundo fuit cum eis praesentia corporali, sed secundum quod corpus eius erat iam glorificatum; et sic ly
modicum accipitur pro tempore quod erat usque ad ascensionem; infra XVI, 16: modicum, et iam non videbitis
me; et iterum modicum, et videbitis me, quia vado ad patrem; Aggaei II, 7: adhuc modicum, et ego movebo
caelum et terram et mare et aridam.
Tertio exponitur secundum quod Christus fuit cum eis spiritualiter secundum suae divinitatis praesentiam, et in
sacramentis; et sic ly modicum accipitur pro tempore quod existebat usque ad consummationem saeculi: quod
quidem tempus dicitur esse modicum in comparatione ad aeternitatem; I Io. II, 18: filioli mei, novissima hora est.
Et sic est sensus modicum vobiscum sum, idest, licet a vobis corporaliter discedam, tamen spiritualiter adhuc
sum vobiscum modicum istud temporis quod extat usque ad consummationem saeculi; Matth. Ult., 20: ecce ego
vobiscum sum usque ad consummationem saeculi.
Sed haec expositio non congruit secundum praesentiam divinitatis suae, quia non solum usque ad
consummationem saeculi, sed etiam in perpetuum erit cum eis. Et ideo Origenes aliter exponit, dicens, quod
Christus cum perfectis non peccantibus mortaliter, est semper, sed cum imperfectis non est, quia cum peccant,
recedit ab eis. Discipuli vero post modicum tempus recessuri erant a Christo, et scandalum passuri, et eum
276

