electos Dei? Christus est qui iustificat, quis est qui condemnet? secundo modo nolite putare quod ego
accusaturus sum vos apud patrem, quia non ero accusator, sed iudex. Supra eodem: pater omne iudicium dedit
filio.
Tertio modo nolite putare quod ego, tantum scilicet, accusaturus sum vos apud patrem de hoc quod facitis mihi;
sed etiam Moyses accusabit vos de hoc quod non creditis ei in his quae de me dixit.
Et ideo subdit est qui accusat vos Moyses, in quo speratis, quia creditis per praecepta eius salvari.
Accusat autem eos Moyses dupliciter. Materialiter, quia ex hoc quod praetergressi sunt mandata eius, sunt
accusandi; Rom. II, 12: quicumque in lege peccaverunt, per legem iudicabuntur. Item accusat eos, quia Moyses
et alii sancti potestatem habebunt in iudicio; Ps. XLIX, 6: gladii ancipites in manibus eorum etc..
Rationem contrarietatis ponit dicens si enim crederetis Moysi, crederetis forsitan et mihi, ut patet Deut. XVIII,
15: prophetam suscitabit Deus de gente tua et de fratribus tuis sicut me: ipsum audies, et in omnibus sacrificiis,
quae erant figura Christi.
Et dicit forsitan, ad designandum voluntatem liberi arbitrii: non quod in Deo sit aliquod dubium.
Consequenter cum dicit si autem illius litteris non creditis, quomodo verbis meis credetis? ponit signum huius
contrarietatis sumptum a maiori, negando per comparationem ad duo. Primo personae ad personam: licet enim
Christus simpliciter maior esset Moyse, tamen in reputatione Iudaeorum Moyses erat maior, et ideo dicit si non
creditis Moysi, nec mihi credetis.
Secundo per comparationem ad modum tradendi: quia Moyses praecepta dedit in scriptis, quae possunt diutius
meditari, nec tradi oblivioni de facili; et ideo magis obligant ad credendum. Christus vero tradidit verbis; et
quantum ad hoc dicit si non creditis litteris illius, quarum libros apud vos habetis, quomodo credetis verbis meis?
|+6 Capitulus 6
|#1 Lectio 1
Posita doctrina de vita spirituali qua Christus regeneratos vivificat, consequenter evangelista agit de spirituali
nutrimento quo Christus vivificatos sustentat, et primo ponit visibile miraculum, quod fecit Christus exhibendo
nutrimentum corporale; secundo agit de nutrimento spirituali, ibi respondit eis Jesus, et dixit: amen, amen dico
vobis, quaeritis me, non quia etc..
Circa primum duo facit.
Primo ponit miraculum visibile de nutrimento corporali; secundo ostendit effectum miraculi, ibi illi ergo
homines cum vidissent etc..
Circa miraculum duo ponit: scilicet eius circumstantias, et eius patratione, ibi et cum sublevasset oculos Jesus.
Circa primum tria facit.
Primo describit multitudinem quam pavit; secundo determinat locum ubi pavit, ibi subiit ergo in montem Jesus;
tertio tempus quando pavit, ibi erat autem proximum Pascha etc..
Circa primum tria facit.
Primo determinat locum quo multitudo eum sequitur; secundo turbam sequentem; tertio causam sequelae
assignat.
Quo autem turba Dominum sequeretur, insinuat evangelista cum dicit post haec abiit Jesus trans mare Galilaeae;
idest, post mystica verba quae Dominus de sua potestate dixerat.
Mare autem istud Galilaeae frequenter in Scriptura et in diversis locis nominatur. Quia autem istud mare non est
salsum, sed est quaedam congregatio aquarum ex influxu iordanis, ideo a Luca dicitur stagnum, ut habetur Lc. V,
1; quia vero secundum proprietatem Hebraici idiomatis, omnes congregationes aquarum vocantur maria,
secundum illud Gen. I, 10: congregationesque aquarum appellavit maria, ideo dicitur mare. Sed Genesareth
cognominatur a natura loci: nam multum fluctuat ex reverberatione ventorum, qui ex ipsis aquae resolutionibus
generantur: unde Genesareth in Graeco, idem est quod auram generans. Denominatur etiam Galilaeae a Galilaea
provincia, in qua est. Tiberiadis vero a civitate sic dicta, quae erat ex una parte ipsius maris, ex opposito habens
civitatem capharnaum ex alia parte, quae prius vocabatur zenereth, sed postea ab Herode tetrarcha instaurata in
honorem tiberii caesaris, tiberias appellata fuit.
Ratio autem litteralis quare Jesus abiit trans mare, assignatur a chrysostomo, ut Christus cederet furori et
turbationi Iudaeorum, quam conceperant contra Christum propter ea quae de se supra dixerat. Unde, ut ipse dicit,
sicut iacula cum in durum aliquod incidunt gravius feriunt, quae autem non habuerint aliquod obvians,
dissolvuntur cito immissa, et quiescunt; ita et cum audacibus hominibus impetuose et resistendo incesserimus,
saeviunt magis; si autem eis cesserimus, facile mollimus eorum insaniam.
Propterea Christus furorem Iudaeorum ex praemissis sermonibus natum, secedendo trans mare, mitigavit; dans
nobis in hoc exemplum simile faciendi. Eccli. VIII, 14: ne stes contra faciem contumeliosi.
Mystice autem per mare, praesens saeculum turbidum designatur; Ps. Ciii, V. 25: hoc mare magnum et
spatiosum manibus.

130

