Dicit ergo in illo die non rogabitis me quidquam. Ubi secundum quod Augustinus dicit, ubi nos habemus
rogabitis, Graeci habent quoddam verbum quod duo significat, scilicet petere et interrogare; et ideo potest
dupliciter intelligi in illo die non me rogabitis quidquam, idest nihil a me petetis, vel nihil me interrogabitis.
Dicit ergo: in illo die. Quis autem sit iste dies, patet ex supra dictis scilicet iterum autem videbo vos. Quod potest
intelligi de resurrectione, et de visione in gloria.
De primo exponitur, secundum chrysostomum in illo die, scilicet quando a mortuis resurrexero, me non
interrogabitis quidquam; idest non dicetis: ostende nobis patrem, et huiusmodi.
Sed contra hanc expositionem obiicit Augustinus: quia discipuli post resurrectionem dicunt, Act. I, 6: si in
tempore hoc restitues regnum Israel? et infra ult., 19, interrogat Petrus dicens: hic autem quid? sed, sustinendo
expositionem chrysostomi, dicendum, quod Dominus illum diem vocat non solum diem resurrectionis, sed etiam
diem illum quo a spiritu sancto docendi erant; supra eodem: cum autem venerit ille spiritus veritatis, docebit vos
omnem veritatem.
Et sic confuse loquens de tempore illo, includit etiam adventum spiritus sancti; quasi dicat in illo die, dato
scilicet spiritu sancto, me non interrogabitis, quoniam scietis omnia per spiritum sanctum; I Io. II, 27: unctio
docet nos de omnibus. Item, secundum eumdem: in illo die adventus spiritus sancti, non me interrogabitis
quidquam, idest, nulla erit vobis necessitas me rogandi.
Sed numquid post resurrectionem apostoli non fecerunt aliquam orationem Christo? videtur quod sic; II cor. c.
XII, 8, dicit apostolus: propter quod ter Dominum rogavi, idest Christum.
Responsio. Dicendum, quod in Christo erat duplex natura: scilicet humana, per quam est mediator Dei et
hominum: I Tim. II, 5, et divina, per quam est Deus unus cum patre.
Christus autem secundum quod homo, non erat talis mediator ut numquam nos Deo coniungeret, sicut aliqui
mediatores qui numquam extrema coniungunt. Coniungit ergo nos patri. Eadem autem est coniunctio ad Deum
patrem et ad Christum secundum divinam naturam; unde dicit: non necesse habebitis ut utamini mea mediatione,
inquantum homo. Sic ergo in illo die non rogabitis me, quasi mediatorem, quia per vos habebitis accessum ad
Deum; sed rogabitis me ut Deum. Et licet Christus interpellet pro nobis, ut dicit apostolus ad Rom. VIII, 34,
ecclesia tamen non rogat eum ut interpellantem: unde non dicimus: Christe, ora pro nobis; sed rogat ipsum ut
Deum: inhaerens ei ut Deo, per amorem et fidem.
Secundum Augustinum exponitur de die visionis gloriae, hoc modo: in illo die, quando videbo vos in gloria, me
non rogabitis, idest, nil petetis, quia nil desiderandum remanebit, cum omnia bona superabundent nobis in patria;
Ps. XV, 10: adimplebis me laetitia cum vultu tuo; et iterum, Ps. XVI, 15: satiabor cum apparuerit gloria tua. Item
nil interrogabitis, quia pleni eritis cognitione Dei; Ps. XXXV, 10: in lumine tuo videbimus lumen.
Sed contra utrumque obiicitur, quia sancti in patria orant: secundum illud iob V, 1: voca si est qui tibi
respondeat, et ad aliquem sanctorum convertere. Et II mac.
Ult. Dicitur, quod hic orabat pro populo suo. Nec potest dici, quod pro aliis rogent, non pro se; quia dicitur Apoc.
VI, 10: usquequo non iudicas sanguinem nostrum? item sancti interrogant: erunt enim aequales Angelis, ut
dicitur Matth. XXII, 30, sed Angeli interrogant dicentes: quis est iste rex gloriae? et in Is. Lxiii, 1: quis est iste
qui venit de edom? quae est vox Angelorum, secundum dionysium. Ergo et sancti interrogant.
Sed quantum ad utramque est duplex responsio.
Primo, quia tempus gloriae potest considerari dupliciter: secundum gloriae inchoationem, et secundum plenariam
consummationem.
Tempus autem inchoationis gloriae est usque ad diem iudicii: nam sancti quantum ad animam receperunt
gloriam, sed aliquid adhuc expectant ad recipiendum, scilicet gloriam corporis in se, et quantum ad alios, ut
impleatur numerus electorum; et sic usque ad iudicii diem et petere possunt et interrogare, non tamen de his quae
pertinent ad essentiam beatitudinis. Tempus autem gloriae consummatae plenarie est post diem iudicii, post
quam nihil restat petendum, nihil cognoscendum; et de eo dicit in illo die, scilicet gloriae consummatae, nil
petetis, nil interrogabitis.
Quod autem dicitur de Angelis, quod interrogant, verum est de mysteriis humanitatis et incarnationis Christi, non
autem divinitatis.
Hic promittit impetrandi opportunitatem: quod quidem continuatur dupliciter.
Uno modo, secundum chrysostomum, ut referatur ad tempus resurrectionis, et adventum spiritus sancti; quasi
dicat: verum est quod in illo die resurrectionis et spiritus sancti non interrogabitis me, tamen habebitis meum
auxilium, quia petetis in nomine meo, a patre, ad quem habebitis accessum per me.
Alio modo, secundum Augustinum: in illo die, gloriae meae, non rogabitis quidquam, sed interim, dum in
peregrinatione huius miseriae conversamini, si quid petieritis patrem, dabit vobis. Et secundum hoc si quid
petieritis patrem etc., non refertur ad hoc quod dicit in illo die, sed ad ea quae praecedunt illum diem.
Ponit autem Dominus septem conditiones bonae orationis. Prima est ut petantur bona spiritualia; et hoc cum dicit
si quid. Quod enim est penitus terrenum, etsi in se sit aliquid, comparatum tamen ad spiritualia, nihil est; Sap.
VII, 8: divitias nihil esse duxi in comparatione illius; Ier. IV, V. 23: aspexi terram, et vacua erat et nihil.
Sed contra. Matth. VI, docet Dominus petere temporalia, ibi: panem nostrum quotidianum. Sed dicendum, quod
temporale petitum relatum ad spirituale iam est aliquid.
323

