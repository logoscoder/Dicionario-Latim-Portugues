significat praeteritum; sum temporis praesentis est. Ut ergo ostenderet se esse aeternum, et esse suum esse
aeternitatis insinuet, non ait ante Abraham ego fui sed ante Abraham ego sum nam esse aeternum non novit
tempus praeteritum et futurum, sed in uno indivisibili includit omne tempus. Unde dici potest illud Ex. III, 14:
qui est misit me ad vos; et ego sum qui sum. Ante ergo vel post Abraham habuit esse, qui et accedere potuit per
exhibitionem praesentis, et recedere per cursum vitae.
Aliud est, secundum Augustinum, quia cum loqueretur de Abraham, qui creatura est, non dixit antequam
Abraham esset sed antequam fieret. Sed loquens de se, ut ostendat quod non est factus ut creatura, sed ab aeterno
de essentia patris genitus, non dicit, ego fio, sed ego sum, qui in principio erat verbum; supra I Prov. VIII, 25:
ante omnes colles generavit me Dominus.
Consequenter cum dicit tulerunt ergo lapides ut iacerent in eum, ponitur intentio Iudaeorum contra Christum: et
primo ponitur Iudaeorum persecutio; secundo Christi evasio. Sed persecutio Iudaeorum procedit ex infidelitate.
Nam mentes infidelium aeternitatis verba sustinere non valentes, nec intelligere ea, reputabant blasphemiam; et
ideo, secundum legis mandatum, eum tamquam blasphemum lapidare volentes, tulerunt lapides, ut iacerent in
eum etc..
Et, ut dicit Augustinus, tanta duritia lapidum, quo curreret nisi ad lapides? inf. X, 33: de bono opere non
lapidamus te. Simile faciunt qui ex duritia cordis non intelligentes veritatem aperte prolatam, blasphemant
proferentem, unde dicitur in canonica Iudae: quaecumque non noverunt, blasphemant.
Evasio autem Christi est ex eius potestate: unde sequitur Jesus autem abscondit se, qui scilicet si divinitatis suae
potentiam exercere voluisset in suis actibus, eos ligaret, aut in poenas subitae mortis obrueret.
Abscondit autem se, specialiter propter duo.
Primo ut daret fidelibus suis exemplum declinandi persecutores suos; Matth. X, 23: si vos persecuti fuerint in
una civitate, fugite in aliam. Secundo, quia non elegerat hoc genus mortis, sed potius in ara crucis voluit
immolari; et quia nondum impletum erat tempus, adhuc fugit. Sic ergo tamquam homo a lapidibus fugit. Non
autem abscondit se sub lapide vel in angulo, sed potestate suae divinitatis, invisibilem se eis exhibens, exivit, et
recessit de templo. Simile fecit, Lc. IV, 29, quando voluerunt eum praecipitare de supercilio montis. Per quod, ut
Gregorius dicit, datur intelligi quod illis ipsa veritas absconditur, qui eius verba sequi contemnunt.
Eam quippe quam non invenit humile veritas fugit mentem; Is. VIII, 17: qui abscondit faciem suam a domo
Iacob.
Et similiter etiam quia debebat eos, correctionem et veritatem non suscipientes, relinquere, et ire ad gentes;
Matth. XXIII, 38: ecce relinquetur vobis domus vestra deserta.
|+9 Capitulus 9
|#1 Lectio 1
Postquam Dominus doctrinae suae illuminativam virtutem ostendit verbo, hic consequenter confirmat eam facto,
caecum corporaliter illuminando.
Et circa hanc illuminationem tria ponuntur.
Primo infirmitas; secundo infirmitatis sanatio, ibi hoc cum dixisset, expuit in terram etc.; tertio de sanatione,
Iudaeorum disceptatio, ibi itaque vicini etc..
Circa primum duo facit.
Primo ponitur infirmitas; secundo inquiritur causa eius, ibi interrogaverunt eum discipuli.
Sciendum est circa primum, quod Jesus abscondens se, et de templo recedens, dum praeteriret, vidit hunc
caecum.
Et hoc est quod dicit et praeteriens Jesus, vidit hominem caecum a nativitate. Ubi tria considerantur. Primo
quidem praeterivit, ut declinaret Iudaeorum furorem; Eccli. VIII, 13: ne accendas carbones peccatorum, arguens
eos, et ne incendaris flamma ignis peccatorum illorum. Secundo ut emolliret Iudaeorum duritiam ex miraculo
facto et fiendo; infra c. XV, 24: si opera non fecissem in eis quae nemo alius fecit, peccatum non haberent.
Tertio ut per operationem signi, verba sua firmaret; nam facta Domini, eorum quae dicta sunt a se, faciunt fidem;
Mc. Ult., 20: sermonem confirmante, sequentibus signis.
Mystice autem, secundum Augustinum, genus humanum est iste caecus. Nam spiritualis caecitas peccatum est,
Sap. II, 21: excaecavit eos malitia eorum. Qui a nativitate caecus est, quia ex sua origine trahit peccatum.
Haec enim caecitas contigit per peccatum in homine primo, de quo omnes originem traduximus; Eph. II, 3: eratis
natura, idest naturali origine, filii irae.
Consequenter cum dicit et interrogaverunt eum discipuli eius, agitur de causa ipsius infirmitatis, et primo
inquiritur causa ipsius a discipulis; secundo manifestatur a Christo, ibi neque hic peccavit.
Circa primum tria quaerenda occurrunt. Primum est causa inquisitionis discipulorum a Christo, quae est, ut
chrysostomus dicit, quia Jesus egrediens de templo, et videns hunc caecum, valde studiose respexit, quasi videns
in eo materiam operandae virtutis; ita ut discipuli hoc videntes, scilicet eum studiose videntem, moti fuerunt ad
interrogandum.

195

