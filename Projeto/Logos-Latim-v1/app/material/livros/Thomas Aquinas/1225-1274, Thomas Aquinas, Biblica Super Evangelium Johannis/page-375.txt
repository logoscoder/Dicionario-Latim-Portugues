erunt in resurrectione mortuorum, quibus dictum est: capillus de capite vestro non peribit: sed ubi membra, ut
praeciderentur, percussa sunt vel secta, ibi cicatrices, sed in eisdem membris redditis, non perditis apparebunt.
Sed, secundum Gregorium, cum quod incorruptibile est, palpari non possit, quomodo Dominus corpus suum,
quod incorruptibile erat, palpandum praebuit? Rom. VI, V. 9: Christus resurgens ex mortuis iam non moritur.
Unde hac ratione motus eutyches haereticus dixit, quod corpus Christi et corpora omnium resurgentium non
erunt palpabilia, sed subtilia et spiritualia ad modum venti et spirituum.
Sed quia hoc est contra illud quod Dominus dicit Lc. Ult., 39: palpate et videte quia spiritus carnem et ossa non
habet, incorruptibilem ergo et palpabilem se Dominus demonstravit, ut ostenderet corpus suum esse post
resurrectionem eiusdem naturae, quod fuerat corruptibile, et induerat incorruptionem, I Cor. XV, 53, et alterius
gloriae: quia quod crassum et ignobile fuerat, surrexit in gloria et subtile per effectum spiritualis potentiae.
Sed addit et vide manus, quae pependerunt in cruce, et mitte in latus, lancea perforatum, et cognosce me illum
eumdem esse qui pependit in cruce. Mystice autem per digitum discretio designatur, per manus opus nostrum.
Monet ergo et digitum et manus in latus suum mittere, ut quidquid nobis est discretionis, et operis, in Christi
servitium expendamus: Gal. Ult., 14: mihi autem absit gloriari nisi in cruce Domini nostri Jesu Christi.
Et petit promissi solutionem, dicens et noli esse incredulus, sed fidelis.
Apoc. II, 10: esto fidelis usque ad mortem.
Consequenter cum dicit respondit thomas etc., ponitur thomae confessio: ubi apparet quod statim factus est
thomas bonus theologus, veram fidem confitendo: quia humanitatis Christi, cum dicit Dominus meus. Sic enim
vocabant eum ante passionem; supra XIII, 13: vos vocatis me magister et Domine>. Item divinitatis: quia Deus
meus.
Ante enim non vocabant eum Deum, nisi quando Petrus dixit Matth. XVI, 16: tu es Christus filius Dei vivi. I Io.
Ult., 20: hic est verus Deus, et vita aeterna; Ps. Xcvii, V. 28: Deus meus, et confitebor tibi.
Tarditatem autem thomae Dominus arguit dicens quia vidisti me, thoma, credidisti, et primo reprehendit eius
tarditatem; secundo commendat aliorum ad credendum facilitatem, ibi beati qui non viderunt et crediderunt.
Dicit ergo quia vidisti me.
Ubi est una dubitatio, quia cum fides sit substantia sperandarum rerum, argumentum non apparentium, ut dicitur
Hebr. XI, 1, quomodo hic Dominus dicit quia vidisti me, credidisti? sed dicendum, quod aliud vidit, et aliud
credidit. Vidit hominem et cicatrices, et ex hoc credidit divinitatem resurgentis.
Sed secunda dubitatio est, quia thomae petenti nisi videro et tetigero, Deus utrumque exhibuit, scilicet tactum et
visum; ergo debuit dicere, quia vidisti et tetigisti, credidisti.
Respondeo dicendum, secundum Augustinum, quod sensu visus utimur pro quolibet sensu. Dicimus enim: vide
quomodo calet, quomodo sonat, quomodo sapit, quomodo redolet.
Dicit ergo: infer digitum tuum huc, et vide; non quod in digito sit visus, sed dicitur quasi: tange et experire; ita et
hic quia vidisti me, idest quia expertus es etiam per tactum.
Vel dicendum, quod thomas videns vulnera et cicatrices confusus est in seipso, et antequam poneret digitum
credidit, et dixit: Dominus meus et Deus meus. Sed tamen Gregorius dicit, quod tetigit, et ad visum confessus
est.
Consequenter cum dicit beati qui non viderunt et crediderunt, commendat facilitatem aliorum ad credendum; et
hoc specialiter ad nos pertinet. Utitur autem praeterito pro futuro propter certitudinem.
Sed contra hoc Lc. X, 23, dicitur: beati oculi qui viderunt quae vos videtis. Ergo magis beati qui viderunt quam
qui non viderunt.
Respondeo, quod duplex est beatitudo. Una est rei, quae consistit in munere divino, de quo quanto alicui plus
conceditur, tanto beatior est; et sic quantum ad hoc beati sunt oculi qui vident, quia hoc est munus gratiae.
Alia est beatitudo spei, quae consistit in merito; unde secundum hanc tanto quis est beatior, quanto potest plus
mereri. Plus autem meretur qui credit et non vidit, quam qui videns credit.
Hic ponitur epilogus: et primo ponitur insufficientia huius Scripturae; secundo eius utilitas, ibi haec autem
scripta sunt ut credatis etc..
Insufficientia quidem apparet, quia multa et alia fecit Jesus signa et facta quae non sunt scripta in libro hoc. Iob
XXVI, 14: ecce haec ex parte dicta sunt viarum eius: et cum vix parvam stillam sermonis eius audierimus, quis
poterit tonitruum magnitudinis illius intueri? Eccli. XLIII, 36: multa sunt abscondita maiora his: pauca enim
videmus eius. Sed secundum chrysostomum, hoc ideo dicit, quia pauciora miracula narrat Ioannes quam alii
evangelistae. Et ideo ne videretur ea negare, dicit hoc: et ideo specialiter subdit quae non sunt scripta in libro
hoc.
Vel hoc refertur ad passionem et resurrectionem; quasi, multa ostensiva suae resurrectionis post resurrectionem
fecit in conspectu discipulorum, quae non ostendit aliis. Act. X, V. 40: dedit eum manifestum fieri non omni
populo, sed testibus praeordinatis a Deo.
Ponitur et huius utilitas, quia effectus fidei, quia haec scripta sunt ut credatis quia Jesus Christus est filius Dei, et
ut credentes vitam habeatis in nomine eius. Ad hoc enim est tota Scriptura novi et veteris testamenti; Ps.
XXXIX, 9: in capite libri scriptum est de me; supra V, 39: scrutamini Scripturas... Quoniam ipsae sunt quae
testimonium perhibent de me. Item fructus vitae, quia ut credentes vitam habeatis, hic vitam iustitiae, quae
375

