quomodo filius Dei, filius hominis est; quomodo ex duabus naturis fit una persona Christi? Is. IX, 6: vocabitur
nomen eius admirabilis.
Est etiam mirabile quomodo Christus sit sub sacramento.
Consequenter cum dicit qui venit ad me, non esuriet, assignat rationem expositionis, et hoc ex effectu istius
panis. Panis enim corporalis comestus non in perpetuum famem aufert, cum corrumpatur et deficiat; et ideo
exigitur ad nutrimentum; panis autem spiritualis dans per se vitam, numquam corrumpitur; et ideo homo semel
comedens, numquam esurit. Et ideo dicit qui venit ad me, non esuriet; et qui credit in me, non sitiet in aeternum.
Hoc autem quod dicit, scilicet qui venit et qui credit, non esuriet nec sitiet, non differunt, secundum Augustinum,
quia idem est venire ad eum, et credere in eum: quia ad Deum venimus non passibus corporis, sed mentis,
quorum primus est fides. Idem est etiam comedere et bibere: utroque enim significatur aeterna satietas, ubi nulla
est egestas.
Mt. V, 6: beati qui esuriunt et sitiunt iustitiam, quoniam ipsi saturabuntur: ut sit idem cibus sustentans, et potus
refrigerans.
Causa autem quare temporalia non auferunt sitim in perpetuum, una quidem est, quia non simul sumuntur, sed
paulatim, et quasi cum motu, et ideo semper restat aliquid sumendum; et propter hoc, sicut consurgit delectatio et
satietas ex iam sumpto, ita et desiderium restat ex sumendo. Alia vero est, quia corrumpuntur, unde remanet
memoria ex corrupto, et generatur iterato desiderium eorum. Spiritualia vero et simul sumuntur, et non
corrumpuntur nec deficiunt; et ideo eorum satietas manet in perpetuum. Apoc. VII, 16: non esurient neque
sitient. Ps. XV, 10: adimplebis me laetitia cum vultu tuo, delectationes in dextera tua, idest in spiritualibus bonis,
usque in finem.
Consequenter cum dicit sed dixi vobis etc., ponitur exponendi necessitas.
Posset enim aliquis dicere: nos quaesivimus panem; sed tu non respondes: dabo vobis illum vel non dabo; sed
potius dicis: ego sum panis vitae; et ideo non videtur bona responsio tua. Sed quod bona sit, ostendit Dominus
dicens dixi vobis quia et vidistis me, et non credidistis: quod idem est ac si aliquis haberet panem coram se,
ignorans illum et dicatur ei: ecce panis coram te est.
Et ideo dicit dixi vobis (ego sum panis vivus) et vidistis me, et non credidistis; idest, desideratis panem, et
habetis illum coram vobis; et tamen non sumitis, quia non creditis.
In quo eorum incredulitatem improperat eis; infra XV, 24: sed viderunt, et oderunt me et patrem meum.
Consequenter cum dicit omne quod dat mihi pater, ad me veniet, ostendit quomodo acquiratur, et primo ponit
modum acquirendi; secundo fidem perventionis, ibi et eum qui venit ad me, non eiiciam foras; tertio manifestat
quod dicit, ibi quia descendi de caelo etc..
Sciendum est circa primum, quod ipsum credere nostrum est nobis ex dono Dei.
Eph. II, 8: gratia salvati estis, et non ex vobis, Dei enim donum est; Phil. I, 29: vobis datum est ut non solum in
illum credatis, sed ut etiam pro illo patiamini. Dicitur autem quandoque Deus pater dare filio homines credentes,
sicut hic omne quod dat mihi pater, ad me veniet. Quandoque filius dat patri, sicut illud I Cor. XV, 24: cum
tradiderit regnum Deo et patri. Ex quo intelligimus quod sicut pater dans non adimit sibi regnum, ita nec filius.
Pater autem filio dat, inquantum facit hominem verbo suo adhaerere. I Cor. I, V. 9: per quem, scilicet patrem,
vocati estis in societatem filii eius. Filius vero tradit patri, inquantum verbum est manifestativum ipsius patris.
Infra XVII, 6: pater, manifestavi nomen tuum hominibus. Sic ergo dicit omne quod dat mihi pater, ad me veniet;
idest, qui in me credunt, quos pater mihi facit adhaerere ex dono suo.
Sed diceret forte aliquis, quod non necessarium est quod aliquis dono Dei utatur: multi enim recipiunt donum
Dei, qui non utuntur eo. Quomodo ergo dicit omne quod dat mihi pater, ad me veniet? ad quod dicendum est,
quod in datione ista non solum intelligitur habitus, qui est fides et huiusmodi, sed etiam interior instinctus ad
credendum. Quidquid autem facit ad salutem, totum est ex dono Dei.
Sed restat quaestio: quia si omne quod dat pater Christo, ad eum vadit, ut ipse dicit, illi soli ad Deum vadunt
quos pater dat ei; non ergo debet imputari illis qui non vadunt, cum non dentur ei.
Ad quod dicendum, quod non imputatur eis, si absque auxilio Dei ad fidem venire non possunt, sed hoc ei
imputatur qui non venit, quia impedimentum praestat quod non veniat, avertens se a salute, cuius via quantum in
se est, omnibus est aperta.
Finis autem perventionis ponitur cum dicit et eum qui venit ad me non eiiciam foras. Posset enim aliquis dicere:
veniemus ad te; sed tu non recipies nos. Et ideo dicit, hoc excludens, eum qui venit ad me, passibus fidei et bonis
operationibus, non eiiciam foras, in quo dat intelligere, esse se intus: illud est enim intus unde exitur foras.
Attendamus ergo quid sit istud intrinsecum, et quomodo inde eiiciantur.
Sciendum quidem igitur est, quod omnia visibilia cum dicantur esse quasi quaedam exteriora respectu
spiritualium, quanto aliquid est magis spirituale, tanto magis est intrinsecum.
Ergo duplex est intrinsecum. Unum est profundissimum, scilicet gaudium vitae aeternae, quod, secundum
Augustinum, est magis penetrale et dulce secretum sine taedio, sine amaritudine malarum cogitationum, sine
interpellatione tentationum et dolorum; de quo dicitur Matth. XXV, 21: intra in gaudium Domini tui. Et Ps.
XXX, 21: abscondes eos in abscondito faciei tuae; idest, in plena visione tuae essentiae. Et ab hoc intrinseco

141

