Et ad hoc respondet Augustinus dicens, quod istud nomen hoc loco fuit simoni impositum; sed quod dicit ei
Dominus in matth.
Tu es Petrus etc. Non est nominis impositio, sed impositi nominis commemoratio, ut quasi utatur illo nomine
tamquam iam imposito.
Alii autem dicunt, quod hoc nomen fuit impositum simoni quando Dominus dixit ei tu es Petrus, et super hanc
petram aedificabo ecclesiam meam. Hic vero non imponit ei hoc nomen, sed praesignat quod sit ei postmodum
imponendum.
Tertia quaestio est de vocatione Petri et Andreae: quia hic dicitur, quod fuerunt vocati iuxta iordanem, quia
fuerunt discipuli Ioannis; et Matth. IV, 18 dicitur, quod Christus vocavit eos iuxta mare Galilaeae.
Et ad hoc dicendum, quod triplex fuit vocatio apostolorum. Prima fuit ad cognitionem, seu familiaritatem, et
fidem; et de hac dicitur hic. Secunda fuit in officii praesignatione, de qua habetur Lc. V, 10: ex hoc eris homines
capiens. Tertia fuit ad apostolatum, de qua dicitur Matth. IV, 18 s., quae fuit perfecta, quia postea non redierunt
ad propria.
|#16 Lectio 16
Posito fructu qui provenit ex praedicatione Ioannis, et eius discipuli, consequenter evangelista manifestat
fructum qui provenit ex praedicatione Christi, et primo agit de conversione unius discipuli ad praedicationem
Christi; secundo de conversione aliorum ad praedicationem discipuli ad Christum conversi, ibi invenit Philippus
Nathanaelem etc..
Circa primum tria facit.
Primo ponitur discipuli vocandi occasio; secundo subditur ipsius discipuli vocatio; tertio describitur vocati
discipuli conditio, ibi erat autem Philippus a bethsaida.
Occasio quidem vocationis fuit exitus Jesu a Iudaea. Et ideo dicitur in crastinum autem voluit exire, scilicet Jesus
a Iudaea, in Galilaeam, et invenit Philippum.
Ratio autem exitus Jesu in Galilaeam assignatur triplex: duae videlicet litterales, quarum una est quia postquam
baptizatus fuerat a Ioanne, volens honorem deferre baptistae, exivit in Galilaeam, a Iudaea recedens, ne sua
praesentia offuscaret, et minueret Ioannis magisterium, dum adhuc statum haberet: docens nos honore invicem
praevenire, ut dicitur Rom. XII, 10.
Secunda ratio est quia in Galilaea non sunt insignes personae, infra VII, 52: a Galilaea propheta non surgit etc. Et
ideo voluit exire illuc Jesus, et eligere inde principes orbis terrae, qui sunt prophetis maiores, ut per hoc suam
virtutem ostendat. Ps. Cvi, 35: posuit desertum in stagna aquarum.
Tertia ratio est mystica: quia Galilaea interpretatur transmigratio. Voluit ergo exire a Iudaea in Galilaeam ut
insinuaret quod in crastinum, idest in die gratiae, scilicet evangelii, exiret a Iudaea in Galilaeam, idest ad gentes
salvandas; infra VII, 35: numquid hic iturus est in dispersionem gentium? vocatio ergo discipuli est ad
sequendum; et ideo dicit invenit Philippum, et dicit ei: sequere me.
Et nota, quod aliquando homo invenit Deum, sed quasi ignotum; Prov. VIII, 35: qui invenerit me, inveniet vitam,
et hauriet salutem a Domino. Aliquando Deus invenit hominem, sed ut eum manifestet, et magnificet; Ps.
Lxxxviii, 21: inveni David servum meum. Et sic Christus invenit Philippum, ut eum ad fidem et gratiam vocet:
et ideo statim dicit sequere me.
Quaestio est quare Jesus a principio non vocavit discipulos.
Ad quod respondet chrysostomus, quod noluit a principio aliquem vocare, antequam aliquis spontaneus ei
adhaereret per praedicationem Ioannis: quia homines magis exemplo trahuntur quam verbis Ex. XXVI, cortina
trahit cortinam.
Quaeritur etiam quare Philippus statim ad unum verbum secutus est Christum, cum Andreas eum secutus fuerit
audiens a Ioanne de Christo, Petrus autem ab Andrea.
Ad hoc est triplex responsio. Una, quia Philippus iam instructus erat a Ioanne; quia, secundum unam
expositionem supra positam, ille alius, qui cum Andrea secutus est Christum, erat Philippus. Alia ratio est quia
vox Christi virtutem quamdam habebat ut non solum exterius, sed etiam interius cor moveret; Ier. XXIII, 29:
verba mea sunt quasi ignis.
Non enim vox Christi solum exterioribus dicebatur, sed fidelium interiora ad eius inflammabat amorem. Tertio,
quia forte Philippus iam de Christo fuerat instructus ab Andrea et Petro, quia ex eadem villa erant; quod
evangelista videtur innuere per hoc quod subdit erat autem Philippus a bethsaida civitate Andreae et Petri.
In quo discipuli vocati conditio exprimitur: quia erat a bethsaida.
Et sic congruit mysterio. Bethsaida enim domus venatorum interpretatur: ut ostendat quales tunc animo erant
Philippus, Petrus et Andreas, et quod de domo venatorum, congrue venatores ad capiendas animas ad vitam
vocaret. Ier. XVI, 16: mittam meos venatores etc..
Consequenter ponitur fructus discipuli ad Christum conversi, et primo ponitur inchoatio fructus facta a discipulo;
secundo consummatio facta per Christum, ibi vidit Jesus Nathanaelem.
Circa primum tria facit.

52

