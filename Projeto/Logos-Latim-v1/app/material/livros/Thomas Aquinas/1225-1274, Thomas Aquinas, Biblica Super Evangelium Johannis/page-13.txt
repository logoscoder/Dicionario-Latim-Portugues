Postquam evangelista esse et naturam divini verbi, quantum dici potest ab homine, insinuaverat, consequenter
manifestat eius virtutem. Et primo ostendit eius virtutem quantum ad omnia, quae in esse procedunt; secundo
specialiter quantum ad homines, ibi erat vita lux hominum.
Circa primum ponit tres clausulas, quas non distinguimus ad praesens, quia secundum diversas expositiones
sanctorum sunt diversimode distinguendae.
Prima ergo clausula est omnia per ipsum facta sunt; quae inducitur ad ostendendum tria de verbo. Et primo,
secundum chrysostomum, ad ostendendum aequalitatem verbi ad patrem.
Sicut enim dictum est supra, evangelista excluserat errorem Arii, ostendens coaeternitatem filii ad patrem per
hoc quod dixerat hoc erat in principio apud Deum, hic vero eumdem errorem excludit, ostendendo
omnipotentiam filii, dicens, omnia per ipsum facta sunt. Esse enim principium omnium factorum proprium est
Dei magni omnipotentis, iuxta illud Ps. Cxxxiv, 6: omnia quaecumque Dominus voluit, fecit in caelo et in terra.
Verbum ergo per quod facta sunt omnia, est Deus magnus et coaequalis patri.
Secundo, ad ostendendum coaeternitatem verbi ad patrem, secundum Hilarium.
Quia enim per hoc quod dixerat in principio erat verbum, posset aliquis intelligere hoc dictum fuisse de principio
creaturarum, id est fuisse aliquod tempus ante omnem creaturam, in quo verbum non erat, ideo hoc excludens
evangelista dixit omnia per ipsum facta sunt. Si enim omnia sunt facta per verbum ergo et ipsum tempus. Ex quo
sic argumentatur: si omne tempus ab ipso factum est; ergo nullum tempus fuit ante ipsum; nec cum ipso; quia
ante omnia erat; ergo sunt ab aeterno coaeterni.
Tertio, secundum Augustinum, ad ostendendam consubstantialitatem verbi ad patrem.
Si enim facta omnia sunt per verbum, ergo ipsum verbum non potest dici factum: quia si est factum, est factum
per aliquod verbum, quia omnia per verbum facta sunt. Oportet ergo esse aliud verbum, per quod verbum, de quo
hic loquitur evangelista, sit factum.
Et illud verbum dicimus unigenitum Dei, per quem facta sunt omnia, quia nec factum est, nec creatura est; et si
non est creatura, necesse est dicere ipsum esse eiusdem substantiae cum patre, cum omnis substantia praeter
essentiam divinam facta sit. Substantia autem, quae creatura non est, Deus est. Verbum ergo, per quod omnia
facta sunt, consubstantiale est patri, cum nec factum, nec creatura sit.
Sic ergo habes verbi aequalitatem ad patrem, secundum chrysostomum, coaeternitatem secundum Hilarium, et
consubstantialitatem, secundum Augustinum per hoc quod dicit omnia per ipsum facta sunt.
Cavendi sunt autem hic tres errores.
Et primo error valentini. Ipse enim intellexit per hoc quod dicitur omnia per ipsum facta sunt, quod verbum
dederit causam creatori, quod mundum crearet, ut dicantur omnia sic per verbum facta, quasi ex verbo
processerit quod pater mundum creavit. Et hoc videtur ducere in positionem illorum, qui dicebant Deum
mundum fecisse propter aliquam exteriorem causam; quod est contra illud Prov. XVI, 4: universa propter
semetipsum operatus est Dominus.
Sed hoc est falsum, quia, sicut Origenes dicit, si verbum fuisset causa creatori praestans ei materiam ad
faciendum, non dixisset omnia per ipsum facta sunt, sed, e converso, omnia facta sunt per creatorem a verbo.
Secundo vitandus est error Origenis, qui dicit spiritum sanctum, inter omnia, factum esse per verbum, ex quo
sequitur ipsum esse creaturam: et hoc posuit Origenes.
Hoc autem est haereticum et blasphemum, cum spiritus sanctus eiusdem sit gloriae et substantiae et dignitatis
cum patre et filio, iuxta illud Matth. Ult., 19: docete omnes gentes, baptizantes eos in nomine patris, et filii, et
spiritus sancti; et iuxta illud I Io. V, V. 7: tres sunt qui testimonium dant in caelo, pater, verbum et spiritus
sanctus: et hi tres unum sunt. Cum ergo dicit evangelista omnia per ipsum facta sunt, non est intelligendum
simpliciter facta omnia, sed in genere creaturarum et rerum factarum. Quasi dicat: omnia, quae facta sunt, per
ipsum facta sunt. Alias, si simpliciter intelligatur, sequeretur patrem et spiritum sanctum factos per ipsum: quod
est blasphemum. Igitur nec pater, nec aliquid substantiale patri, per verbum factum est.
Tertio vitandus est alius error ipsius Origenis.
Ipse enim sic omnia facta esse per verbum dixit, sicut aliquid fit a maiori per minorem, quasi minor sit filius, et
ut organum patris. Sed quod per hanc praepositionem per non significetur minoritas in obliquo, scilicet filio, seu
verbo, patet ex pluribus Scripturae locis. Dicit enim apostolus, I Cor. I, 9, loquens de patre: fidelis Deus, per
quem vocati estis in societatem filii eius. Si ille, per quem fit aliquid, habet superiorem, ergo et pater superiorem
habebit; hoc autem est falsum; ergo per praepositionem per non significatur minoritas in filio, cum dicuntur
omnia facta per ipsum.
Ad maiorem autem evidentiam huius sciendum est, quod quando dicitur aliquid per aliquem fieri, haec
praepositio per denotat causalitatem in obliquo, respectu operationis aliquo modo, sed diversimode.
Cum enim operatio, secundum modum significandi, consideretur media inter operantem et operatum, potest
considerari ipsa operatio dupliciter. Uno modo secundum quod exit ab operante, qui est causa ipsius actionis;
alio modo secundum quod terminatur ad operatum.
Quandoque ergo praepositio per significat causam operationis, secundum quod exit ab operante; quandoque
autem, secundum quod terminatur ad operatum.

13

