ordine retrogrado. Cuius ratio est, quia cum recessus suus statim immineret, nec adhuc eis tribulationes
superventuras praenuntiaverat, ideo primo consolatus est eos de recessu. Sed quia iam ex praenuntiatis eis
tribulationibus videbantur magis affici ad tribulationes, quam ad recessum Christi, ideo hic primum consolatur
eos de his tribulationibus superventuris; secundo de recessu suo, ibi et nunc vado ad eum qui misit me.
Circa primum tria facit.
Primo manifestat suam intentionem; secundo praenuntiat discipulis tribulationum persecutionem, ibi absque
synagogis facient vos etc.; tertio subdit persecutionis rationem, ibi et haec facient vobis.
Dicit ergo: dixi quod Iudaei oderunt me et vos, quia non cognoverunt eum qui me misit. Et sunt inexcusabiles, et
spiritus sanctus et vos testificabimini contra illos. Sed haec omnia ideo locutus sum vobis, ut non scandalizemini;
idest ut cum venerint tribulationes quas praenuntio vobis, sitis absque scandalo. Et merito post promissionem
spiritus sancti scandalum prohibet, quia spiritus sanctus est amor, amor autem Dei diffusus est in cordibus nostris
per spiritum sanctum, qui datus est nobis: Rom. V, 5, et omnem propellit scandalum, Ps. Cxviii, 165: pax multa
diligentibus legem tuam, et non est illis scandalum. Amicorum autem est negligere damnum propter amicum, ut
dicitur Prov. XII, 26. Amicis ergo Dei non est scandalum, poenas et damna pati pro Christo. Quia vero ante
mortem Christi discipuli spiritum sanctum non acceperunt, ideo in passione Christi scandalizati sunt; Matth.
XXVI, 31: omnes vos scandalum patiemini in me in nocte ista. Sed post adventum spiritus sancti omnino absque
scandalo fuerunt.
Sed possent dicere discipuli: numquid est nobis materia scandali? immo, quia tribulationes multae supervenient
nobis, et primo quidem, exclusionis; secundo interfectionis.
Exclusionis quidem a consortio Iudaeorum, unde dicit absque synagogis facient vos; supra IX, 22: iam
conspiraverant Iudaei ut si quis confiteretur ipsum esse Christum, extra synagogam fieret. Et hoc intantum
invaluit quod aliqui ex principibus in Christum credentes timebant propter hoc publice confiteri, ut habetur supra
XII, 42.
Hanc exclusionem praenuntiat Lc. VI, 22: beati eritis cum vos oderint homines, et eiecerint nomen vestrum
tamquam malum propter filium hominis.
Sed numquid malum erat apostolis extra synagogam Iudaeorum fieri, cum ipsi essent ab eo recessuri? ad quod
dicendum, secundum Augustinum, quod in hoc erat eis tribulatio, quia per hoc dabat Dominus intelligere quod
Iudaei non erant recepturi Christum. Nam si Christum recepissent, eadem fuisset synagoga Iudaeorum et ecclesia
Christi; et qui converterentur ad ecclesiam Christi, conversi ad synagogam Iudaeorum fuissent.
Interfectionis autem: sed venit hora ut omnis qui interficit vos, arbitretur obsequium se praestare Deo. Haec
quidem verba possunt accipi quasi in consolationem discipulorum dicta, ut ly sed accipiatur adversative, ut sit
sensus: quasi consolari debetis ex hoc quod vobis facient, sed venit hora ut omnis qui interficit vos, arbitretur
obsequium se praestare Deo.
Sed qualis consolatio poterat eis esse, haec scilicet, ut omnis qui interficeret eos arbitraretur se obsequium
praestare Deo? ad quod dicendum, secundum Augustinum, quod per hoc quod dixerat absque synagogis facient
vos, dabatur intelligi quod illi qui converterentur ad Christum, statim a Iudaeis occidendi erant: et ideo ad eorum
consolationem dicit eis Dominus, quod tam multos Christo acquisituri erant, expulsi de Iudaeorum
congregationibus, ut eos extirpare non possent; et propter hoc mortem eis intentare studerent, ne omnes ad
nomen Christi sua praedicatione converterent.
Vel dicendum, quod in hoc praedixit eis tribulationem interfectionis.
Dicit autem arbitretur obsequium se praestare Deo, non diis, ut det intelligere hoc dici solum de persecutione
Iudaeorum; Matth. XXIII, 34: ecce ego mitto ad vos sapientes et Scribas; et ex illis occidetis et crucifigetis. Nam
martyres Christi occisi sunt a gentilibus, non tamen illi arbitrati sunt Deo sed diis suis solum obsequium se
praestare. Ideo autem Iudaei, Christi praedicatores occidentes, putabant Deo se praestare obsequium, quia zelum
Dei habebant, sed non secundum scientiam: credebant enim quod desereret Deum Israel quicumque
converteretur ad Christum. De ista interfectione dicitur in Ps. XLIII, 22: propter te mortificamur tota die;
aestimati sumus sicut oves occisionis.
Rationem dictorum assignat, dicens et hoc facient vobis, quia non noverunt patrem neque me et primo rationem
futurae persecutionis; secundo rationem praenuntiationis, ibi sed haec locutus sum vobis.
Dicit ergo: persequentur vos, et haec facient vobis, non propter zelum veritatis, sed quia non noverunt patrem,
inquantum scilicet est pater, neque me, filium suum; supra VIII, 19: si me sciretis, et patrem meum forsitan
sciretis; I Tim. I, 13: qui prius fui blasphemus et persecutor,... Misericordiam Dei consecutus sum, quia ignorans
feci in incredulitate.
Sed posset dici: si per ignorantiam fidei Iudaei vos sunt persecuturi, quare ergo praedixit vobis? et ideo cum dicit
sed haec locutus sum vobis, ut cum venerit hora eorum, reminiscamini quia ego dixi vobis, primo ponit causam
praenuntiationis; secundo causam dilationis ad praenuntiandum, ibi haec autem ab initio non dixi.
Dicit ergo. Ideo autem haec locutus sum vobis, ut cum venerit hora eorum, reminiscamini quia ego dixi vobis.
Hora aliquorum venire dicitur quando possunt implere quod desiderant, et facere quod volunt; Sap. II, 7: non
praetereat nos flos temporis, scilicet apti ad voluptates exercendas.

314

