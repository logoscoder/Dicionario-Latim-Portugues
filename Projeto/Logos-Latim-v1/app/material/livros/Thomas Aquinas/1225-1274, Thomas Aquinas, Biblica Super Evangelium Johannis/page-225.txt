Unde circa hoc tria facit.
Primo commemorat pristinam amicitiam defuncti, dicens Lazarus amicus noster: amicus scilicet propter multa
beneficia et obsequia quae nobis exhibuit; et ideo non debemus in necessitate deficere; Prov. XII, 26: qui negligit
damnum propter amicum fidelem.
Secundo ponit necessitatis instantiam; unde dicit dormit: unde oportet quod ei subveniatur; Prov. XVII, 17: frater
in angustiis comprobatur. Dormit, inquam, ut dicit Augustinus, Domino; sed mortuus erat hominibus, qui eum
suscitare non poterant.
Sciendum est enim, quod somnus accipitur multis modis. Quandoque pro somno naturae; I Reg. III, 9: dormivit
Samuel usque mane. Et iob XI, 18: securus dormias etc..
Quandoque pro somno mortis; I Thess. IV, V. 12: nolumus vos ignorare de dormientibus, ut non contristemini,
sicut et ceteri qui spem non habent. Quandoque pro negligentia; Ps. Cxx, 4: ecce non dormitabit neque dormiet
qui custodit Israel. Quandoque vero pro somno culpae; Eph. V, 14: exurge qui dormis, et exurge a mortuis.
Quandoque pro quiete contemplationis; Cant. V, 2: ego dormio, et cor meum vigilat. Quandoque pro quiete
futurae gloriae; Ps. IV, 9: in pace in idipsum dormiam, et requiescam.
Mors autem dicitur somnus propter spem resurrectionis; et ideo mors consuevit appellari dormitio, ab eo tempore
quo Christus mortuus est et resurrexit; Ps. III, 6: ego dormivi, et soporatus sum.
Tertio ostendit suam ad resuscitandum efficaciam, cum dicit sed vado ut a somno excitem eum. In quo dat
intelligere quod tanta facilitate excitabat eum de sepulcro, quanta excitas dormientem in lecto.
Nec mirum: quia ipse est qui suscitat mortuos et vivificat, supra V; unde ipse dicit ibidem: venit hora, in qua
omnes qui in monumentis sunt audient vocem filii Dei.
Tarditatem autem intellectus discipulorum ponit evangelista cum dicit dixerunt ergo discipuli eius: Domine>, si
dormit, salvus erit. Et primo ponit signum tarditatis eorum, scilicet quod non responderunt secundum
intentionem Domini; secundo ostenditur eorum tarditas manifeste, ibi dixerat autem Jesus de morte eius.
Circa primum sciendum est, quod id quod dixerat Dominus de somno mortis, isti intellexerunt de somno naturae.
Et quia solet somnus aegrotantium salutis esse indicium, ideo discipuli dixerunt: si dormit, salvus erit: quasi
dicant: hoc manifeste salutis est signum, ut per hoc ulterius concludant: Domine>, si dormit, non videtur utile
esse ut tu vadas ad excitandum eum.
Tarditatem autem ipsorum subdit dicens dixerat autem Jesus de morte eius, quia rudes erant. Unde Dominus dicit
eis Matth. XV, 16: adhuc et vos sine intellectu estis? de sapiente vero dicitur Prov. I, 6: animadvertet parabolam
et interpretationem, verba sapientum et aenigmata eorum.
Manifestat autem Dominus explicite suscitandi propositum, cum subdit Lazarus mortuus est; et gaudeo propter
vos.
Et primo annuntiat eis Lazari mortem, quod pertinet ad eius scientiam; secundo insinuat suum affectum circa
eius mortem, quod pertinet ad eius providentiam; tertio innuit propositum de eundo ad locum ubi mortuus erat,
quod pertinet ad eius clementiam.
Mortem quidem praenuntiat dicens manifeste Lazarus mortuus est, idest, subiit legem communem mortis, quam
nullus hominum subterfugere potest; Ps. Lxxxviii, V. 49: quis est homo qui vivit, et non videbit mortem?
affectum autem suum ostendit circa eius mortem, dicens et gaudeo propter vos, ut credatis, quoniam non eram
ibi.
Quod potest dupliciter exponi. Uno modo sic. Nos audivimus infirmitatem Lazari, sed ego absens annuntio
mortem eius, et gaudeo propter vos, idest propter vestram utilitatem, ut ex hoc sumatis experimentum divinitatis
meae, quia in absentia video; Hebr. IV, 13: omnia nuda et aperta sunt oculis eius. Nec mirum, quia ipse est
omnibus praesens; ier. c. XXIII, 24: caelum et terram ego impleo.
Ut credatis: non ut de novo inciperent credere, sed ut firmius robustiusque crederent: secundum illud Mc. IX, 23:
credo, Domine>, adiuva meam incredulitatem.
Alio modo sic. Gaudeo, scilicet quod mortuus est; et hoc propter vos, idest propter vestram utilitatem, scilicet ut
credatis. Ideo, inquam, gaudeo... Quia non eram ibi: nam si ibi fuissem, non fuisset mortuus; sed quia defunctus
est, maius apparebit miraculum cum resuscitabo defunctum putrescentem: et ex hoc vos magis corroboramini in
fide. Maius est enim defunctum suscitare quam viventem a morte praeservare. Ex quo datur intelligi quod
aliquando mala sunt ratio gaudii, inquantum ordinantur ad bonum; rom. c. VIII, 28: diligentibus Deum omnia
cooperantur in bonum.
Propositum autem eundi innuit dicens sed eamus ad eum: in quo ostenditur Dei clementia, inquantum homines in
peccatis existentes et quasi mortuos per se ad eum accedere non valentes misericorditer praeveniendo attrahit,
secundum illud Ier. XXXI, V. 3: in caritate perpetua dilexi te, ideo attraxi te miserans.
Hic ponitur discipulorum affectus: quod potest quidem dupliciter exponi.
Uno modo ut importet affectum dubitantis; alio modo ut importet affectum diligentis.
Et primo modo exponitur a chrysostomo.
Nam, ut supra dictum est, omnes discipuli timebant Iudaeos, et super alios thomas.

225

