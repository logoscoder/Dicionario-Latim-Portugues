Cur autem non omnibus detur, ostensum est supra, eodem ubi quasi eadem verba Dominus dixit. Repetit tamen
ea hic propter duo: ut ostendat quod hoc quod recepit eos ad fidem, magis erat eis ad beneficium et utilitatem
quam Christo; Phil. I, 29: vobis datum est ut in ipsum credatis; quasi dicat: bonum vestrum est quod credatis; et
ideo dicit Augustinus: magnum quidem est credere: gaude quia credidisti. Secundo, ut ostendat se non esse
filium ioseph, ut ipsi putabant, sed Dei: nam Deus pater est qui attrahit homines ad filium, sicut ex praemissis
apparet.
Consequenter cum dicit ex hoc multi, discipulorum eius abierunt retro, ponitur ipsorum discipulorum pertinacia.
Nam licet Dominus reprehenderit eos, et causam scandali, quantum est ex parte sua, removerit, nihilominus
tamen perseverant in infidelitate: et ideo dicit, quod multi discipuli eius abierunt retro. Non dixit recesserunt sed,
abierunt retro, a fide, quam secundum virtutem habebant, et praecisi a corpore Christi, vitam perdiderunt, quia
forte nec in corpore fuerunt, ut dicit Augustinus. Sunt enim aliqui qui simpliciter vadunt retro: illi scilicet qui
sequuntur diabolum, cui dictum est, Matth. IV, 10: vade retro, Satana. Et de quibusdam feminis dicitur I Tim. V,
15: quaedam conversae sunt retro post Satanam.
Non sic vadit retro Petrus, sed post Christum; Matth. XVI, 23: vade retro me, Satana. Isti autem abierunt post
Satanam.
Unde sequitur et iam non cum illo ambulabant: scilicet quamvis a nobis requiratur ut cum Jesu ambulemus;
Mich. VI, 8: iudicabo tibi, homo, quid sit bonum, et sequitur: sollicite ambulare cum Deo tuo.
Consequenter cum subditur dixit ergo Jesus ad duodecim: numquid et vos vultis abire? examinat Dominus
discipulos remanentes, et primo ponitur examinatio discipulorum ex interrogatione Christi; secundo subditur
devotio remanentium ex responsione Petri, ibi respondit ergo simon Petrus; tertio corrigitur Petri responsio, ibi
respondit ei Jesus.
Examinat autem Dominus duodecim qui remanserant an velint persistere; et ideo dixit ad duodecim, scilicet
apostolos: numquid et vos vultis abire? et hoc propter duo. Primo ne hoc quod isti, aliis recedentibus,
remanserant, propriae iustitiae ascribentes, superbirent, existimantes se gratiam fecisse Christo, eum non
relinquendo: et ideo, ostendens se non indigere eorum sequela, magis eos detinet et confirmat. Iob XXXV, 7:
porro, si iuste egeris, quid donabis ei, aut quid de manu tua accipiet? secundo, quia contingit quod aliquando
aliquis habet voluntatem recedendi ab aliquo, et tamen verecundia retinetur; et ideo nolens eos verecundia
coarctari apud eum remanere (quia idem est invite servire quod penitus non servire), aufert etiam verecundiam et
necessitatem remanendi, ponens in eorum arbitrio, an vellent remanere, an abire, quia hilarem datorem diligit
Deus, ut dicitur II Cor. IX, 7.
Sequitur devotio remanentium ex responsione Petri: nam ipse fratrum amator, et amici conservator, et specialem
affectum gerens ad Christum, respondet pro toto collegio, dicens Domine>, ad quem ibimus? verba vitae
aeternae habes, et nos credimus.
Ubi tria facit.
Primo extollit Christi excellentiam; secundo commendat eius doctrinam; et tertio profitetur fidem.
Excellentiam quidem extollit cum dicit Domine>, ad quem ibimus? quasi dicat: repellis nos a te; da nobis alium
meliorem te, ad quem eamus. Sed certe nullus similis tui in fortibus, Domine>: Ex. XV, 11, et in Ps. Lxxxviii, 7:
quis similis Deo? et ideo non dimittemus te; Ps. Cxxxviii, 7: quo ibo a spiritu tuo? et, secundum chrysostomum,
verbum Petri multum amicitiae est ostensivum: iam enim Christus eis erat honorabilior quam patres et matres.
Doctrinam vero commendat cum dicit verba vitae aeternae habes. Moyses autem habuit verba Dei, similiter et
prophetae, sed raro verba vitae aeternae; tu vero promittis vitam aeternam, quid ergo aliud maius quaerimus?
supra: qui credit in me, habet vitam aeternam; et Sup. III, 39: qui credit in filium Dei, habet vitam aeternam.
Fidem autem confitetur cum subdit et nos credimus e cognovimus quia tu es Christus filius Dei. In fide enim
nostra duo principaliter credenda sunt, scilicet mysterium trinitatis et incarnationis: quae duo hic Petrus
confitetur. Mysterium quidem trinitatis, cum dicit tu es filius Dei. In hoc enim quod dicit eum filium Dei, facit
mentionem de persona patris et filii, simul etiam et spiritus sancti, qui est amor patris et filii, et nexus utriusque.
Mysterium vero incarnationis, cum dicit tu es Christus, Christus enim Graece, Latine unctus dicitur, oleo scilicet
invisibili spiritus sancti; sed non secundum divinam naturam, quia qui ungitur spiritu sancto ipsa unctione melior
efficitur, sed, secundum quod Deus, Christus non efficitur melior: ergo est unctus secundum quod homo.
Dicit autem credimus et cognovimus, quia prius est credere quam cognoscere: et ideo si prius cognoscere quam
credere vellemus, non cognosceremus, nec credere valeremus, ut dicit Augustinus. Is. VII, 9, secundum aliam
litteram: nisi credideritis, non intelligetis.
Responsionem autem Petri Dominus corrigit cum dicit nonne ego vos duodecim elegi, et ex vobis unus diabolus
est? et primo ponitur responsio Domini; secundo expositio evangelistae, ibi dicebat autem de Iuda.
Quia Petrus largus fuit in responsione sua omnes includendo, sic dicens et nos credimus, et cognovimus quia tu
es Christus filius Dei, per quod videbatur quod omnes perventuri essent ad vitam aeternam, ideo Dominus de
collegio credentium excepit Iudam. Sed haec quidem in Petro commendabilis erat confidentia, quod nullum de
socio malum suspicabatur: sed in Domino admiranda est sapientia, qui occulta videbat.
Et ideo dicit nonne ego vos duodecim elegi, et unus ex vobis diabolus est? non per naturam, sed per imitationem
diabolicae malitiae.
154

