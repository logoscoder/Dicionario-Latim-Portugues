Circa secundum, sciendum est, secundum Augustinum, quod hoc quod dicit Jesus nondum fuerat glorificatus,
intelligendum est de gloria resurrectionis; quasi dicat: nondum a mortuis resurrexerat, nondum ad caelos
ascenderat. De qua dicitur Io. XVII, 5: clarifica me, pater. Et causa quare sic voluit prius glorificari quam daret
spiritum sanctum, assignatur, quia spiritus sanctus ad hoc datur nobis, ut erigat corda nostra ab amore saeculi in
resurrectionem spiritualem et totaliter currant in Deum. Quia ergo vitam aeternam promisit spiritus sancti caritate
ferventibus, ubi non moriemur, ubi nihil timebimus.
Ideo ipsum spiritum sanctum noluit dare nisi dum esset glorificatus, ut in corpore ostenderet vitam quam in
resurrectione speramus.
Secundum chrysostomum vero, hoc non intelligitur de gloria resurrectionis, sed de glorificatione passionis: de
qua, imminente passionis hora, Dominus dicit infra c. XIII, 31: nunc glorificatus est filius hominis.
Et secundum hoc spiritus sanctus tunc primum datus est quando post passionem dixit apostolis: accipite spiritum
sanctum etc.. Ideo autem non ante passionem datus est spiritus sanctus, quia, cum sit donum, non debuit dari
inimicis, sed amicis.
Nos autem inimici eramus. Oportebat ergo prius offerri hostiam in ara crucis et inimicitiam in carne solvi, ut sic
per mortem filii eius reconciliaremur Deo, et tunc facti amici, donum spiritus sancti reciperemus etc..
Posita ergo Christi ad spiritualem potum invitatione, hic consequenter agit evangelista de turbarum dissensione,
et primo ponitur dissensio turbarum ad invicem; secundo dissensio in principibus, ibi venerunt ergo ministri.
Circa primum duo facit.
Primo ponuntur diversa dissidentium verba; secundo ponitur ipsa dissensio, ibi dissensio itaque facta est in turba.
Diversitas autem verborum turbarum ex diversitate opinionum turbarum de Christo proveniebat, et ideo ponit
tres opiniones turbarum: duas quidem iam accedentium ad spiritualem potum, tertiam vero resilientium.
Prima autem opinio erat quod dicebant Christum prophetam esse; et ideo dicit ex illa ergo hora, quando scilicet
in magno festivitatis die talia dixerat, turba cum audissent hos sermones eius, dicebant, illi scilicet qui iam illam
aquam spiritualiter haurire coeperant, hic est vere propheta. Non solum prophetam eum dicunt, sed etiam verum,
idest quasi antonomastice, intelligentes hunc esse de quo Moyses praedixit, deut. c. XVIII, 15: prophetam
suscitabit vobis Deus de fratribus vestris: ipsum tamquam me audietis.
Alia opinio erat quia quidam dicebant hic est Christus: isti enim magis ad potum accedebant, et sitim infidelitatis
magis deposuerant. Et hoc etiam Petrus confessus est, Matth. XVI, 16: tu es Christus filius Dei vivi.
Tertia opinio est referentium contraria praedictis. Et primo obiiciunt contra opinionem dicentium eum esse
Christum; secundo obiectionem auctoritate confirmant.
Dicit ergo quidam autem, in suae infidelitatis ariditate permanentes, dicebant: numquid a Galilaea venit
Christus? noverant enim, prophetas, Christum a Galilaea venturum, non praedixisse: et ideo credentes in
Nazareth eum natum fuisse (ignorabant enim suae nativitatis locum esse bethlehem), hoc dicunt. Manifestum
enim erat eum in Nazareth nutritum, sed paucis notus erat nativitatis locus. Quamvis tamen Scriptura non dicat
Christum in Galilaea nasciturum, praedixit tamen illuc eum primo declinaturum. Is. c. IX, 1: primo tempore
alleviata est terra zabulon et terra Nephthali, et novissimo aggravata est via maris trans iordanem Galilaeae
gentium. Populus gentium qui ambulabat in tenebris, vidit lucem magnam, et habitantibus in regione umbrae
mortis lux orta est eis. Praedixit etiam quod de Nazareth processurus esset. Is. XI, 1: flos de radice eius ascendet:
ubi in Hebraeo habetur: Nazarenus de radice est etc..
Confirmant obiectionem auctoritate Scripturae, cum dicunt nonne Scriptura dicit, quia ex semine David et de
bethlehem castello, ubi erat David, venit Christus? quod autem de semine David venturus esset Jesus, dicitur
Ierem. XXIII, 5: suscitabo David germen iustum. Et II Reg. XXIII, 1, dicitur de David: dixit vir cui constitutum
est de Christo Dei. Quod vero de bethlehem, dicitur Mich. V, 1: et tu, bethlehem, terra Iuda: ex te mihi
egredietur qui sit dominator in Israel.
Consequenter cum dicit dissensio itaque facta est in turba propter eum, primo ponitur ipsa dissensio; secundo
conatus quorumdam ex eis contra Christum; tertio conatus repressio.
Dissensio autem facta est propter eum, scilicet Christum, in turba. Frequenter enim contingit quod in cordibus
malorum ex manifestatione veritatis causatur dissensio et turbatio. Unde et hoc in persona Christi dicitur Ier. XV,
10: vae mihi, mater mea, ut quid me genuisti virum rixae, virum discordiae in universa terra? propter hoc dicebat
Dominus, Mt. X, 34: non enim veni mittere pacem, sed gladium.
Conatus autem, scilicet aliquorum, erat ad eum apprehendendum; unde dicit quidam autem ex eis, scilicet qui
dixerant: numquid a Galilaea venit Christus? etc., voluerunt apprehendere eum, scilicet ex inimicitia ad
occidendum; Ps. Lxx, 2: persequimini et comprehendite; Ex. XV, 9: dixit inimicus: persequar et comprehendam.
Sed tamen boni et fideles volunt Christum apprehendere, ut eo fruantur; Cant. VII, 8: ascendam in palmam, et
apprehendam fructus eius.
Repressio autem conatus est ex potestate Christi: et ideo dicit sed nemo misit super illum manus, quia scilicet
Christus nolebat. In potestate sua erat hoc; infra X, V. 18: nemo tollit a me animam meam; sed ego pono eam a
me ipso. Unde et quando voluit pati, non eos expectavit, sed ipse se eis obtulit; infra XVIII, 4: processit, et dixit
ad eos, quem quaeritis? consequenter cum dicit venerunt ergo ministri ad pontifices et Pharisaeos, ponitur

169

