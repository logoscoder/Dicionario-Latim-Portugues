Hanc ergo quaestionem mulier proponit: nec est mirandum a quo docta fuerit, quia communiter contingit ut in
terris in quibus diversa sunt dogmata, etiam simplices in eis sint instructi. Unde, quia Samaritani fuerant in
continuo iurgio cum Iudaeis, ideo mulieres et simplices in materia ista edocti erant.
Consequenter cum dicit dixit ei Jesus etc., ponitur responsio Christi. Et primo distinguit trinam orationem;
secundo comparat eas adinvicem, ibi vos adoratis quod nescitis.
Circa primum reddit primo mulierem attentam, utpote grandia locuturus, dicens crede mihi, et fidem adhibe, quia
ubique opus est fide. Hebr. XI, 6: accedentem ad Deum oportet credere; Is. VII, 9: nisi credideritis, non
intelligetis.
Secundo proponit trinam adorationem, quarum duae iam erant, alia vero expectabatur futura. Duarum autem
quae erant, una erat Samaritanorum, qua orabant in monte Garizim; et hanc exprimit dicens venit hora quando
neque in monte hoc, scilicet Garizim, adorabitis. Alia est Iudaeorum qua orabant in monte sion, scilicet in
ierusalem; et hanc exprimit dicens neque in ierusalem. Tertia est futura, quae expectatur, quae est alia ab istis; et
hanc insinuat excipiendo utramque adorationem: nam si veniat hora quando adorabunt, non tamen in monte
Garizim neque in ierusalem, manifestum est quod erit tertia adoratio Christi, evacuans utrorumque adorationem.
Nam si aliquis vellet duos populos in unum coniungere, oporteret in utroque removeri illud in quo abinvicem
dissiderent, et aliquid eis commune in quo conveniant, concedere. Christus ergo, volens coniungere Iudaeos et
gentiles, removit a Iudaeis caeremonias, et a gentibus idolatriam, quae duo erant sicut paries unus in quo uterque
abinvicem dissidebant, et fecit ex utroque populo unum populum secundum illud eph. c. II, 14: ipse est pax
nostra, qui fecit utraque unum. Sic ergo cessavit caeremonialis cultus et idololatria gentium, et sic introductus est
verus Dei cultus a Christo.
Mystice autem, secundum Origenem, per tres adorationes intelliguntur divinae sapientiae tres participationes.
Quidam namque participant eam obnubilantes tenebris erroris, et isti adorant in monte: quia omnis error ex
superbia causatur; Ier. LI, 25: ecce ego ad te mons pestifer.
Quidam vero participant ipsam divinam sapientiam sine errore, sed imperfecte, quia in speculo et aenigmate; et
isti adorant in ierusalem, quae significat praesentem ecclesiam; Ps. Cxlvi, 2: aedificans ierusalem Dominus etc..
Beati vero et sancti participant illam sine errore perfecte, quia vident Deum sicuti est, ut dicitur I Io. III.
Et ideo dicit venit hora, idest expectabitur, quando neque in erroribus, neque per speculum et in aenigmate
participabitis divinam sapientiam, sed sicuti est.
Consequenter cum dicit vos adoratis quod nescitis, comparat praedictas adorationes ad invicem: et primo
comparat secundam ad primam; secundo tertiam ad primam et secundam, ibi sed venit hora.
Circa primum tria facit.
Primo ostendit defectum primae adorationis; secundo veritatem secundae; tertio rationem utriusque assignat.
Quantum ad primum dicit vos adoratis quod nescitis.
Sed videtur alicui quod Dominus explicare debuisset veritatem quaestionis, et rationem mulieris exsolvere. Sed
Dominus de hoc non curat, quia utraque adoratio cessare debebat.
Quantum autem ad hoc quod dicit vos adoratis, sciendum est, quod Philosophus dicit, aliter est cognitio in rebus
compositis, et aliter in simplicibus. Nam composita quidem possunt quantum ad aliquid cognosci, ita ut quantum
ad aliquid in eis remaneant incognita: unde potest de his haberi falsa cognitio.
Sicut si aliquis habens veram cognitionem de animali quantum ad eius substantiam, tamen potest errare circa
cognitionem accidentis, utrum scilicet sit album vel nigrum; et differentiae, utrum scilicet sit alatum vel
quadrupes. In simplicibus autem nullo modo potest esse falsa cognitio: quia aut perfecte cognoscuntur,
inquantum scitur eorum quidditas; aut nullo modo cognoscuntur, si non possit ad eam attingi. Cum ergo Deus sit
omnino simplex, non potest de eo haberi falsa cognitio per hoc quod aliquid de eo sciatur et aliquid nesciatur,
sed per hoc quod non attingitur. Unde quicumque credit Deum esse aliquid quod non est, puta corpus, vel aliquid
huiusmodi, non adorat Deum, quia nescit eum, sed aliquid aliud.
Samaritani autem falsam opinionem habebant de Deo dupliciter. Primo, quia aestimabant eum esse corporeum,
unde et credebant ipsum in uno loco corporeo tantum determinate ibidem adorari oportere. Deinde, quia non
credebant eum esse super omnia, sed aequalem aliquibus creaturis: unde simul cum eo et idola adorabant, quasi
sibi aequalia. Et ideo nesciebant eum, quia non attingebat ad veram cognitionem eius. Et ideo dicit Dominus vos
adoratis quod nescitis; idest, non adoratis Deum, quia nescitis ipsum, sed phantasiam vestram, qua aliquid
apprehenditis ut Deum; Eph. IV, 17: sicut et gentes ambulant in vanitate sensus sui etc..
Quantum vero ad secundum, scilicet quantum ad diversitatem adorationis Iudaeorum, dicit nos adoramus quod
scimus.
Et connumerat se Iudaeis, quia et Iudaeus erat secundum gentem, et etiam mulier opinabatur eum et prophetam
et Iudaeum esse.
Nos adoramus quod scimus: quia Iudaei per legem et prophetas veram cognitionem seu aestimationem de Deo
habebant, in hoc quod non credebant ipsum esse corporeum, nec in uno loco determinato esse, quasi eius
maiestas a loco capi possit; III Reg. VIII, 27: si enim caeli caelorum te capere non possunt, quanto magis domus
haec quam aedificavi? nec etiam idola colebant; et ideo in Ps. Lxxv, V. 2 dicitur: notus in Iudaea Deus.

94

