intelligens et intellectum, tunc verbum non est similitudo et ratio intelligentis, sed rei intellectae: sicut conceptio
quam aliquis habet de lapide, est similitudo lapidis tantum, sed quando intellectus intelligit se, tunc huiusmodi
verbum est similitudo et ratio intellectus. Et ideo Augustinus ponit similitudinem trinitatis in anima, secundum
quod mens intelligit seipsam, non autem secundum quod intelligit alia.
Patet ergo quod in qualibet natura intellectuali necesse est ponere verbum: quia de ratione intelligendi est quod
intellectus intelligendo aliquid formet; huius autem formatio dicitur verbum; et ideo in omni intelligente oportet
ponere verbum.
Natura autem intellectualis est triplex, scilicet humana, angelica et divina: et ideo triplex est verbum. Scilicet
humanum, de quo in Ps. XIII, 1: dixit insipiens in corde suo: non est Deus. Est et angelicum, de quo Zac. I, 9 et
in multis locis sacrae Scripturae dicitur: dixit Angelus etc.. Tertium est verbum divinum, de quo Gen. I, 5: dixit
Deus: fiat lux etc..
Cum ergo evangelista dicit in principio erat verbum, non intelligi potest de humano vel angelico verbo: quia
utrumque istorum verborum est factum, cum homo et Angelus habeant sui esse et operationis principium et
causam; verbum autem hominis vel Angeli non potest praeexistere eis. De quo autem verbo intellexerit
evangelista, declarat per hoc quod dicit, hoc verbum non esse factum, cum omnia sint facta per ipsum; hoc autem
est verbum Dei, de quo Ioannes hic loquitur.
Sciendum est autem, quod hoc verbum differt a nostro verbo in tribus.
Prima differentia est, secundum Augustinum, quia verbum nostrum prius est formabile, quam formatum: nam
cum volo concipere rationem lapidis, oportet quod ad ipsam ratiocinando perveniam; et sic est in omnibus aliis,
quae a nobis intelliguntur, nisi forte in primis principiis, quae cum sint simpliciter nota, absque discursu rationis
statim sciuntur.
Quamdiu ergo sic ratiocinando, intellectus iactatur hac atque illac, nec dum formatio perfecta est, nisi quando
ipsam rationem rei perfecte conceperit: et tunc primo habet rationem rei perfecte, et tunc primo habet rationem
verbi. Et inde est quod in anima nostra est cogitatio, per quam significatur ipse discursus inquisitionis, et
verbum, quod est iam formatum secundum perfectam contemplationem veritatis. Sic ergo verbum nostrum primo
est in potentia quam in actu; sed verbum Dei semper est in actu: et ideo nomen cogitationis verbo Dei proprie
non convenit. Dicit enim Augustinus, XV de Trinit., ita dicitur verbum Dei, ut cogitatio non dicatur, ne quid
quasi volubile credatur in Deo. Id autem quod Anselmus dicit, scilicet dicere summo spiritui nihil aliud est,
quam cogitando intueri, improprie dictum est.
Secunda vero differentia verbi nostri ad verbum divinum est, quia verbum nostrum est imperfectum, sed verbum
divinum est perfectissimum.
Quia enim nos non possumus omnes nostras conceptiones uno verbo exprimere, ideo oportet quod plura verba
imperfecta formemus, per quae divisim exprimamus omnia, quae in scientia nostra sunt. In Deo autem non est
sic: cum enim intelligat, et seipsum etiam et quicquid intelligit per essentiam suam, uno actu, unicum verbum
divinum est expressivum totius quod in Deo est, non solum personarum, sed etiam creaturarum: alias esset
imperfectum. Unde dicit Augustinus: si quid minus esset in verbo, quam in dicentis scientia continetur, verbum
imperfectum esset. Sed constat quod est perfectissimum; ergo est tantum unum. Iob XXXIII, 14: semel loquitur
Deus.
Tertia differentia est, quod verbum nostrum non est eiusdem naturae nobiscum, sed verbum divinum est eiusdem
naturae cum Deo: et ideo est aliquid subsistens in natura divina.
Nam ratio intellecta, quam intellectus videtur de aliqua re formare, habet esse intelligibile tantum in anima
nostra; intelligere autem in anima nostra non est idem quod est natura animae, quia anima non est sua operatio.
Et ideo verbum quod format intellectus noster, non est de essentia animae, sed est accidens ei. In Deo autem
idem est intelligere et esse; et ideo verbum intellectus divini non est aliquid accidens, sed pertinens ad naturam
eius: quia quicquid est in natura Dei, est Deus. Unde, dicit Damascenus, quod Deus verbum substantiale est, et in
hypostasi ens, reliqua vero, verba nostra scilicet, virtutes sunt animae.
Ex praemissis etiam patet quod verbum, proprie loquendo, semper personaliter accipitur in divinis, cum non
importet nisi quid expressum ab intelligente.
Item quod verbum in divinis sit similitudo eius a quo procedit; et quod sit coaeternum ei a quo procedit, cum non
prius fuerit formabile quam formatum, sed semper in actu; et quod sit aequale patri, cum sit perfectum, et totius
esse patris expressivum; et quod sit coessentiale et consubstantiale patri, cum sit substantia eius.
Patet etiam quod cum in qualibet natura illud quod procedit, habens similitudinem naturae eius a quo procedit,
vocetur filius, et hoc verbum procedat in similitudine et identitate naturae eius a quo procedit, convenienter et
proprie dicitur filius, et productio eius dicitur generatio.
Sic ergo patet primum, scilicet quid sit hoc quod dicitur verbum.
Circa hoc autem quatuor quaestiones occurrunt. Duae sunt chrysostomi.
Prima est cur Ioannes evangelista patrem dimittens, confestim incepit a filio, dicens in principio erat verbum.
Ad hoc autem est duplex responsio. Una est, quia pater omnibus innotuerat in veteri testamento, quamvis non in
ratione patris, sed ut Deus; filius autem ignorabatur: et ideo in novo testamento, in quo agitur de cognitione
verbi, incipit a verbo, sive filio.
6

