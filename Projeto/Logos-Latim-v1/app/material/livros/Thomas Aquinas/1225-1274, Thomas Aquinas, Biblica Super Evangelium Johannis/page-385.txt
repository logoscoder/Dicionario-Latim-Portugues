Causam autem quare Ioannes commemorat huiusmodi privilegia sua, dixit chrysostomus esse ad
commendationem Petri. Posset enim credi quod Petrus propter hoc quod Christum negaverat, non fuisset
admissus ad pristinam familiaritatem, et ideo ut hoc excludat, ostendit quod ad maiorem admissus est.
Qui in coena non audebat interrogare, sed Ioanni interrogationem commisit, post passionem fratrum praepositura
committitur, et non solum pro se interrogat, sed pro Ioanne.
In quo datur intelligi, quod lapsi in peccatum quandoque in maiorem gratiam resurgunt.
Bar. IV, 28: sicut enim fuit sensus vester ut erraretis a Deo, decies tantum iterum convertentes requiretis eum.
Et ideo statim evangelista primo subdit interrogationem, dicens hunc ergo cum vidisset Petrus, dixit Iesu: hic
autem quid? ubi ponitur commendatio Ioannis quantum ad futura, et primo ponitur interrogatio Petri; secundo
responsio Christi, ibi dixit ei Jesus: sic eum volo manere donec veniam; tertio ponitur intellectus huius
responsionis, ibi exivit ergo sermo inter fratres etc..
Sciendum est autem circa primum, quod Domino dicente Petro sequere me, Petrus gressu corporali coepit eum
sequi, et Ioannes etiam secum: quem videns Petrus sequentem, interrogat pro eo Christum, dicens hic autem
quid? quasi dicat: ecce ego sequor te in passione, sed hic numquid morietur? de quo etiam Ioannes interrogasset,
sed non audebat.
Secundum autem chrysostomum Petrus non intendebat quaerere de passione, sed de praelatione. Petrus enim
super omnes alios condiscipulos diligebat Ioannem, et semper leguntur esse simul et in evangelio et act. c. III, 1,
et ideo volebat eum habere socium in officio praedicationis per orbem: unde dicit hic autem quid, supple: faciet?
veniat mecum.
Consequenter ponitur responsio Christi, cum dicit dicit ei Jesus: sic eum volo manere donec veniam. Sed
sciendum, quod in Graeco non habetur sic, sed si eum volo manere etc.. Sed non multum refert: qualitercumque
enim dicatur, occurrit a principio sensus ille horum verborum, qui ipsis apostolis visus est, scilicet quod non
moritur.
Dicit enim sic eum volo manere donec veniam, quasi dicat: non morietur usque ad adventum meum. Sed hoc
excluditur per hoc quod subditur et non dixit Jesus, quia non moritur: sed, sic eum volo manere donec veniam:
quid ad te? sed quidam hunc sensum sustinere volentes, dicunt quod Ioannes hoc subdit, non ut excluderet
praedictum intellectum, sed ut ostenderet quod Dominus hunc intellectum per haec verba non expressit, sed per
illa tantum sic eum volo manere. Et propter hoc dicunt, quod Ioannes nondum est mortuus.
Sed diversimode opinatum est de eius sepultura.
Verum est enim, secundum omnes, quod sepulcrum intravit, et adhuc illud apparet.
Quidam autem dicunt, quod sepulcrum vivens intravit, et divina virtute exivit translatus ad locum enoch et eliae,
ubi reservatur usque ad finem mundi. Et secundum hoc exponitur sic: sic eum, vivum, volo manere, usque ad
finem mundi; et tunc pro me patietur martyrium ab Antichristo cum illis duobus.
Nam inconveniens est quod non moriatur: quidquid enim oritur, moritur. Hebr. c. IX, 27: statutum est omnibus
hominibus semel mori. Alii vero dicunt, quod sepulcrum suum, quod est apud ephesum, vivens intravit, et in eo
adhuc vivit dormiens donec veniat Christus; habentes in argumentum huiusmodi, quod illic terra sursum quasi
ebulliens scaturit quod eius anhelitu fieri dicunt.
Sed hoc excludit Augustinus, dicens, quod minus est si dormiens vivit, quam si viveret beatus. Cur ergo Christus
discipulo quem prae ceteris diligebat, pro magno munere longum donasset somnum, et privasset eum tanto bono,
pro quo apostolus cupiebat dissolvi et cum Christo esse? Phil. I, 23.
Et ideo non est hoc credendum; sed quod mortuus fuit, et resurrexit etiam in corpore.
Et huiusmodi signum est, quia corpus eius non invenitur, et sic beatus manet cum Christo, secundum quod
invitavit eum. Apoc. c. Ult., 20: dicit qui testimonium perhibet istorum: etiam venio cito.
Est ergo exponendum mystice, secundum Augustinum, ut intelligatur per hoc quod dicit manere, idest
permanere, sive expectare, secundum illud Lc. XXIV, 49: manete in civitate donec induamini virtute ex alto. Et
sic Dominus de Ioanne, idest de vita contemplativa dicit sic eum volo manere, idest expectare, donec veniam, vel
in fine mundi, vel in morte cuiuslibet contemplativi: quia contemplativa hic inchoata non perficitur; sed inchoata
manet, et expectat donec Christus veniat, perficienda cum venerit. Apoc. c. VI, 11: dictum est illis ut
requiescerent tempus adhuc modicum donec compleatur numerus conservorum eorum; Lc. X, 43: maria
optimam partem elegit, quae non auferetur ab ea; Prov. III, 16: longitudo dierum in dextera eius, et in sinistra
illius divitiae et gloria. Sed activa vita perfecta, et informata eius passionis exemplo, interim sequitur Christum,
patiendo pro eo.
Sed, secundum chrysostomum, legitur sic: sic eum volo manere, idest remanere in Iudaea, et in hac terra ad
praedicandum, et te volo me sequi habendo sollicitudinem totius orbis, et patiendo pro me, et hoc donec veniam,
ad delendum Iudaeos, quid ad te? quasi dicat: meum est ordinare.
Nam, sicut habetur in historiis, Ioannes non recessit de Iudaea usque ad tempus quo vespasianus veniens in
Iudaeam cepit ierusalem, et tunc inde discedens venit ad Asiam.
Vel, secundum Hieronymum, tu me sequere, idest per passionem, et sic scilicet Ioannem, volo manere, absque
passione martyrii et mortis, donec veniam, ad vocandum eum ad me; supra XIV, 3: iterum veniam, et accipiam
vos ad meipsum.
385

