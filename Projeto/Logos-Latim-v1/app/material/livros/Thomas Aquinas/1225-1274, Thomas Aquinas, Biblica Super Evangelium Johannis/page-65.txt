Circa primum tria facit.
Primo ponitur signi postulatio; secundo signi exhibitio, ibi respondit Jesus, et dixit eis: solvite templum hoc etc.;
tertio signi exhibiti intellectus, seu conceptio, ibi dixerunt ergo ei: quadraginta et sex annis aedificatum est
templum hoc etc..
Signum autem postulatur a Iudaeis; et hoc est quod dixit responderunt ergo Iudaei, et dixerunt ei: quod signum
ostendis nobis, quia haec facis? ubi sciendum est, quod in eiectione negotiatorum de templo per Jesum, duo
considerari poterant in Christo: rectitudo et zelus, quae pertinent ad virtutem; et potestas, seu auctoritas. Sed de
virtute et zelo Christi, quibus praedicta fecerat, non oportebat peti signum a Christo; cum unicuique liceat operari
secundum virtutem. De auctoritate tamen eius, qua eos de templo expellit, signum ab eo quaeri poterat; cum hoc
non cuilibet liceret facere, sed auctoritatem habenti.
Praetermisso igitur Iudaei zelo et virtute, signum petunt de eius auctoritate; et ideo dicunt quod signum ostendis
nobis, quia haec facis? idest, quare cum tanta potestate et auctoritate nos expellis? non videtur hoc esse tui
officii. Simile dicunt, Matth. XXI, 23: in qua potestate haec facis? etc..
Signum autem quaerunt: quia familiare erat Iudaeis, signum quaerere, utpote per ea ad legem vocati; Deut. Ult.,
10. Non surrexit ultra propheta in Israel sicut Moyses, quem nosset Dominus facie ad faciem, in omnibus signis
atque portentis. Et, I cor. c. I, 22, Iudaei signa quaerunt. Ideo David in persona Iudaeorum conqueritur, dicens,
Ps. Lxxiii, 9: signa nostra non vidimus.
Quaerebant autem signum, non ut crederent, sed quasi desperantes, quod signum ostendere non posset, et sic
eum reprimerent et impedirent. Quia ergo prave quaerebant, non dedit eis signum apertum, sed occultum in
figura, scilicet signum de resurrectione.
Unde dicit respondit Jesus, et dixit eis etc. In quo ponitur signi postulati exhibitio.
Ideo autem dat eis signum resurrectionis futurum, quia in hoc maxime virtus divinitatis eius ostenditur. Non
enim puri hominis est ut se excitaret a mortuis; sed solum Christus, qui fuit inter mortuos liber, hoc virtute suae
divinitatis fecit. Simile etiam signum ostendit eis. Matth. XII, 39: generatio prava, et adultera signum quaerit;
sed signum non dabitur ei nisi signum ionae prophetae. Et licet utrobique dederit signum occultum et figurale;
illud tamen manifestius, istud vero obscurius fuit.
Notandum autem, quod ante incarnationem dedit Deus signum futurae incarnationis, Is. VII, 14: ipse Dominus
dabit vobis signum: ecce virgo concipiet, et pariet filium etc.; similiter et ante resurrectionem dedit signum de
resurrectione futura: quia istis duobus maxime virtus divinitatis commendatur in Christo. Nihil enim mirabilius
fieri potuit quam quod Deus factus est homo, et quod humanitas in Christo, post eius resurrectionem,
immortalitatis divinae particeps effecta est; Rom. VI, 9: Christus resurgens ex mortuis, iam non moritur... Quod
enim vivit, vivit Deo, idest ad similitudinem Dei.
Sed attendenda sunt verba signi dati. Nam Christus corpus suum templum dicit: cuius ratio est, quia templum
dicitur in quo Deus inhabitat etc. Secundum illud ps.
X, 5: Dominus in templo sancto suo. Et inde est quod anima sancta, quam Deus inhabitat, dicitur templum Dei; I
Cor. III, 17: templum Dei sanctum est, quod estis vos.
Quia ergo in corpore Christi divinitas inhabitat, ideo corpus Christi est templum Dei, non solum secundum
animam, sed etiam secundum corpus; Col. II, 9: in quo inhabitat omnis plenitudo divinitatis corporaliter.
Et in nobis quidem habitat Deus secundum gratiam, scilicet secundum actum intellectus et voluntatis, qui non est
actus corporis, sed animae tantum; sed in Christo habitat secundum unionem in persona: quae quidem unio non
solum ipsam animam, sed et corpus includit; et ideo ipsum corpus Christi est templum Dei.
Ex hoc autem Nestorius, sui erroris occasionem sumens, dicit verbum Dei unitum humanae naturae secundum
inhabitationem tantum; ex quo sequitur quod alia sit persona Dei, alia hominis in Christo.
Et ideo dicendum est, quod inhabitatio Dei in Christo refertur ad naturam, quia alia est divina natura, alia
humana in Christo; sed non ad personam, quae est eadem in Christo Dei et hominis, scilicet persona verbi, ut
dictum est supra.
Hoc igitur supposito, circa hoc signum Dominus duo facit.
Primo quidem praenuntiat suam mortem futuram; secundo vero resurrectionem.
Mortem quidem praenuntiat cum dicit solvite templum hoc. Christus enim mortuus fuit, et ab aliis occisus,
Matth. XVII, V. 22: et occident eum, eo tamen volente: quia, ut dicitur Is. LIII, 7, oblatus est quia ipse voluit. Et
ideo dicit solvite templum hoc, idest corpus meum.
Et non dicit, solvetur, ne intelligas eum seipsum occidisse; sed dicit solvite, quod non est imperantis, sed
praenuntiantis, et permittentis.
Praenuntiantis quidem, ut sit sensus solvite templum hoc, idest, solvetis; permittentis vero, ut sit sensus solvite
templum hoc, idest, facite de corpore meo quod vultis, illud vobis expono, sicut dicit Iudae, infra XIII, 27: quod
facis, fac citius: non quidem imperans ei, sed eum eius arbitrio derelinquens.
Dicit autem solvite, quia mors Christi est solutio corporis eius, aliter tamen quam aliorum hominum. Nam
corpora aliorum hominum solvuntur per mortem usque ad incinerationem carnis, et pulverationem: qualis
quidem solutio non fuit in Christo; quia, ut dicitur in Ps. XV, 10, non dabis sanctum tuum videre corruptionem.

65

