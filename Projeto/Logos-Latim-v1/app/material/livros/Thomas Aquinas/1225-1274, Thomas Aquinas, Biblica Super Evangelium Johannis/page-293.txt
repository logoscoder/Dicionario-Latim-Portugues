Cxviii, V. 103: quam dulcia faucibus meis eloquia tua. Et hi etiam debent ea servare in opere: quia qui fecerit et
docuerit, hic magnus vocabitur in regno caelorum: Matth. V, 19. Unde vituperantur a Deo illi qui dicunt et non
faciunt, Matth. XXIII. Quidam autem habent in aure, ea libenter et diligenter audiendo; supra VIII, 47: qui est ex
Deo, verba Dei audit. Nec hoc sufficit, nisi servent: quia non auditores legis, sed factores iustificabuntur: Rom.
II, 13; supra VI, 27: operamini non cibum qui perit; sed qui permanet in vitam aeternam.
Ergo qui sic habet mandata Dei, aliqualiter servat ea, sed adhuc imponitur ei ut servet perseverando. Unde dicit
Augustinus: qui habet in memoria et servat in vita, qui habet in sermonibus et servat in moribus, qui habet
audiendo et servat faciendo, qui habet faciendo et servat perseverando, ipse est qui diligit me.
Quantum ad secundum dicit qui autem diligit me, diligetur a patre meo.
Sed hoc in primo aspectu videtur absurdum.
Numquid enim Deus diligit nos, quia diligimus eum? absit. Dicitur enim I Io. IV, V. 10: non quasi dilexerimus
Deum sed quoniam ipse prior dilexit nos. Et ideo dicendum quod intellectum huius habemus ex his quae dicta
sunt supra, scilicet, qui habet mandata mea, et servat ea, ille est qui diliget me. Non enim ibi dicitur quod ideo
diligit quia servat mandata; sed quia diligit, ideo mandata implet. Et hoc modo dicendum est hic, quod ideo quis
diligit Christum quia diligitur a patre, et non ideo diligitur quia diligit. Diligimus ergo filium, quia pater diligit
nos. Habet enim hoc verus amor ut amatos ad amantis dilectionem trahat; ier. c. XXXI, 3: in caritate perpetua
dilexi te, ideo, attraxi te, miserans.
Sed quia amor patris non est sine amore filii, cum idem sit amor utriusque, quaecumque enim pater facit, haec et
filius similiter facit: supra V, 19, ideo subdit et ego diligam eum.
Sed cum pater et filius omnia diligant ab aeterno; quare dicit diligam, in futuro? dicendum est ergo, quod dilectio
considerata prout est in divina voluntate, sic est aeterna; sed considerata secundum quod manifestatur in
executione operis et effectus, est temporalis. Et ideo est sensus et ego diligam eum, idest effectum dilectionis
ostendam, quia scilicet manifestabo ei meipsum: quia ad hoc diligam ut manifestem.
Sciendum est autem, quod dilectio alicuius ad aliquem aliquando est secundum quid, aliquando simpliciter.
Secundum quid quidem, quando vult ei aliquod bonum particulare; simpliciter autem, quando vult ei omne
bonum. Deus autem omnia causata diligit secundum quid, quia omni creaturae vult aliquod bonum, etiam ipsis
Daemonibus, ut scilicet vivant et intelligant et sint; quae sunt quaedam bona. Simpliciter autem diligit illos
quibus vult omne bonum, scilicet ut habeant ipsum Deum, quem habere est habere veritatem, quia Deus veritas
est. Sed veritas tunc habetur quando cognoscitur.
Illos ergo vere et simpliciter diligit quibus manifestat seipsum, qui est veritas. Et hoc est quod dicit manifestabo
ei meipsum, scilicet in futuro per gloriam, quod est ultimus futurae beatitudinis effectus; iob XXXVI, V. 33:
annuntiat de ea amico suo, quod possessio eius sit. Sap. VI, 14: praeoccupat eos qui se concupiscunt.
Sed posset quis dicere: numquid pater non manifestabit se? immo et pater et filius: nam filius et patrem simul et
se manifestat, cum sit verbum eius; Matth. XI, V. 27: neque patrem quis novit nisi filius etc.. Et tamen si interim
filius manifestat se alicui aliquo modo, hoc est signum divinae dilectionis. Unde et haec potest esse ratio quare
mundus eum non videbit, quia scilicet non manifestabit ei seipsum; et hoc quia non diligit eum.
|#6 Lectio 6
Supra promisit Dominus discipulis suam visitationem hic removet discipuli dubitationem, et primo ponitur
discipuli dubitatio; secundo Christi responsio, ibi respondit Jesus etc..
Sciendum est circa primum, quod sanctorum et humilium consuetudo est ut cum magna de se audiunt, stupeant
et admirentur.
Audierant autem discipuli Dominum dicentem adhuc modicum et mundus me iam non videt; vos autem videbitis
me etc., ex quo videbatur apostolos toti mundo praeferre: et ideo Iudas frater Iacobi, cuius epistola inter
canonicas legitur, in admirationem et stuporem positus, dicit Domine>, quid factum est, quia manifestaturus es
nobis te ipsum? quasi diceret: quae causa erit? numquid nos supra totum mundum sumus? simile dixit David II
Reg. VII, V. 18: quis ego sum, aut quae est domus mea? Matth. XXV, 37, dicunt iusti: Domine>, quando te
vidimus esurientem, et pavimus te? consequenter cum dicit respondit Jesus etc., ponitur Christi responsio, ubi
primo assignat causam suae manifestationis discipulis, et non mundo; secundo manifestat quoddam quod dixit,
ibi et sermonem quem audistis non est meus.
In primo ostendit quare manifestaturus est se discipulis; secundo ostendit quare non manifestaturus est se mundo,
ibi qui non diligit me, sermones meos non servat.
Et in prima primo ponitur idoneitas discipulorum ad Christi manifestationem habendam; secundo insinuatur
processus manifestationis et ordo, ibi et pater meus diliget eum.
Circa primum duo ponit, quae reddunt hominem idoneum ad Dei manifestationem.
Primum est caritas; secundum est obedientia.
Quantum ad primum dicit si quis diligit me. Tria enim necessaria sunt homini volenti Deum videre. Primo ut
Deo appropinquet; Deut. XXXIII, 3: qui appropinquant pedibus eius, accipient de doctrina illius.

293

