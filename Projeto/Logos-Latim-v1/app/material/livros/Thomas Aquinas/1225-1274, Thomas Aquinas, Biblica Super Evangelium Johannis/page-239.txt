In praecedentibus evangelista ostendit divinitatis Christi virtutem per ea quae in vita fecit et docuit; hic autem
incipit ostendere virtutem divinitatis ipsius quantum ad passionem et mortem eius: et primo agit de passione et
morte eius; secundo de resurrectione ipsius, XX capitulo, ibi una autem sabbati etc..
Prima pars dividitur in tres.
In prima ostendit causas sive occasiones passionis et mortis eius; in secunda ponitur praeparatio discipulorum, a
quibus per mortem erat corporaliter recessurus, XIII capitulo, ibi ante diem festum Paschae etc.; in tertia agitur
de ipsa passione et morte eius, XVIII capit., ibi haec cum dixisset Jesus, egressus est etc..
Causa autem, sive occasio passionis Christi fuit duplex: scilicet gloria ipsius Christi, quae invidiam excitavit, et
infidelitas Iudaeorum, quae ipsos excaecavit.
Primo agit de gloria Christi; secundo de infidelitate Iudaeorum, ibi cum autem tanta signa fecisset coram eis, non
credebant in eum.
Circa primum tria facit.
Primo ostendit quomodo Christus glorificatus est ab hominibus; secundo quomodo glorificatus est a Deo, ibi
nunc anima mea turbata est etc..
Circa primum tria facit.
Primo ostendit quomodo glorificatus est a familiaribus et domesticis; secundo quomodo glorificatus est a turbis
Iudaeorum, ibi cognovit ergo turba multa etc.; tertio quomodo glorificatus est a gentilibus, ibi erant autem
gentiles etc..
Circa primum duo facit.
Primo proponit gloriam Christi in ministerio sibi a familiaribus exhibito; secundo zelum proditoris ex hoc
concitatum, ibi dixit ergo unus ex discipulis etc..
Circa primum tria facit.
Primo describit tempus; secundo locum, ibi venit Jesus in bethaniam etc.; tertio obsequium Christo exhibitum,
ibi fecerunt autem ei coenam etc..
Dicit ergo primo: dictum est, quod Christus ante festum Paschae abiit in regionem iuxta desertum, et quod
imminente solemnitate paschali quaerebatur a Iudaeis.
Ergo imminente paschali tempore, quo agnus typicus immolabatur, ipse tamquam verus agnus ad locum
passionis accessit, pro salute mundi voluntarie immolandus: secundum illud Is. LIII, 7: oblatus est, quia ipse
voluit.
Dicit autem ante sex dies Paschae, ut intelligas diem Paschae non quidem quartum decimum diem primi mensis,
in qua ad vesperam immolabatur paschalis agnus, ut habetur Ex. XII, sed potius hic dicitur Pascha decimaquinta
dies, quae tota erat festiva, et illo anno occurret feria sexta in qua passus est Dominus; ita quod sextus dies ante
Pascha, fuit prima feria, id est dies Dominicus, in qua Dominus ramis palmarum ierosolymam intravit, et in die
praecedenti, scilicet sabbato, Christus venit in bethaniam: et hoc est quod dicitur ante sex dies Paschae.
Convenit autem hic numerus mysteriis. Primo quidem quantum ad numerum: numerus enim senarius perfectus
est, unde et Deus opera creationis perfecit sex diebus, ut dicitur Gen. I. Et propter hoc decuit quod sex diebus
quodammodo compleretur opus passionis, quo omnia sunt restaurata, secundum illud Coloss. I, 20: pacificans
per sanguinem suum sive quae in caelis, sive quae in terris sunt etc.. II Cor. V, V. 19: Deus erat in Christo
mundum reconcilians sibi.
Secundo congruit mysterio quantum ad figuram.
Mandatur enim Ex. XII, quod decima die mensis primi tollat unusquisque per familias suas agnum paschalem
immolandum.
Unde et Dominus decimo die primi mensis, hoc est sexta die ante decimum quintum diem, ierusalem intrare
voluit, quasi ad locum immolationis accedens; ut patet per id quod dicitur infra eodem: in crastino autem turba
multa quae venerat ad diem festum, cum audissent quia venit Jesus ierosolymam, acceperunt ramos palmarum, et
processerunt obviam ei.
Deinde describitur locus: venit bethaniam etc.. Bethania autem erat vicus prope ierusalem, et interpretatur domus
obedientiae: unde congruit mysterio.
Primo quidem quantum ad causam passionis, secundum illud Phil. II, 8: factus est obediens patri usque ad
mortem; secundo quantum ad fructum passionis, quem consequuntur soli illi qui ei obediunt, secundum illud
Hebr. V, 9: factus est omnibus obtemperantibus sibi causa salutis aeternae etc..
Signanter autem additur ubi fuerat Lazarus mortuus, quem suscitavit Jesus, quia in domo obedientiae illi qui sunt
spiritualiter mortui in peccatis, resuscitantur reducti ad viam iustitiae. Rom. V, 19: per unius hominis
obedientiam, iusti constituentur multi.
Sed secundum litteram hoc dicitur ad ostendendum quod Christus in bethaniam venit ut memoriam resurrectionis
Lazari revocaret.
Ps. Cx, 4: memoriam fecit mirabilium suorum misericors et miserator Dominus.
Deinde cum dicit fecerunt autem ei coenam ibi, ponit obsequium Christo exhibitum a suis familiaribus, et primo
in communi quantum ad omnes; secundo in speciali quantum ad singulos, ibi et martha ministrabat.

239

