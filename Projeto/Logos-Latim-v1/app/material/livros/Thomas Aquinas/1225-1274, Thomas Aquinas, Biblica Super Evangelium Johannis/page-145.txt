Sequitur auxilii finis et fructus, cum dicit et ego resuscitabo eum in novissimo die, etiam inquantum homo: nam
per ea quae Christus in carne sua gessit, consequimur resurrectionis fructum; I Cor. XV, 21: sicut per hominem
mors, ita et per hominem resurrectio mortuorum. Ego, ergo, secundum quod homo, resuscitabo eum, non solum
ad vitam naturae, sed etiam ad vitam gloriae, et hoc in novissimo die.
Tenet enim fides catholica, quod status mundi innovabitur; Apoc. XXI, 1: vidi caelum novum et terram novam.
Et inter alia quae ad hanc innovationem concurrent, credimus caeli motum cessare, et per consequens tempus;
Apoc. X, 5: et Angelus quem vidi stantem super mare et super terram, levavit manum suam ad caelum. Et infra:
quia tempus non erit amplius. Quia ergo cessante tempore in resurrectione, cessabit etiam nox et dies, secundum
illud Zac. XIV, 7: erit dies una, quae nota est Domino, non dies neque nox; ideo dicit resuscitabo eum in
novissimo die.
Quare autem usque tunc caeli motus duret, et tempus, non minus vel amplius, sciendum est, quia illud quod est
propter aliud, diversimode disponitur secundum diversam dispositionem eius propter quod est.
Omnia autem corporalia propter hominem facta sunt; et ideo secundum diversam dispositionem hominis
diversimode ea disponi oportet.
Quia ergo in hominibus quando resurgent, inchoabitur status incorruptionis, secundum illud I Cor. XV, 54:
mortale hoc induet incorruptionem, ideo cessabit tunc etiam corruptio in rebus; unde cessabit motus caeli, qui est
causa generationis et corruptionis in rebus corporalibus; Rom. VIII, 21: ipsa creatura liberabitur a servitute
corruptionis in libertatem filiorum Dei. Sic ergo patet quod ad fidem necessaria est nobis attractio patris.
Consequenter cum dicit est scriptum in prophetis etc., determinat modum attrahendi, et primo ponit attrahendi
modum; secundo attractionis efficaciam, ibi omnis qui audivit a patre, et didicit, venit ad me; tertio excludit
opinatum modum attractionis, ibi non quia patrem vidit quisquam.
Modus autem attrahendi est congruus, quia trahit revelando et docendo; et hoc est quod dicit scriptum est in
prophetis: erunt omnes docibiles Dei etc.. Beda dicit hoc esse scriptum in ioel; sed non videtur expresse ibi esse,
licet aliquid consonum dicitur; et Ioel. II, 22: filii sion, exultate in Domino Deo vestro, quia dabit vobis doctorem
iustitiae. Ideo autem, secundum bedam, dicit in prophetis, ut det intelligere quod sensus iste potest colligi ex
diversis dictis prophetarum. Sed expressius videtur hoc dici Is. LIV, 13: ponam filios tuos universos doctos a
Domino. Dicitur etiam Ier. III, 15: dabo vobis pastores iuxta cor meum, qui pascent vos scientia et doctrina.
Hoc autem quod dicit erunt omnes, potest tripliciter intelligi. Uno modo ut ly omnes supponat pro omnibus
hominibus mundi; alio modo ut supponat pro omnibus qui sunt in ecclesia Christi; tertio modo pro omnibus qui
erunt in regno caelorum.
Si autem dicatur primo modo, videtur non esse verum; nam statim subdit omnis qui audivit a patre et didicit,
venit ad me. Si ergo omnes de mundo erunt docibiles, ergo omnes venient ad Christum. Sed hoc est falsum, quia
non omnium est fides.
Sed ad hoc tripliciter respondetur. Nam, secundum chrysostomum, primo modo dicendum, hoc dictum esse de
pluribus erunt, inquit, omnes, idest plurimi; secundum quem modum dicitur Matth. VIII, 11: multi venient ab
oriente et occidente, etc..
Secundo, quod omnes, quantum est ex Deo, erunt docibiles; sed quod aliqui non doceantur, est ex parte eorum.
Sol enim quantum est de se, omnes illuminat; potest autem ab aliquibus non videri, si claudant oculos, vel si sint
caeci. Et hoc modo dicit apostolus, I Tim. II, 4: vult omnes homines salvos fieri, et ad agnitionem veritatis
venire.
Tertio modo, secundum Augustinum, quod haec est accommoda distributio, ut dicatur omnes erunt docibiles
Dei; idest omnes qui docentur, a Deo docentur, sicut loquimur de aliquo litterarum magistro. Dicimus enim, si
est in civitate: solus iste docet omnes pueros de civitate, quia nullus docetur in ea nisi ab illo. Et hoc modo
dicitur supra I, 9: erat lux vera, quae illuminat omnem hominem venientem in hunc mundum.
Si autem exponatur de illis qui sunt in ecclesia congregati, dicitur erunt omnes, scilicet qui sunt in ecclesia,
docibiles Deo; nam Is. LIV, 13, dicitur: ponam universos filios doctos a Domino in quo quidem ostenditur
sublimitas fidei Christianae, quae non inhaeret doctrinae humanae, sed doctrinae Dei.
Doctrina enim veteris testamenti data fuit per prophetas; sed doctrina novi testamenti est per ipsum filium Dei;
Hebr. I, 1: multifarie multisque modis, idest in veteri testamento, Deus loquens patribus in prophetis, novissime
diebus istis locutus est nobis in filio; et ibid. II, 3: quae cum initium accepisset enarrari per Dominum, ab eis qui
audierunt, in nos confirmata est. Sic ergo omnes qui sunt in ecclesia, sunt docti non ab apostolis, non a prophetis,
sed ab ipso Deo. Et, secundum Augustinum, hoc ipsum quod ab homine docemur, est ex Deo, qui docet interius;
matth. c. XXIII, 10: unus est magister vester Christus.
Nam intelligentia, quae necessaria est praecipue ad doctrinam, est nobis a Deo.
Si autem exponatur de his qui sunt in regno caelorum etc., tunc omnes erunt docibiles Deo, quia eius essentiam
immediate videbunt; I Io. III, 2: videbimus eum sicuti est.
Attractio autem patris efficacissima est: quia omnis qui audivit a patre, et didicit, venit ad me. Ubi duo ponit:
unum scilicet quod pertinet ad donum Dei, cum dicit audivit, scilicet Deo revelante; aliud quod pertinet ad
liberum arbitrium, cum dicit et didicit, scilicet per assensum; et ista duo necessaria sunt in omni doctrina fidei.

145

