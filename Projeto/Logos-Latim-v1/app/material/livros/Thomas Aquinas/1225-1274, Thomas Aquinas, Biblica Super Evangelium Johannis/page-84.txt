est ipsa essentia rei in se, sed similitudo eius, similiter et in audiente non est ipsa conceptio loquentis, sed signum
ipsius; ideo videns non est ipsa essentia rei in se, nec audiens est ipsum verbum.
In filio autem est ipsa essentia patris accepta per generationem, et est ipsum verbum; et ideo in ipso idem est
videre et audire.
Et hoc sic concludit Ioannes, quod ex quo doctrina Christi altior et certior est quam mea, ideo magis audiendus
est Christus quam ego.
|#6 Lectio 6
Supra Ioannes baptista commendavit Christi doctrinam; hic vero agit de diversitate recipientium: unde tractat de
fide adhibenda ipsi doctrinae, et circa hoc tria facit.
Primo ostendit raritatem credentium; secundo credendi debitum, ibi qui autem acceperit eius testimonium etc.;
tertio fidei praemium, ibi qui credit in filium, habet vitam aeternam.
Dicit ergo: dico quod Christus certam scientiam habet, et vera loquitur. Tamen licet pauci testimonium eius
accipiant, non propter hoc doctrinae ipsius derogatur, quia hoc non est ex parte eius, sed ex parte eorum qui non
recipiunt, scilicet discipulorum Ioannis, qui nondum credebant, et Pharisaeorum, qui ipsius doctrinae
detrahebant.
Et ideo dicit et testimonium eius nemo accipit.
Hoc autem quod dicit nemo, potest dupliciter exponi. Uno modo, nemo, idest pauci, et si aliqui accipiant. Et
quod aliqui accipiant, ostendit subdens: qui autem accepit eius testimonium etc.. Hoc modo loquendi usus est
evangelista cum dixit, supra I, 11: in propria venit, et sui eum non receperunt: quia pauci eum receperunt. Alio
modo, quia accipere eius testimonium est credere in Deum; sed nullus potest credere ex seipso, sed ex Deo; Eph.
II, 8: gratia salvatis estis. Et ideo dicit nemo accipit, scilicet ex se, nisi donetur sibi a Deo.
Vel aliter. Consuetum est in Scriptura divina populo loqui de duobus. Quia quamdiu sumus in hoc mundo, mali
sunt permixti bonis; et ideo Scriptura aliquando loquitur de populo, referendo intentionem suam ad malos,
aliquando ad bonos. Et hic modus loquendi habetur Ier. XXVI: nam primo dicit: omnis populus et sacerdotes
quaerebant occidere ieremiam: referens intentionem suam ad malos: et postea statim dicit, quod omnis populus
quaerebat eum liberare, loquens de bonis. Eodem modo et Ioannes baptista habens oculos suos ad sinistram,
idest ad malos, dicit et testimonium eius nemo accipit: et ex alia referens ad dexteram, idest ad bonos, dicit qui
autem acceperit eius testimonium etc..
Qui autem acceperit eius testimonium, ubi ostendit debitum fidei, quod est supponere se veritati divinae.
Et circa hoc quatuor facit.
Primo proponit divinam veritatem; secundo subdit divinae veritatis denuntiationem, ibi quem enim misit Deus,
verba Dei loquitur; tertio insinuat denuntiandi facultatem, ibi non enim ad mensuram dat Deus spiritum; quarto
assignat facultatis rationem, ibi pater diligit filium etc..
Debitum autem fidei est ut homo veritati divinae se supponat; et ideo dicit quod si pauci testimonium eius
accipiunt, tamen aliqui accipiunt; unde dicit qui autem acceperit eius testimonium; idest quicumque sit ille,
signavit, idest signum quoddam in corde suo ponere debet seu posuit, quod ipse Christus est Deus. Et est verax,
quia ipse dicebat se esse Deum: quod si non esset, non esset verax, cum tamen scriptum sit, Rom. III, 4: est
autem Deus verax etc.. De isto signaculo dicitur Cant. VIII, 6: pone me ut signaculum super cor tuum. Et II Tim.
II, 19: firmum fundamentum Dei stat, habens signaculum etc..
Vel, secundum chrysostomum, signavit, idest monstravit, quia Deus, scilicet pater, verax est; quia scilicet misit
filium suum, quem promisit mittendum. Quod ideo dicit evangelista ut ostendat eos qui non credunt Christo,
veritatem patris negare.
Et ideo statim subdit divinae veritatis commendationem, dicens quem enim misit Deus, verba Dei loquitur; quasi
dicat: hoc signavit, quod Christus, cuius testimonium accipit, quem Deus misit, verba Dei loquitur: et ideo qui
credit ei, credit patri, infra VIII, 26: ego quae audivi a patre loquor in mundo. Unde non loquebatur nisi patrem,
et verba patris; quia missus erat a patre, et quia ipse est verbum patris: unde etiam se loqui patrem dicit.
Vel si hoc quod dicit, quod Deus verax est, referatur ad Christum, datur intelligi distinctio personarum: cum
enim pater sit Deus verax, et Christus est verax Deus; sequitur, quod verus Deus misit Deum verum, distinctum
ab eo in persona, non in natura.
Denuntiandi autem facultas subest Christo maxima, quia non ad mensuram recipit spiritum; et ideo dicit non
enim ad mensuram dat Deus spiritum.
Posses enim dicere, quod licet miserit eum Deus, tamen non omnia a Deo loquitur, sed aliqua: nam et prophetae
aliquando quidem locuti sunt ex spiritu suo, aliquando vero ex spiritu Dei. Sicut II Reg. VII, 3 legitur de Nathan
propheta, quod ex spiritu suo loquens, consuluit David, quod aedificaret templum; quod quidem postmodum ex
spiritu et nutu divino retractavit. Sed hoc ostendit baptista locum non habere in Christo; quia prophetae quidem
accipiunt spiritum Dei mensurate, scilicet quantum ad aliquid non quantum ad omnia, et ideo non quantum ad
omnia verba Dei loquuntur; Christus autem, qui absque mensura et quantum ad omnia spiritum recepit, ideo
quantum ad omnia verba Dei loquitur.

84

