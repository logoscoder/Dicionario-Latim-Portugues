abs te sunt; supra c. I, 14; vidimus gloriam eius quasi unigeniti a patre, idest, vidimus eum quasi omnia a patre
habentem. Et per hoc quod cognoverunt clarificatur pater in mente ipsorum.
Ratio autem huius clarificationis, quod scilicet obedientia discipulorum ad filium redundet in gloriam patris,
ponitur cum dicitur quia verba quae dedisti mihi etc.. Ubi primo ponit ordinem processus cognitionis a patre ad
discipulos; secundo proponit ordinem reductionis mentium discipulorum in patrem.
Primum ponit per dationem doctrinae a patre. Et ponitur duplex datio.
Una quam dedit pater filio, unde dicit verba quae dedisti mihi, secundum generationem aeternam, in qua dedit
pater verba filio, cum tamen ipse sit verbum patris.
Huiusmodi verba nil aliud sunt quam rationes omnium fiendorum, quas omnes ab aeterno pater dedit filio,
generando ipsum.
Vel dedisti mihi, scilicet Christo homini: quia anima sua sanctissima ab ipso instanti conceptionis repleta fuit
omni cognitione veritatis; supra I, 14: plenum gratiae et veritatis, idest cognitione cuiuslibet veritatis; col. c. II, 3:
in ipso sunt omnes thesauri sapientiae et scientiae.
Alia datio est quam Christus dat discipulis: unde dicit dedi eis, interius et exterius docendo; supra XV, 15: omnia
quaecumque audivi a patre meo, nota feci vobis. In quo se ostendit mediatorem Dei et hominum, I Tim. II, 5,
quia scilicet quod accepit a patre, transfundit in discipulos; Deut. V, 5: ego sequester fui inter Dominum et vos in
tempore illo, ut annuntiarem vobis verba eius.
Reductio autem mentium discipulorum in Deum ponitur cum dicit et ipsi acceperunt. Ubi ponitur duplex
acceptio correspondens duplici dationi praedictae. Una respondet secundae dationi, cum dicit et ipsi acceperunt,
a me, non existentes rebelles; Is. L, 5: Dominus Deus aperuit mihi aurem; ego autem non contradico; supra VI,
45: omnis qui audivit a patre et didicit, venit ad me.
Et accipientes cognoverunt, quia tu omnia mihi dedisti, quod respondet primae dationi.
Et, secundum Augustinum, hoc quod addit crediderunt quia tu me misisti, est expositivum praecedentium.
Duplex enim est cognitio divinorum: una perfecta, quae est gloriae per apertam visionem; alia imperfecta, quae
est viae per fidem; I Cor. XIII, V. 12: videmus nunc per speculum in aenigmate, quantum ad secundum, tunc
autem facie ad faciem, quantum ad primum.
Dicit ergo cognoverunt quia a te exivi.
Sed qua cognitione? numquid patriae? non; sed fidei: unde subdit et crediderunt, quasi hoc ipsum sit cognoscere
quod credere. Crediderunt, inquam, vere, idest firmiter et stabiliter; supra XVI, 31: modo creditis? scilicet
stabiliter. Ecce venit hora, scilicet cum perfecte creditis. Et utitur praeterito pro futuro, tum propter certitudinem
rei futurae, tum propter infallibilitatem divinae praedestinationis.
Vel secundum chrysostomum, loquitur de praeterito: et haec dicit esse facta, quia iam inchoata erant. Dicendum
ergo ut utrumque sensum concordemus, quia haec omnia iam inchoata erant, sed perficienda restabant.
Ergo quantum pertinet ad inchoationem, loquitur de praeterito; sed quantum ad consummationem, loquitur de
futuro, quae fienda erant per adventum spiritus sancti.
Sed quid crediderunt? quia tu me misisti; Gal. IV, 4: misit Deus filium suum etc.. Quod, secundum Augustinum,
idem est quod est a te exivi.
Sed hoc est contra Hilarium, quia, secundum eum, ut dictum est, exire pertinet ad aeternam generationem, mitti
vero ad incarnationem.
Sed dicendum, quod de Christo possumus loqui dupliciter; scilicet secundum divinitatem, et sic quantum ad
filium Dei, aliud est exire et aliud mitti, ut Hilarius dicit, vel secundum humanitatem: et sic quantum ad filium
hominis, idem est exire et mitti, ut dicit Augustinus.
Hic ponuntur rationes orationis ex parte Christi. Et ponit ad hoc tres rationes.
Una sumitur ex Dominio quod super eos acceperat: et ad hoc dicit ego pro eis, scilicet discipulis, rogo. Ubi
primo ponit rationem ipsam; secundo manifestat eam, ibi quia tui sunt.
Ratio autem quare quis sit audiendus, et orare debeat pro aliis, est si illi specialiter pertineant ad ipsum; orationes
enim generales minus exaudiuntur; et ideo dicit pro eis rogo, non pro mundo, idest mundi dilectoribus, sed pro
his quos dedisti mihi ut discipulos et obedientes specialiter, quamvis omnia sint mea, potestate. Ps. II, 8: postula
a me, et dabo tibi gentes haereditatem tuam.
Sed contra. Videtur quod pro omnibus rogaverit: I Io. II, 1: advocatum habemus apud patrem Jesum Christum
iustum; et ipse est propitiatio pro peccatis nostris; non solum autem nostris, sed et totius mundi; I Tim. II, 4: qui
vult omnes homines salvos fieri, et ad agnitionem veritatis venire.
Responsio. Dicendum, quod Christus, quantum est de se, pro omnibus oravit, quia oratio sua, quantum est de se,
efficax est ut valeat toti mundo; sed tamen non in omnibus sortitur effectum, nisi in sanctis et electis Dei: et hoc
propter impedimentum mundanorum.
Et rationem manifestat dicens tui erant, scilicet per aeternam praedestinationem.
Sed non erant ita tui ut filius eos non haberet, nec ita dantur filio ut auferantur patri; unde dicit et omnia mea tua
sunt, et tua mea sunt: in quo ostenditur aequalitas filii ad patrem, qui, secundum quod Deus, ab aeterno habet
omnia quae pater habet.

332

