Nam alia agentia operantur ut extrinsecus existentia: cum enim non agant nisi movendo et alterando aliquo modo
quantum ad ea quae sunt extrinseca rei, ut extrinseca operantur.
Deus vero operatur in omnibus ut interius agens, quia agit creando. Creare autem est dare esse rei creatae. Cum
ergo esse sit intimum cuilibet rei, Deus, qui operando dat esse, operatur in rebus ut intimus agens. In mundo ergo
erat ut dans esse mundo.
Consuetum est autem dici Deum esse in omnibus per essentiam, praesentiam et potentiam.
Ad cuius intellectum sciendum est quod per potentiam dicitur esse aliquis in omnibus quae subduntur potentiae
eius: sicut rex dicitur esse in toto regno sibi subiecto, per suam potentiam; non tamen ibi est per praesentiam,
neque per essentiam. Per praesentiam dicitur esse in omnibus quae sunt in conspectu eius, sicut rex dicitur esse
per praesentiam in domo sua. Per essentiam vero dicitur esse in illis rebus, in quibus est sua substantia: sicut est
rex in uno loco determinato.
Dicimus enim Deum esse ubique per potentiam, quia omnia eius potestati subduntur; Ps. Cxxxviii, 8: si
ascendero in caelum, tu illic es...p si sumpsero pennas meas diluculo et habitavero in extremis maris: etenim illuc
manus tua deducet me et tenebit me dextera tua. Per praesentiam vero, quia omnia nuda et aperta sunt oculis
eius, quae sunt in mundo, ut habetur Hebr. IV, 13. Per essentiam autem, quia essentia sua intima est omnibus
rebus: oportet enim de necessitate omne agens, inquantum agens, immediate coniungi suo effectui, cum movens
et motum oporteat simul esse. Deus autem actor est et conservator omnium secundum esse uniuscuiusque rei.
Unde, cum esse rei sit intimum in qualibet re, manifestum est quod Deus per essentiam suam, per quam omnia
creat, sit in omnibus rebus.
Notandum autem quod evangelista signanter utitur hoc verbo erat, cum dicit in mundo erat, ostendens ab initio
creaturae semper ipsum fuisse in mundo, causans et conservans omnia: quia si ad momentum subtraheret Deus
virtutem suam a rebus conditis, omnia in nihilum redigerentur, et esse desinerent.
Unde Origenes satis ad hoc congruo exemplo utitur, dicens quod sicut se habet vox humana ad verbum
humanum in mente conceptum, sic se habet creatura ad verbum divinum: nam sicut vox nostra est effectus verbi
concepti in mente nostra, ita et creatura est effectus verbi in divina mente concepti; dixit enim et facta sunt. Ps.
Cxlviii, V. 5. Unde sicut videmus quod statim, deficiente verbo nostro, vox sensibilis deficit, ita si virtus verbi
divini subtraheretur a rebus, statim res omnes in ipso momento deficerent; et hoc quia est portans omnia verbo
virtutis suae, Hebr. I, 3.
Sic ergo patet quod defectus divinae cognitionis non est in hominibus ex verbi absentia, quia in mundo erat; non
est etiam ex verbi indivisibilitate seu occultatione, quia fecit opus, in quo similitudo evidenter relucet, scilicet
mundum. Sap. XIII, 5: a magnitudine speciei et creaturae cognoscibiliter poterit eorum creator videri; et Rom. I,
20: invisibilia Dei per ea quae facta sunt intellecta conspiciuntur. Et ideo statim evangelista subiungit et mundus
per ipsum factus est, ut scilicet in ipso lux ipsa manifestaretur.
Sicut in artificio manifestatur ars artificis, ita totus mundus nihil aliud est quam quaedam repraesentatio divinae
sapientiae in mente patris conceptae; Eccli. I, 10: sparsit illam super omnia opera sua.
Sic ergo patet quod defectus divinae cognitionis non est ex parte verbi, quia efficax est, cum sit lux vera;
praesens est, quia in mundo erat; evidens est, quia mundus per ipsum factus est.
Unde autem sit huius defectus, ostendit evangelista consequenter, cum dicit et mundus eum non cognovit; quasi
dicat, non est ex parte ipsius, sed ex parte mundi, qui eum non cognovit.
Dicit autem eum in singulari, quia supra verbum dixerat non solum lucem hominum, sed Deum: unde cum dicit
eum, intelligit Deum.
Ponitur autem hic mundus pro homine: Angeli namque cognoverunt eum intelligendo; elementa cognoverunt
eum obediendo; sed mundus, idest homo habitator mundi, eum non cognovit.
Et possumus hunc defectum cognitionis divinae referre vel ad naturam hominis, vel ad culpam.
Ad naturam quidem, quia licet omnia haec praedicta auxilia data sint homini, ut ducatur in cognitionem Dei,
tamen ratio humana in se deficiens est ab hac cognitione; iob XXXVI, V. 25: unusquisque intuetur eum procul;
et iterum ibi: ecce Deus magnus vincens scientiam nostram. Sed si aliqui eum cognoverunt, hoc fuit non
inquantum fuerunt in mundo, sed inquantum fuerunt supra mundum, et tales quibus dignus non erat mundus,
quia mundus eum non cognovit. Et est quasi ratio quare ab hominibus Deus non cognoscitur.
Et sic mundus accipitur pro inordinato mundi amore; quasi dicat mundus eum non cognovit. Unde si aliquid
aeternum in mente perceperunt, hoc fuit inquantum non erant de hoc mundo.
Si vero referatur ad culpam hominis, tunc hoc quod dixit mundus eum non cognovit, est quasi ratio quare ab
hominibus Deus non cognoscitur; et sic accipitur mundus pro inordinato mundi amatore. Quasi dicat mundus
eum non cognovit, quia sunt mundi amatores.
Amor enim mundi, ut dicit Augustinus, maxime retrahit a Dei cognitione; quia amor mundi inimicum Dei
constituit, iac. c. IV, 4. Qui autem non diligit Deum, non potest eum cognoscere; I Cor. II, 14: animalis homo
non percipit ea quae sunt spiritus Dei.
Notandum autem quod ex hoc solvitur quaestio gentilium, qui vane quaerunt: si a paucis temporibus filius Dei
pro salute humana mundo innotuit, videtur quod ante tempus illud naturam humanam despiceret.

24

