Tertio etiam nota, quod dimiserunt eum solum in cruce; Is. Lxiii, 3: torcular calcavi solus, et de gentibus non est
vir mecum.
Praeparavit Dominus mulierem ad recipiendum spiritualem doctrinam, dando ei occasionem quaerendi; hic
consequenter ponitur quaestio; secundo assignatur ratio quaestionis, ibi non enim coutuntur Iudaei Samaritanis.
Sciendum est autem, quod Dominus petierat a muliere potum, intendens magis de spirituali quam de corporali
potu; mulier vero, potum spiritualem nondum capiens, intendebat solum de corporali; et ideo respondet quomodo
tu, Iudaeus cum sis, bibere a me poscis, quae sum mulier Samaritana? Christus Iudaeus erat; quia et de Iuda
promissus, Gen. XLIX, 10: non auferetur sceptrum de Iuda, et dux de femore eius, donec veniat qui mittendus
est, et de Iuda natus; Hebr. VII, 14: manifestum est quod ex Iuda ortus sit Dominus noster. Cognoscebat autem
mulier Christum esse Iudaeum ex habitu: nam, sicut dicitur Num. XV, 37 ss., Dominus praecepit quod Iudaei
portarent fimbrias hyacinthinas in quatuor angulis vestium suarum, ut per eas discernerentur ab aliis populis.
Consequenter assignatur ratio quaestionis, sive ab evangelista, secundum Glossam, sive a muliere, secundum
chrysostomum, cum dicit non enim coutuntur Iudaei Samaritanis.
Sciendum est autem circa hoc quod sicut dicitur IV Reg. XVIII, propter peccata populi Israel, scilicet decem
tribuum, qui colebant idola, ducti sunt in captivitatem a rege Assyriorum in Babylonem, et ne Samaria absque
habitatoribus remaneret, fecit ibi gentes ex diversis locis ductas habitare. Et cum ibi essent, volens Dominus
ostendere quod non propter imbecillitatem suae virtutis, sed propter Iudaeorum malitiam tradidit eos, immisit
ipsis gentibus leones, et saevas bestias, quae eos laedebant. Quae ubi nuntiata sunt regi Assyriorum, habito ex
consilio, quod hoc ideo eis contingeret quia non servabant legitima Dei terrae, misit ad eos sacerdotem quemdam
ex Iudaeis, traditurum eis Dei legem, secundum legem Moysi. Unde et isti licet non essent ex populo Iudaeorum,
servabant tamen legem Moysi; sed cum Deo vero colebant idola, nec prophetis attendebant, et vocabant se
Samaritanos a civitate Samariae quae erat sita in monte somer: III reg. c. XVI, 24. Revertentibus ergo Iudaeis ex
captivitate in ierusalem, semper infesti fuerunt et contrarii; et, sicut dicitur in esdra, impediebant eos aedificare
templum et civitatem.
Et licet Iudaei vitarent omnes alias nationes, specialiter tamen vitabant istos, nec in aliquo coutebantur eis; et hoc
est quod dicit non enim coutuntur Iudaei Samaritanis. Non dicit quod Samaritani non coutantur Iudaeis, quia
libenter voluissent adiungi et couti Iudaeis; sed Iudaei eos repellebant, secundum illud Deut. VII, 2: non inibis
cum eis foedus etc..
Sed si non erat fas Iudaeis couti Samaritanis, quare Deus petebat a Samaritana potum? ad quod, secundum quod
dicit chrysostomus, posset aliquis respondere, quod Dominus sciebat eam non sibi tradituram potum, ideo
petivit. Sed hoc non sufficit: quia petens quod non licet, a peccato non est immunis, quantum in se est, quin
scandalizet, etsi non detur ei quod ipse petit. Et ideo dicendum est, quod, sicut dicitur Matth. XII, V. 8, filius
hominis est Dominus etiam sabbati.
Unde tamquam Dominus legis poterat uti et non uti lege et observantiis et legalibus, secundum quod sibi
expediens videbatur.
Et quia imminebat tempus quo gentes vocarentur ad fidem, ipsis gentibus coutebatur.
|#2 Lectio 2
Consequenter cum dicit respondit Jesus et dixit ei etc., narrat evangelista ipsam doctrinam spiritualem. Et primo
ponitur ipsa doctrina; secundo effectus doctrinae, ibi et continuo venerunt discipuli eius.
Circa primum duo facit.
Primo ponit summarie totam doctrinam; secundo explicat eam per partes, ibi dixit ei mulier: Domine>, neque in
quo haurias habes, et puteus altus est.
Dixit ergo: tu miraris quod ego Iudaeus potum petii a te Samaritana; sed non debes mirari, quia ad hoc veni ut
etiam gentibus potum darem. Et ideo dixit si scires donum Dei, et quis est qui dicit tibi, da mihi bibere, tu
forsitan petisses ab eo.
Et, ut incipiamus ab ultimo, requirendum est quid intelligatur per aquam. Et dicendum, quod per aquam
intelligitur gratia spiritus sancti: quae quidem quandoque dicitur ignis, quandoque aqua, ut ostendatur quod nec
hoc, nec illud dicitur secundum substantiae proprietatem, sed secundum similitudinem actionis. Nam ignis
dicitur, quia elevat cor per fervorem et calorem, Rom. XII, 11: spiritu ferventes etc. Et quia consumit peccata;
Cant. VIII: lampades eius, lampades ignis atque flammarum. Aqua vero dicitur propter purgationem; Ez.
XXXVI, 25: effundam super vos aquam mundam, et mundabimini ab omnibus inquinamentis vestris. Et propter
refrigerationem ab aestibus tentationum; eccli. c. III, 33: ignem ardentem extinguit aqua. Et propter satietatem
contra sitim terrenorum, et quorumcumque temporalium; Is. LV, 1: omnes sitientes, venite ad aquas.
Est autem duplex aqua: scilicet viva et non viva. Non viva quidem est quae non continuatur suo principio unde
scaturit; sed collecta de pluvia, seu aliunde, in lacunas et cisternas a suo principio separata servatur. Viva autem
aqua est quae suo principio continuatur, et effluit. Secundum hoc ergo gratia spiritus sancti recte dicitur aqua
viva, quia ita ipsa gratia spiritus sancti datur homini quod tamen ipse fons gratiae datur, scilicet spiritus sanctus.
Immo per ipsum datur gratia; Rom. V, 5: caritas Dei diffusa est in cordibus nostris per spiritum sanctum, qui
datus est nobis. Nam ipse spiritus sanctus est fons indeficiens, a quo omnia dona gratiarum effluunt; I Cor. XIII,
90

