testimonium hominum accipimus, testimonium Dei maius est. Maius, inquam, propter maiorem auctoritatem,
maiorem cognitionem, et infallibiliorem veritatem: nam Deus mentiri non potest. Non est Deus ut homo, ut
mentiatur: Num. XXIII, 19.
Testimonium autem prosequitur cum dicit opera enim quae dedit mihi pater ut perficiam ea etc.. Tripliciter
autem testificatus est Deus de Christo: scilicet per opera, per seipsum et per Scripturas, et ideo primo ponit
modum testificandi quantum ad opera miraculorum; secundo modum testificandi per seipsum, ibi et qui misit me
pater, ipse testimonium perhibuit; tertio per Scripturas, ibi scrutamini Scripturas etc..
Dicit ergo primo: habeo aliud testimonium maius Ioanne; et hoc quantum ad opera, quia opera miraculorum quae
dedit mihi pater ut perficiam ea.
Sciendum est enim, quod naturale est homini virtutem et naturas rerum ex earum actionibus cognoscere: et ideo
convenienter Dominus per opera quae ipse facit, dicit se posse cognosci qualis sit. Cum ergo ipse propria virtute
divina faceret, credendum erat in eo esse virtutem divinam; infra XV, 24: si opera non fecissem in eis quae nemo
alius fecit, peccatum non haberent, scilicet infidelitatis.
Et ideo ad sui cognitionem per opera sua ducit, dicens opera quae dedit mihi, in verbo, pater, per aeternam
generationem dando mihi virtutem sibi aequalem. Vel dedit mihi, in conceptione, dando ut sim una persona Dei
et hominis, ut perficiam ea idest, ut propria virtute faciam: quod dicit ad differentiam aliorum qui miracula
faciunt non propria virtute, sed impetrando a Deo. Unde Petrus dicebat Act. III, 6: in nomine Jesu Christi
Nazareni surge. Et ideo ipsi non perficiunt, sed Deus; Christus vero propria virtute ea perficiebat; infra XI, 43:
Lazare, veni foras. Et ideo opera quae ego facio, testimonium perhibent de me; infra X, 38. Si mihi non creditis,
saltem operibus credite.
Quod autem opera miraculorum sint testimonia Dei, dicitur Mc. Ult., 20: Domino cooperante, et sermonem
confirmante sequentibus signis.
Consequenter cum dicit et qui misit me pater, ipse testimonium perhibuit de me, ponit secundum modum
testificandi per ipsum Deum, et primo ponit ipsum modum; secundo ostendit eos huiusmodi non esse capaces,
ibi neque vocem eius unquam audistis etc..
Dicit ergo: non solum opera quae dedit mihi pater, testimonium perhibent de me, sed ipse qui misit me, pater,
testimonium perhibuit de me, in iordane, quando fuit baptizatus, ut habetur Matth. IV, 5, et in monte, quando
transfiguratus est, ut dicitur Matth. XVII, 5. Utrobique enim vox patris audita est: hic est filius meus dilectus. Et
ideo credendum est ei, sicut vero et naturali filio Dei; I Io. Ult., 9: hoc testimonium Dei, quod maius est, quia
testificatus est de filio suo. Et sic, qui non credit eum esse filium Dei, non credit Dei testimonio.
Sed posset aliquis dicere, quod Deus etiam aliis testimonium perhibuit per seipsum, sicut Moysi in monte, cum
quo locutus est, cunctis audientibus; testimonium vero numquam audivimus, et ideo dicit Dominus, quod neque
vocem eius unquam audistis etc..
Sed contra Deut. IV, 33, dicitur: si factum est aliquando res huiuscemodi, ut audiret populus vocem Domini Dei
loquentis de medio ignis, sicut tu audisti et vidisti. Quid est ergo quod nunc dicit Christus neque vocem eius
unquam audistis? respondeo, secundum chrysostomum, quod Dominus eos in philosophica consideratione
constituens, vult ostendere, quod Deus testificatur alicui dupliciter, scilicet sensibiliter et intelligibiliter.
Sensibiliter quidem, sicut per vocem sensibilem tantum; et hoc modo testificatus fuit Moysi in monte sinai; Deut.
IV, 12: vocem eius audistis, et formam penitus non vidistis.
Item per sensibilem speciem, sicut apparuit Abrahae Gen. XXVI, et Is. VI, 1: vidi Dominum sedentem supra
solium excelsum et elevatum.
Sed tamen in istis visionibus nec vox corporalis nec figura Dei est sicut cuiusdam animalis, sed effective,
inquantum a Deo formatur: nam cum Deus sit spiritus, neque vocem sensibilem de se emittit, nec figurari potest.
Intelligibiliter autem testificatur inspirando in cordibus aliquorum quod credere debeant et tenere; Ps. Lxxxiv, 9:
audiam quid loquatur in me Dominus Deus; Osee II, V. 4: ducam eam in solitudinem, et ibi loquar ad cor eius.
Primo ergo testificationis capaces fuistis: nec mirum, quia non fuerunt Dei nisi effective, ut dictum est, voces
illae et species. Sed non intelligibilis illius vocis. Neque vocem eius unquam audistis etc., idest participes eius
non fuistis; infra VI, 45: omnis qui audit a patre et didicit, venit ad me. Sed vos non venitis ad me; ergo non
audistis vocem eius, nec vidistis speciem eius; idest non habuistis istud testimonium intelligibile, et ideo subdit
et verbum eius non habetis in vobis manens; idest, non habetis verbum interius inspiratum.
Et haec ratio est, quia quem misit ille, idest pater, huic vos non creditis.
Verbum enim Dei ducit ad Christum: nam ipse Christus est naturale Dei verbum. Omne autem verbum a Deo
inspiratum, est quaedam participata similitudo illius. Cum ergo omnis similitudo participata ducat in suum
principium, manifestum est quod omne verbum inspiratum a Deo ducit ad Christum. Et ideo, quia vos non
ducimini ad me, non habetis verbum Dei, inspiratum, in vobis manens; infra: qui non credit in filium Dei, non
habet vitam in se manentem.
Et dicit manens, quia cum nullus sit quin aliquam veritatem habeat a Deo, illi tantum habent veritatem, et
verbum in ipsis manens, quibus intantum cognitio proficit ut perducantur ad veri et naturalis verbi cognitionem.
Vel per hoc quod dicit neque vocem eius unquam audistis, ostenditur triplex modus quo a Deo aliquid revelatur
alicui.
127

