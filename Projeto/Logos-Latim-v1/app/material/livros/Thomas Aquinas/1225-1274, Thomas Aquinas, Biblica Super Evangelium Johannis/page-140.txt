Circa primum sciendum est, quod Iudaei duo proposuerant Christo circa originem cibi corporalis, quem patres
eorum habuerunt; scilicet datorem, qui fuit Moyses, et locum, quia de caelo; et ideo Dominus circa originem cibi
spiritualis haec duo removens, ponit alium esse datorem cibi spiritualis, et alium locum. Unde dicit, removendo
praedicta, amen, amen dico vobis, non Moyses dedit vobis panem de caelo. Alius est qui dat, quia pater meus,
non panem corporalem, sed panem verum de caelo.
Sed contra. Numquid non vere panis fuit quem habuerunt patres in deserto? respondeo. Si accipiatur verum
secundum quod dividitur contra falsum, sic panis ille verus fuit, non enim falsum erat miraculum de manna; si
autem accipiatur verum, prout veritas dividitur contra figuram, sic panis ille non fuit verus, sed figura panis
spiritualis, scilicet Domini nostri Jesu Christi, quem ipsum manna significabat, ut dicit apostolus, I cor. c. X, 3:
omnes eamdem escam spiritualem manducaverunt.
Item contra hoc quod dicit non dedit vobis panem de caelo, est quod dicitur in Ps. Lxxvii, 24: panem caeli dedit
eis.
Respondeo. Caelum accipitur tripliciter.
Quandoque pro aere; Mt. XIII, 4: volucres caeli comederunt illud; et in Ps. XVII, 14: intonuit de caelo Dominus.
Quandoque pro caelo sidereo, secundum illud Ps. Cxiii, 16: caelum caeli Domino; et Mt. XXIV, 29: stellae
cadent de caelo. Quandoque vero pro ipsis spiritualibus bonis; Mt. V, 12: gaudete et exultate, quia merces vestra
multa est in caelo.
Manna ergo de caelo fuit non sidereo seu spirituali, sed aereo. Vel dicitur de caelo inquantum erat figura veri
panis caelestis Domini nostri Jesu Christi.
Consequenter cum dicit panis enim verus est qui de caelo descendit, et dat vitam mundo, probat quod sit de caelo
et per effectum eius. Verum enim caelum est spiritualis naturae, cui per se convenit vita, et ideo per se vivificat;
infra: spiritus est qui vivificat. Ipse autem Deus est auctor vitae. Ex hoc ergo cognoscitur quod panis iste
spiritualis est de caelo, cum faciat proprium effectum, si dat vitam. Nam panis ille corporalis vitam non dabat,
quia omnes qui manna manducaverunt, mortui sunt; iste autem dat vitam, et ideo dicit panis verus est, et non
figuralis, qui de caelo descendit. Et hoc patet, quia dat vitam mundo. Nam Christus, qui est verus panis, quos
vult vivificat; infra X, 10: ego veni ut vitam habeant etc.. Ipse etiam de caelo descendit; supra III, 13: nemo
ascendit in caelum nisi qui descendit de caelo, filius hominis qui est in caelo.
Sic ergo Christus verus panis, vitam dat mundo ratione suae divinitatis, et descendit de caelo ratione humanae
naturae. Nam, ut supra III dictum est, descendisse de caelo dicitur assumendo humanam naturam; Phil. II, 7:
exinanivit semetipsum, formam servi accipiens.
Dixerunt ergo, etc.. Hic agitur de adeptione cibi spiritualis, et primo ponitur petitio ipsius cibi; secundo ponitur
expositio, ibi dixit autem eis Jesus: ego sum panis vitae, ubi ostendit modum adeptionis.
Sciendum est autem circa primum, quod Iudaei verba Domini carnaliter intelligebant; et ideo quia in desiderio
carnalium erant, cibum carnalem petunt a Christo; unde dixerunt ad eum Domine>, semper da nobis hunc
panem, qui reficiat hoc modo. Et Samaritana verbum de aqua spirituali carnaliter intelligebat, et indigentia carere
volens dixit: Domine>, da mihi hanc aquam.
Et licet isti verba Domini carnaliter de cibo intelligant, et carnaliter petant; tamen eorum petitio spiritualiter
intellecta, nobis competit; Mt. VI, 11: panem nostrum quotidianum da nobis hodie: quia non possumus sine hoc
pane vivere.
Consequenter cum dicit dixit autem eis Jesus: ego sum panis vitae, ostendit modum adeptionis, ostendens primo
quid sit iste panis; secundo quomodo acquiratur, ibi omne quod dat mihi pater, ad me veniet.
Circa primum tria facit.
Primo ponit expositionem panis praedicti; secundo expositionis rationem assignat, ibi qui venit ad me, non
esuriet; tertio exponendi necessitatem manifestat, ibi sed dixi vobis etc..
Dixit ergo eis Jesus ego sum panis vitae: nam, sicut supra dictum est, verbum sapientiae est specialis cibus
mentis, quia eo mens sustentatur; Eccli. XV, 3: cibavit illum pane vitae et intellectus.
Dicitur autem panis sapientiae esse panis vitae, ad differentiam panis corporalis, qui est panis mortis, qui non
competit nisi ad restaurandum defectum mortalitatis, unde et solum in hac vita mortali necessarius est. Sed panis
sapientiae divinae est per se vivificativus, nec habet mortem contrariam. Item panis corporalis non dat vitam, sed
tantum praeexistentem sustentat ad tempus; sed panis spiritualis ita vivificat quod dat vitam, nam anima incipit
vivere per hoc quod adhaeret verbo Dei; Ps. XXXV, 10: apud te est fons vitae. Quia ergo omne verbum
sapientiae derivatur a verbo Dei unigenito, Eccli. I, 5: fons sapientiae unigenitus Dei, residens in excelso, ideo
ipsum Dei verbum principaliter dicitur panis vitae; et ideo Christus dicit ego sum panis vitae.
Et quia caro Christi ipsi verbo Dei unita est, habet etiam quod sit vivificativa, unde et corpus, sacramentaliter
sumptum, vivificativum est: nam per mysteria quae Christus in carne sua complevit, dat vitam mundo; et sic caro
Christi, propter Domini verbum, panis est, non consuetae vitae, sed illius quae morte non reseratur. Et ideo caro
Christi dicitur panis; Gen. Penult., 20: Aser, pinguis panis eius.
Significatur etiam per manna, I Cor. X, 1 ss..
Manna interpretatur quid est hoc? quia Iudaei illud videntes admirabantur, dicentes unus ad alium quid est hoc?
sed nihil est admirabilius quam filius Dei homo factus, ita ut cuilibet contingat quaerere quid est hoc? idest,
140

