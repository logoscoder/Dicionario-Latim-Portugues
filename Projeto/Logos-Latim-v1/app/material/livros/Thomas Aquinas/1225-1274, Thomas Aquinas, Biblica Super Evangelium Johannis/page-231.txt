modicum plora supra mortuum, quoniam requievit. Tertia ratio est ut insinuet quod nos pro mortuis corporaliter
tristari et plorare debemus: secundum illud Ps. XXXVII, 9: afflictus sum, et humiliatus sum nimis.
Consequenter Dominus affectum sui cordis verbis demonstrat; unde dicit ubi posuistis eum? sed contra.
Numquid Dominus locum ubi positus erat ignorabat? videtur quod non: nam sicut virtute divinitatis absens scivit
mortem eius, ita scivit etiam locum sepulcri.
Quare ergo quaerit quod scivit? responsio. Dicendum quod non ut ignorans interrogat, sed dum a populo sibi
sepulcrum ostenditur, vult eos confiteri Lazarum mortuum et sepultum: ut sic miraculum ab omnium suspicione
eripiat.
Sunt ad hoc etiam duae rationes mysticae.
Una est, quia qui interrogat, videtur nescire ea de quibus interrogat. Per Lazarum autem in monumento, signantur
mortui in peccatis.
Ostendit ergo Dominus se ignorare locum Lazari, dans per hoc intelligere quod quasi nesciat peccatores,
secundum illud matth. c. VII, 23: non novi vos, et Gen. III, 9: Adam, ubi es? alia ratio est, quia quod aliqui a
peccato resurgant ad statum iustitiae divinae, est ex profundo praedestinationis divinae: quod quidem profundum
homines ignorant; Rom. XI, 34: quis cognovit sensum Domini, aut quis consiliarius eius fuit? et Ier. XXIII, 18:
quis enim affuit in consilio Domini, et vidit, et audivit sermonem eius? et ideo Dominus hoc innuens, ad modum
nescientis se habuit, cum et ipsi hoc nesciamus.
Sic ergo ponitur Domini interrogatio, et sequitur populi responsio; unde dicit dicunt ei: Domine>, veni et vide.
Veni miserando, vide, considerando; Ps. XXIV, 18: vide humilitatem meam et laborem meum, et dimitte
universa delicta mea.
Consequenter Dominus affectum suum lacrymis demonstrat; unde subditur et lacrymatus est Jesus: quae quidem
lacrymae non erant ex necessitate, sed ex pietate et causa. Fons enim pietatis erat, et ideo flebat ut ostenderet non
esse reprehensibile si aliquis ploret ex pietate; eccli. c. XXXVIII, 16: fili, super mortuum produc lacrymas. Flevit
ex causa, ut doceret hominem propter peccatum fletibus indigere, secundum illud Ps. VI, 7: laboravi in gemitu
meo, lavabo per singulas noctes lectum meum.
Consequenter cum dicit dixerunt ergo Iudaei: ecce quomodo amabat eum, ponit evangelista disceptationem de
affectu Christi: et primo inducit quosdam admirantes Christi affectum; secundo quosdam in dubium revocantes
miraculum prius factum, ibi quidam autem ex ipsis dixerunt etc..
Admirantes autem miraculum Christi inducit evangelista per modum conclusionis, cum dicit dixerunt ergo
Iudaei, ostensis scilicet signis affectus Christi, tam verbis quam lacrymis, ecce quomodo amabat eum: nam amor
maxime in tristitiis hominum manifestatur; Prov. XVII, 17: in tristitia amicus cognitus est. Mystice autem per
hoc datur intelligi quod Deus homines etiam in peccatis amat, nisi enim eos amasset, non utique diceret: non
veni vocare iustos, sed peccatores ad poenitentiam: Matth. IX, 13. Unde Ier. XXXI, 3: in caritate perpetua dilexi
te, ideo attraxi te miserans.
Vertentes autem in dubium miraculum factum, erant ex invidis Iesu; unde dicit quidam autem ex ipsis, scilicet
Iudaeis, dixerunt: non potuit hic, qui aperuit oculos caeci nati, facere ut hic non moreretur? quasi dicant: si sic
amabat eum ut etiam pro eius morte lacrymaretur, videtur quod voluisset eum non mori: nam tristitia est de his
quae nobis non volentibus acciderunt. Si ergo eo nolente mortuus est, videtur quod non potuit mortem impedire;
multo magis videtur quod non potuerit aperire oculos caeci nati. Vel, dicendum quod hoc dixerunt admirando, eo
modo loquendi quo eliseus dixit IV Reg. II, 14: ubi est Deus eliae etiam nunc? et David in ps.
Lxxxviii, 50: ubi sunt misericordiae tuae antiquae, Domine>?
|#6 Lectio 6
Postquam autem evangelista posuit quaedam praeambula ad suscitationem, hic consequenter agit de ipsa
suscitatione: circa quam quatuor agit.
Primo de Christi ad monumentum perventione; secundo de lapidis sublatione, ibi erat autem spelunca etc.; tertio
de Christi oratione, ibi Jesus autem, elevatis sursum oculis, dixit etc.; quarto de mortui resuscitatione, ibi haec
cum dixisset, voce magna clamavit: Lazare, veni foras.
Dicit ergo quantum ad primum Jesus ergo rursum fremens in semetipso, venit ad monumentum.
Studiose autem evangelista frequenter dicit, quod lacrymatus est et quod infremuit, ut chrysostomus dicit, quia in
futuro ostensurus erat suae divinitatis potestatem. Ne ergo dubites de veritate suae humanitatis, infirmiora et
humiliora nostrae naturae de Christo asserit. Et sicut Ioannes ceteris evangelistis expressius divinam naturam et
potestatem ostendit, ita etiam quaedam infirmiora de eo loquitur, sicut quod lacrymatus est, quod infremuit, et
huiusmodi, quae maxime affectum in Christo demonstrant humanae naturae.
Mystice autem infremuit, ut detur intelligere, eos qui a peccatis resurgunt, in continuo debere persistere luctu,
secundum illud Ps. XXXVII, 7: tota die contristatus ingrediebar.
Vel dicendum, quod supra infremuit spiritu, propter mortem Lazari, hic autem rursum in semetipso propter
infidelitatem Iudaeorum.

231

