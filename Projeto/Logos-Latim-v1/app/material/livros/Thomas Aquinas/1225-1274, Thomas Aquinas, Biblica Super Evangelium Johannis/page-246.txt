Et annuntiabunt gloriam meam gentibus; Matth. Ult., 19: euntes, docete omnes gentes etc..
Hoc ergo hic iam praesagiebatur, inquantum gentiles Christum videre volentes, non venerunt immediate ad eum,
sed ad unum ex discipulis eius, scilicet ad Philippum. Et hoc congruenter, quia ipse primus praedicavit his qui
erant extra ritum Iudaeorum, scilicet Samaritanis, ut habetur Act. VIII, 5: Philippus autem descendit in civitatem
Samariae, et praedicabat illis Christum.
Et hoc convenit ei secundum nominis interpretationem: Philippus enim interpretatur os lampadis. Praedicatores
autem sunt os Christi; Ier. XV, 19: si separaveris pretiosum a vili, quasi os meum eris. Christus autem lampas
est; Is. XLII, 6: dedi te in lucem gentium etc.. Convenit etiam ei quantum ad locum qui erat a bethsaida, quae
interpretatur venatio, quia praedicatores venantur eos quos ad Christum convertunt; Ier. XVI, 16: mittam eis
piscatores, et piscabuntur eos. Item Galilaeae, quae interpretatur transmigratio, et gentiles ad praedicationem
apostolorum transmigrati sunt de statu gentilitatis ad statum fidei; Ez. XII, 3: fili hominis, fac tibi vasa
transmigrationis, et transmigrabis per diem coram eis.
Accedentes autem ad Philippum exprimunt eorum desiderium, dicentes, quia volumus Jesum videre, in quo
signatur quod gentiles, qui Christum corporaliter non viderant, ministerio apostolorum ad fidem conversi,
desiderant eum videre glorificatum in patria; III Reg. X, 24: omnis terra desiderabat videre faciem Salomonis.
Hic ponitur denuntiatio devotionis gentilium ad Christum: in qua quidem ordo attenditur, quia, ut dicitur Rom.
XIII, V. 1, quae a Deo sunt, ordinata sunt. Est autem hic divinus ordo, ut inferiora reducantur in Deum per
superiora: Andreas autem superior fuit in apostolatu Philippo, quia prius eo conversus fuit; et ideo Philippus non
per seipsum tantum, sed per Andream istos gentiles voluit ad Christum adducere, memor forte eius quod
Dominus dixerat: in viam gentium ne abieritis. Et hoc est quod dicit, quod Philippus dicit Andreae: Andreas et
Philippus rursum dixerunt Iesu. In quo datur nobis exemplum, omnia de consilio maiorum facienda.
Sic et Paulus ascendit ierosolymam, et contulit apostolis evangelium quod in gentibus praedicabat, ut habetur ad
gal. c. II, 1.
Possumus autem in nominibus istorum duorum intelligere duo necessaria praedicatoribus, ut homines ad
Christum adducant.
Primum est disertitudo ordinatae locutionis, quae notatur in nomine Philippi, quod interpretatur os lampadis.
Secundum est virtus bonae operationis, quod notatur in nomine Andreae, quod interpretatur virilis. Ps. XXXII,
V. 6: verbo Domini caeli firmati sunt, et spiritu oris eius omnis virtus eorum.
Hic praenuntiatur passio Christi, et primo praenuntiat Christus imminere suae passionis tempus; secundo insinuat
passionis necessitatem, ibi amen, amen dico vobis: nisi granum frumenti cadens in terram mortuum fuerit etc.;
tertio inducit necessitatem passionis aliorum, ibi qui amat animam suam, perdet eam.
Dicit ergo venit hora ut clarificetur filius hominis. Ubi notandum est, quod Dominus videns gentiles istos
properare ad fidem, et intelligens in eis quodammodo conversionem gentium inchoari, praenuntiavit suae
passionis tempus imminere, a simili, sicut qui videt segetem dealbatam, dicit: venit hora ut falx mittatur in
messem; supra IV, 35: videte regiones, quae albae sunt iam ad messem. Sic ergo hic Dominus loquitur. Ex quo,
inquit, gentes quaerunt me videre, venit hora ut glorificetur filius hominis.
Qui quidem glorificatus est tripliciter.
Primo in sua passione, Hebr. V, 5: non semetipsum glorificavit ut pontifex fieret (scilicet in ara crucis), sed qui
locutus est ad eum: filius meus es tu, ego hodie genui te. Et secundum hoc dicit venit hora ut glorificetur filius
hominis, idest patiatur, quia ante eius passionem gentes non convertentur ad eum: in qua quidem passione
clarificatus fuit et quantum ad signa visibilia, sicut in obscuritate solis, in scissione veli et aliis huiusmodi; et
quantum ad signa invisibilia, sicut in triumpho quo palam in semetipso de tartareis principibus triumphavit, ut
dicitur Col. II. Ideo autem supra dixit: nondum venit hora mea, quia nondum parata erat devotio gentium sicut
modo.
Secundo clarificatus fuit in resurrectione et ascensione. Prius enim oportuit Christum resurgere, et in caelum
ascendere, et sic clarificatum mittere spiritum sanctum in apostolos, per quos gentes convertendae erant.
Supra VII, 39: nondum erat spiritus datus, quia Jesus nondum erat glorificatus; Ps. Lxvii, V. 19: ascendens
Christus in altum, cepit captivitatem.
Tertio glorificatus est per conversionem gentium; Phil. II, 11: omnis lingua confiteatur quia Dominus Jesus
Christus in gloria est Dei patris.
Consequenter cum dicit amen, amen dico vobis etc., insinuat necessitatem suae passionis, et primo ponit eam;
secundo eius utilitatem, ibi si autem mortuum fuerit, multum fructum affert.
Necessitas autem suae passionis causatur ex conversione gentium, quae esse non potest nisi filio hominis per
passionem et resurrectionem glorificato: et hoc est quod dicit amen, amen dico vobis, idest in veritate, nisi
granum frumenti cadens in terram mortuum fuerit, ipsum solum manet.
Circa quod quantum ad litteram sciendum est, quod grano frumenti utimur ad duo; scilicet ad panem et ad
semen. Hoc autem quod dicitur hic, intelligitur de frumento secundum quod est semen, non prout est materia
panis: quia secundum hoc numquam pullulat, ut faciat fructum. Dicit autem mortuum fuerit, non quod amittat
virtutem seminativam, sed quia mutatur in aliam speciem; I Cor. XV, 36: tu quod seminas, non vivificatur, nisi
prius moriatur. Sicut autem verbum Dei est semen in anima hominis, secundum quod est voce sensibili indutum,
246

