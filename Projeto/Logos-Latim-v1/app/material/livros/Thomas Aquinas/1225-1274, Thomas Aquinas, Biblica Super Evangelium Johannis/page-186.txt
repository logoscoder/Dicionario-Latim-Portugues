Vel dicendum, quod si Christus non venerat tempore Abraham in carnem, venerat tamen in mentem, secundum
illud Sap. VII, 27: in animas sanctas per nationem se transfert, quem tamen Abraham non interfecit mortaliter
peccando: de quo dicitur ad Hebr. VI, 6: rursum crucifigentes filium Dei, et ostentui habentes.
Consequenter cum dicit vos facitis opera patris vestri, concludit propositum; quasi dicat: ex quo non facitis opera
Abrahae, ergo habetis aliquem alium patrem, cuius opera facitis. Simile habetur Matth. XXIII, V. 32: vos
implete mensuram patrum vestrorum.
Consequenter cum dicit dixerunt itaque ei: nos ex fornicatione non sumus nati, ostendit eos non habere originem
a Deo: quia enim iam ex verbis Domini cognoscebant eum non de carnali generatione loqui, ideo ad spiritualem
generationem se transferunt, dicentes nos ex fornicatione non sumus nati etc.. Ubi primo eorum opinionem
proponunt; secundo eam Dominus excludit, ibi dixit ergo eis Jesus etc..
In eorum autem opinione Iudaei unum negant et aliud asserunt. Negant se ex fornicatione natos: quod quidem,
secundum Origenem, quasi improperando, Christo proponunt, latenter designantes, ipsum ex adulterio
productum fore; quasi dicant nos ex fornicatione non sumus nati, sicut tu.
Sed melius potest dici, quod sponsus animae spiritualiter Deus est, Oseae II, 19: sponsabo te mihi. Sicut autem
fornicatur sponsa cum praeter sponsum suum carnalem, alium virum admittit; ita, in Scripturis, Iudaea fornicari
dicebatur quando Deum verum deserens, idolis adhaerebat; Oseae I, 2: fornicans fornicabitur terra a Domino.
Dicunt ergo Iudaei nos ex fornicatione non sumus nati; quasi dicant: si aliquando mater nostra synagoga a Deo
recedens fornicata est cum idolis, nos tamen non recessimus, nec cum idolis fornicati sumus; Ps. XLIII, 18: nec
obliti sumus te, et inique non egimus in testamento tuo, et non recessit retro cor nostrum; Is. LVII, 3: ascendite
huc, filii fornicatricis, semen adulteri et fornicariae.
Affirmant autem se esse filios Dei: quod videbatur sequi ex quo non credebant se natos ex fornicatione; unde
dicunt unum patrem habemus Deum; Mal. II, 10: nonne unus est pater omnium nostrum? Ier. III: patrem vocabis
me.
Consequenter cum dicit dixit ergo eis Jesus etc., confutatur eorum opinio a Domino, et primo proponit divinae
filiationis signum; secundo assignat rationem signi, ibi ego enim a Deo veni etc.; tertio ostendit eos a praedicto
signo deficere, ibi quare loquelam meam non cognoscitis? sciendum est autem circa primum, quod supra signum
carnalis filiationis dixit esse opera exteriora, quae homines exterius operantur; hic autem signum filiationis
divinae ponit interiorem affectionem. Nam filii Dei efficimur per communicationem spiritus sancti; Rom. VIII,
15: non accepistis spiritum servitutis iterum in timore, sed spiritum adoptionis. Spiritus autem sanctus causa est
amoris Dei, quia caritas Dei diffusa est in cordibus nostris per spiritum sanctum, qui datus est nobis: Rom. V, 5.
Signum ergo speciale divinae filiationis est dilectio; Eph. V, 1: estote imitatores Dei sicut filii carissimi, et
ambulate in dilectione. Et ideo dicit si Deus pater vester esset, diligeretis utique me; ps. c. XXIV, 21: innocentes
et recti, qui sunt filii Dei, adhaeserunt mihi.
Rationem autem signi assignat, dicens ego enim ex Deo processi et veni, et primo ponit veritatem; secundo
excludit errorem, ibi neque enim a meipso veni.
Veritas autem, quam proponit, est quod a Deo processit et venit.
Sed sciendum est, quod omnis amicitia in coniunctione fundatur; unde et fratres se diligunt inquantum ex eisdem
parentibus principium sumunt. Dicit ergo Dominus: vos dicitis quod filii Dei estis; sed si hoc esset, diligeretis
me, quia a Deo processi et veni.
Qui ergo non me diligit, non est filius Dei.
Processi, inquam, a Deo, ut unigenitus ab aeterno, de substantia patris; Ps. Cix, 3: ante Luciferum genui te; supra
I: in principio erat verbum. Veni autem, ut verbum caro factum et missus a Deo per incarnationem; infra XVI,
28: exivi a patre, ut verbum ab aeterno, et veni in mundum, ut caro, factum in tempore.
Errorem autem excludit cum dicit neque enim a meipso veni: et primo excludit errorem Sabellii, qui Christum
non ab alio originem habuisse dicit, sed idem esse patrem et filium in persona finxit. Et quantum ad hoc dicit
neque enim a meipso veni; idest, secundum Hilarium, ego veni non a meipso existens, sed quasi ab alio missus,
scilicet a patre, unde subdit sed ille me misit; Gal. IV, 4: misit Deus filium suum natum ex muliere, factum sub
lege.
Secundo vero errorem Iudaeorum, qui dicebant Christum non esse missum a Deo, sed falsum prophetam: de
quibus dicitur: non mittebam eos, sed ipsi currebant.
Et quantum ad hoc dicit, secundum Origenem, neque enim a meipso veni, sed ille me misit. Hunc petebat
Moyses: obsecro, Domine>, mitte quem missurus es.
Ostendit autem eos ab hoc signo deficere, cum dicit quare loquelam meam non cognoscitis? nam, sicut dictum
est supra dilectio Christi est signum filiationis divinae: isti autem Christum non diligebant: unde manifestum est
eos ab hoc signo deficere. Quod autem non diligunt, manifestant per effectum: nam effectus dilectionis alicuius
est quod diligens libenter audit verba dilecti. Unde Cant. II, 14: sonet vox tua in auribus meis; vox enim tua
dulcis. Et cant.
Ult., 13: fac me audire vocem tuam: amici auscultant te. Quia ergo isti Christum non diligebant, durum videbatur
eis etiam vocem eius audire; supra VI, 61: durus est hic sermo: quis potest eum audire? Sap. II, 15: gravis est
nobis etiam ad videndum.
186

