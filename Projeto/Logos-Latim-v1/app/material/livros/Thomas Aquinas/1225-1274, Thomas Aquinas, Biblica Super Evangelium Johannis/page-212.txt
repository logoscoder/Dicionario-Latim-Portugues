Unde, cum vita aeterna sit hereditas nostra, qui operatur habens ad eam respectum, operatur ut filius; qui vero
intendit aliquid seorsum ab ea (puta terrenis commodis inhiat, honore praelationis gaudet) mercenarius est.
Secundo distinguuntur quantum ad sollicitudinem: quia de bono pastore dicitur quod oves sunt suae, non solum
commissione, sed etiam amore et sollicitudine; Phil. I, 7: eo quod habeam vos in corde etc.; sed de mercenario
dicitur cuius non sunt oves propriae, idest, earum sollicitudinem non habet; Ez. XXXIV, 8: neque quaesierunt
pastores gregem meum, sed pascebant semetipsos.
Tertio differunt quantum ad affectum: nam bonus pastor qui diligit gregem, animam suam dat pro eo, idest,
exponit se periculo vitae corporalis. Malus autem, quia nullum affectum habet ad gregem, fugit cum videt
lupum. Unde dicit videt lupum venientem, et dimittit oves.
Lupus iste tripliciter accipitur. Primo quidem diabolus tentans; Eccli. XIII, 21: sed si communicabat aliquando
lupus cum agno, sic peccator iusto. Secundo vero haereticus mactans; Matth. VII, 15: attendite a falsis prophetis,
qui veniunt ad vos in vestimentis ovium; Act. XX, 29: ego scio quoniam intrabunt post discessionem meam lupi
rapaces in vos, non parcentes gregi. Tertio tyrannus saeviens: Ez. XXII, 27: principes eius in medio eius quasi
lupi. Debet ergo bonus pastor contra hunc lupum triplicem, subditum gregem tueri: dum scilicet videns lupum,
idest tentationem diabolicam, deceptionem haereticam et saevitiam tyrannicam, opponit se: contra quod dicitur
Ez. XIII, 5: non ascendistis ex adverso, neque opposuistis murum pro domo Israel. Et ideo dicitur de malo
pastore, quod fugit et dimittit oves; Zach. XI, 17: o pastor, et idolum derelinquens gregem; quasi dicat: non es
pastor, sed similitudinem et idolum geris pastoris; Ier. XLVI, 21: mercenarii eius in medio eius, quasi vituli
saginati versi sunt, et fugerunt simul, nec stare potuerunt.
Sed contra hoc est quod dicitur Matth. V, 11: si vos persecuti fuerint in una civitate, fugite in aliam. Ergo videtur
quod licet pastori fugere.
Respondeo. Dicendum quod ad hoc est duplex solutio. Una est Augustini super Ioannem.
Est enim duplex fuga: scilicet animi et corporis. Quod autem hic dicitur dimittit oves et fugit, intelligitur de fuga
animi: nam dum malus pastor a lupo sibi periculum metuit, resistere eius iniustitiae non praesumit; sed fugit non
mutando locum, sed subtrahendo solatium, refugiens scilicet gregis sollicitudinem.
Sed haec expositio necessaria est quantum ad primum lupum, nam contra diabolum non oportet corporaliter
fugere. Sed quia contingit etiam aliquem pastorem fugere corporaliter propter aliquos lupos, scilicet haereticum
habentem potestatem et tyrannum, ideo adhibenda est alia responsio, quam Augustinus ponit in epistola ad
honoratum.
Nam, ut ipse dicit, videtur quod liceat etiam corporaliter fugere lupos, non solum ex auctoritate Domini supra
posita, sed etiam exemplo sanctorum aliquorum, puta Athanasii et aliorum persecutores fugientium. Non enim
quia fugit, sed quia dimittit oves vituperatur: unde si posset fugere non dimittendo oves, non esset vituperabile.
Contingit enim aliquando, quod quaeritur persona praelati; aliquando totus grex. Manifestum est autem quod si
quaeratur sola persona praelati, possunt alii loco sui ad gregis custodiam deputari, qui vice sui consolentur et
gubernent gregem. Unde si sic fugiat, non dicitur dimittere oves; et hoc modo, in casu, fugere licet. Si autem
quaeratur totus grex, aut oportet quod pastores omnes simul sint cum ovibus, aut oportet quod aliqui ex eis
remaneant, et aliqui recedant. Si autem totaliter deserant gregem, tunc eis competit quod hic dicitur videt lupum
venientem, et dimittit oves, et fugit.
Hic ponitur periculum imminens, quod est duplex. Unum est ovium rapina; unde dicit lupus rapit, scilicet, quod
alienum est, sibi usurpat. Fideles enim Christi sunt eius oves. Tunc igitur aliquis haeresiarcha et lupus rapit oves,
quando fideles Christi ad doctrinam suam falsam attrahit; ez. c. XXXIV, 5: factus est grex meus in direptionem
omnium bestiarum agri.
Aliud periculum est ovium dispersio, unde dicit et dispergit oves, inquantum aliqui seducuntur, et aliqui
persistunt; Ez. XXXIV, 6: dispersi sunt greges mei; et non erat qui requireret.
Hic ostendit quomodo praedictae conditiones se invicem consequuntur: nam ex primis duabus sequitur tertia. Ex
hoc enim quod quaerit utilitatem suam, et non afficitur ad gregem per amorem et sollicitudinem, sequitur quod
non velit pro eo incommodum sustinere. Et ideo dicit mercenarius autem fugit, ideo scilicet quia mercenarius est,
idest, quaerit commodum proprium quantum ad primam conditionem; et non pertinet ad eum de ovibus, idest,
non eas diligit, neque pro eis sollicitatur, quantum ad secundam conditionem eius. Unde iob XXXIX, 16, dicitur
de malo pastore: induratur ad filios quasi non fuerint sui. E converso autem est de bono pastore: nam gregis
commodum quaerit, non proprium; Philip. IV, 17: non quaero datum, sed quaero fructum etc.. Et pertinet ad eum
de ovibus; idest, eas diligit, et de eis sollicitatur, Phil. I, 7: eo quod habeam vos in vinculis meis etc..
|#4 Lectio 4
Hic Dominus probat suam expositionem, et primo resumit quod probare intendit; secundo probationem inducit,
ibi et cognosco oves meas; tertio eam manifestat, ibi propterea me pater diligit.
Dicit ergo primo: ego sum pastor bonus. Hoc expositum est supra.
Ez. XXXIV, 11: requiram oves meas in die illa, sicut visitat pastor gregem suum.
Consequenter cum dicit et cognosco oves meas, probat quod dicit. Duo autem dicit de se; scilicet quod est
pastor, et quod est bonus.
212

