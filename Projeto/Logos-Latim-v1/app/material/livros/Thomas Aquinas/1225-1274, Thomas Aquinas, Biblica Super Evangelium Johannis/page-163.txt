Suspicio eorum ponitur cum dicit numquid vere cognoverunt principes quia hic est Christus? quasi dicant: ante
quaerebant eum interficere, modo invenerunt, et tamen nihil ei dicunt; non tamen mutati a propria sententia,
quia, ut dicitur I Cor. II, 8: si enim cognovissent, numquam Dominum gloriae crucifixissent: sed repressi a
virtute divina.
Obiectio autem eorum contra suspicionem subditur sed hunc scimus unde sit, quasi hoc modo arguentes:
Christus debet habere occultam originem; sed iste habet originem manifestam: ergo non est Christus. In quo
apparet eorum amentia, quia supposito quod quidam etiam principes crederent Christo, non tamen eorum
sententiam sequuntur, sed aliam corruptam proferunt; Ez. V, 5: ista est ierusalem, in medio gentium posui eam.
Sciebant enim Christum esse ex maria secundum originem, sed tamen eius modum ignorabant; Mt. XIII, 55:
nonne pater eius est ioseph, et mater eius dicitur maria? sed cum dicatur Mich. V, 2: ex te exiet dux, qui regat
populum meum Israel: quare dicunt Christus cum venerit, nemo scit unde sit? respondeo. Dicendum quod hoc
habent ex verbo Is. LIII, 8: generationem eius quis enarrabit? sic ergo et ex prophetis habent ut sciant unde sit,
secundum humanam originem; et ex eis habent quod nesciant, secundum divinam generationem.
Consequenter cum dicit clamabat ergo Jesus in templo, manifestat suam originem, et primo ostendit secundum
quid sua origo sit nota, et secundum quid sit ignota; secundo docet quomodo ad eius notitiam possumus
pervenire, ibi ego scio eum etc..
Circa primum duo facit.
Primo ostendit quid de origine eius sciebant; secundo quid circa ipsum ignorabant, ibi et a meipso non veni.
Noverant autem de Jesu originem suam: et ideo dicit clamabat Jesus. Clamor autem ex magnitudine affectus
procedit.
Et ideo quandoque importat turbulentiam animi interius concitati: et hoc modo non competit Christo, de quo
scriptum est Is. XLII, 2: non clamabit, nec accipiet personam, nec audietur vox eius foris; Eccle. IX, 17: verba
sapientium audiuntur in silentio. Quandoque importat magnitudinem devotionis, secundum illud Ps. Cxix, 1: ad
Dominum, cum tribularer, clamavi. Quandoque vero cum hoc magnitudinem dicendorum, secundum illud Is. VI,
V. 3: seraphim clamabant alter ad alterum, et dicebant: sanctus, sanctus, sanctus Dominus Deus exercituum;
Prov. VIII, 1: numquid non sapientia foris clamitat, et prudentia dat vocem suam? et sic praedicatores clamare
monentur Is. LVIII, 1: clama, ne cesses, quasi tuba exalta vocem tuam. Et sic clamabat hic Dominus, docens in
templo, et dicens, hoc scilicet me scitis, secundum faciem noscitis, et unde sim scitis, scilicet corporaliter; Bar.
III, V. 38: post haec in terris visus est. Sciebant enim, quod ex maria natus erat in bethlehem, et nutritus in
Nazareth; sed nesciebant virginis partum, et quod per spiritum sanctum conceptus esset, ut dicit Augustinus.
Excepto virginis partu, totum noverant in Iesu, quod ad hominem pertinet.
Nesciebant autem de ipso originem occultam: unde dicit et a me ipso non veni, et primo insinuat suam originem;
secundo ostendit eam eis esse occultam.
Origo autem sua est a patre ab aeterno: unde dicit a me ipso non veni, quasi dicat: ante fui secundum divinitatem,
quam in mundo venirem per humanitatem; infra VIII, 58: antequam Abraham fieret, ego sum. Alias non
conveniret ei venire, nisi ante fuisset; et tamen hoc ipsum quod veni, non veni a me ipso: quia filius non est a se,
sed a patre; infra XVI, 28: exivi a patre, et veni in mundum.
Praenuntiata autem fuit eius origo a patre, qui eum promisit mittere; Ex. IV, 13: obsecro, Domine>, mitte quem
missurus es; is. c. XIX, 20: mittam eis salvatorem et propugnatorem qui liberet eos. Et ideo dicit sed est verus
qui misit me, quasi dicat: non aliunde veni, sed ab eo qui promisit, et promissum adimplevit, quia verus est;
Rom. III, V. 4: est autem Deus verax, et ideo docet me veritatem loqui, quia a vero missus sum.
Est autem eis occulta, quia nesciunt eum qui misit me; unde dicit quem vos nescitis.
Sed cum omnis homo, licet in carne natus, sit a Deo, videtur quod possit dicere: ego sum a Deo, et per
consequens: me scitis unde sim.
Responsio. Dicendum, secundum Hilarium, quod filius aliter est a Deo quam alii homines, quia sic est a Deo
quod etiam est Deus: unde Deus est principium eius consubstantiale.
Alii vero sic sunt a Deo quod tamen non sunt ex illo. Sic ergo filius unde sit ignoratur, quia natura ex qua est,
nescitur; sed homines unde sint non ignoratur, quia unde sit ignorari non potest quidquid subsistit ex aliquo.
Consequenter cum dicit ego scio eum, docet quomodo perveniri possit ad notitiam eius a quo est. Ab illo enim
oportet nos addiscere aliquid qui scit illud; solus autem filius novit patrem, et ideo dicit: si vultis notitiam eius
qui misit me habere, oportet quod habeatis a me, quia ego solus scio eum. Et ideo primo ostendit suam
scientiam; secundo scientiae suae perfectionem; tertio scientiae suae rationem.
Suam scientiam ostendit cum dicit ego scio eum etc.. Verum est autem, quod omnes homines vident eum, ut
dicitur iob c. XXXVI, 25, sed tamen diversimode, quia homines in vita ista vident eum per creaturas; Rom. I, 20:
invisibilia Dei per ea quae facta sunt, intellecta conspiciuntur. Ideo dicitur I Cor. XIII, 12: videmus nunc per
speculum in aenigmate. Angeli vero et beati in patria, vident eum immediate per essentiam; Matth. XVIII, 10:
Angeli eorum in caelis semper vident faciem patris mei qui in caelis est; I Io. III, 2: videbimus eum sicuti est.
Sed filius Dei videt eum excellentius omnibus, scilicet visione comprehensionis; supra I, 18: Deum nemo vidit
unquam, scilicet comprehendendo; unigenitus filius, qui est in sinu patris, ipse enarravit; Matth. XI, 27: neque
patrem quis novit nisi filius. Et de hac visione loquitur hic, dicens ego scio eum, scilicet notitia comprehensionis.
163

