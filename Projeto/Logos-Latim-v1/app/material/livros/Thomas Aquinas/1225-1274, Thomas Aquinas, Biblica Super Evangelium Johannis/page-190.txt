Circa primum tria facit.
Primo ponit quaestionem; secundo assumit rationabilem propositionem; tertio infert intentam conclusionem.
Dicit ergo primo: ex quo ergo non potestis dicere, quod ideo non creditis mihi quia peccator sum, nunc restat
quaerere quare si veritatem dico, non creditis mihi, ex quo non sum peccator; quasi dicat: si me, quem exosum
habetis, non potestis arguere de peccato, manifestum est quoniam propter veritatem me odio habetis, quoniam
dico me filium Dei; Prov. XVIII, 2: non recipit stultus verba prudentiae, nisi ea dixerit quae versantur in corde
eius.
Rationabilem autem propositionem et veram assumit, dicens qui ex Deo est, verba Dei audit. Ut enim dicitur
eccli. c. XIII, 19, omne animal diligit sibi simile, quicumque ergo est ex Deo, inquantum huiusmodi,
similitudinem habet horum quae sunt Dei, et eis inhaeret. Unde qui ex Deo est, verba Dei libenter audit; infra
XVIII, 37: omnis qui est ex veritate, audit meam vocem.
Praecipue autem verbum Dei libenter audiri debet ab his qui ex Deo sunt, cum ipsum sit semen per quod in filios
Dei generamur; infra X, 35: illos dixit Deos ad quos sermo Dei factus est.
Et ideo ex hoc intentam conclusionem infert, dicens propterea vos non auditis, quia ex Deo non estis; quasi dicat:
non ergo peccatum meum est causa incredulitatis vestrae, sed malitia vestra; Eccli. VI, V. 21: quam aspera est
nimium indoctis hominibus sapientia. Et, ut dicit Augustinus, ex Deo quidem sunt secundum naturam, sed ex
Deo non sunt vitio et prava affectione: nam eis hoc verbum dictum est qui non solum peccato vitiosi erant, hoc
enim commune omnibus erat, sed etiam praecogniti quod non fuerant credituri ea fide qua possent a peccatorum
obligatione liberari.
Notandum est autem, quod triplex est gradus male affectorum, ut dicit Gregorius. Nam quidam sunt qui
praecepta Dei nec aure corporis, idest exteriori auditu, dignantur audire: de quibus dicitur in Ps. LVII, 5: sicut
aspidis surdae, obturantis aures suas. Quidam vero sunt qui haec quidem corporis aure percipiunt, sed nullo ea
mentis desiderio complectuntur, non habentes voluntatem implendi: Ez. XXXIII, 31: audiunt sermones, et non
faciunt eos. Quidam autem sunt qui libenter verba Dei suscipiunt, ita ut etiam in fletibus compungantur; sed post
lacrymarum tempus, vel tribulationibus oppressi, aut allecti deliciis, ad iniquitatem redeunt; cuius exemplum
habetur Matth. XIII, 18 ss., et Lc. VIII, 11 ss., de verbo a sollicitudinibus suffocato. Ez.
III, 7: domus Israel nolunt audire te, quia nolunt audire me. Est ergo signum quod homo sit a Deo, si libenter
audit verba Dei, sed qui recusant audire affectu vel effectu, ex Deo non sunt.
Hic excludit Iudaicam contradictionem, et primo ponit evangelista Iudaeorum contradictionem; secundo Domini
exclusionem, ibi respondit Jesus: ego Daemonium non habeo.
Duo autem imponunt Iudaei Christo in eorum contradictione. Primo quidem quod sit Samaritanus, cum dicunt
nonne bene dicimus nos, quia Samaritanus es? secundo vero quod Daemonium habeat; unde subdunt et
Daemonium habes.
In hoc autem quod dicunt nonne bene dicimus nos? datur intelligi quod hoc verbum frequenter Domino
improperabant. Et quidem de secundo quod sit daemoniacus, legimus Matth. IX, 34; et XII, 24, cum dicebant: in
beelzebub principe Daemoniorum eiicit Daemones. Sed quod dixerunt eum Samaritanum, nusquam nisi hic in
evangelio invenitur, licet forte hoc multoties dixerunt: multa enim dicta et facta sunt erga Jesum et a Jesu quae
non sunt scripta in evangeliis, ut dicitur infra XX, 25.
Duplex autem causa assignari potest quare Iudaei hoc Christo dicebant. Una quidem, quia Samaritani gens
odiosa erat pro populo Israelitico, eo quod decem tribubus in captivitatem ductis, terram eorum possidebant;
supra IV, 9: non enim coutuntur Iudaei Samaritanis. Quia ergo Christus Iudaeos arguens, credebatur a Iudaeis
quod hoc ex odio faceret, ideo eum Samaritanum et quasi adversarium reputabant etc.. Alia ratio, quia
Samaritani partim quidem servabant ritus Iudaicos, partim vero non. Videntes ergo Iudaei Christum in aliquo
legem servantem, et in aliquo dissolventem, utpote sabbatum, vocabant eum Samaritanum.
Similiter autem duplici de causa dicebant eum Daemonium habere. Una quidem, quia miracula quae faciebat, et
cogitationes eorum quas revelabat, non attribuebant virtuti divinae in Christo; sed arte Daemonum ipsum ea
facere suspicabantur. Unde dicebant: in beelzebub principe Daemoniorum eiicit Daemones. Alia vero ratio est
propter eius sermones transcendentes capacitatem humanam, dicens, Deum patrem suum esse, et descendisse de
caelo etc.. Consuetudo autem rudium est, quod cum talia audiunt, diabolica reputant: et sic isti credebant quod
Christus quasi Daemonio plenus loqueretur; infra X, 20: alii dicebant: Daemonium habet, et insanit; quid eum
auditis? dicunt autem haec verba, ut arguant de peccato, contra illud quod dixerat: quis ex vobis arguet me de
peccato? consequenter cum dicit respondit Jesus: ego Daemonium non habeo, repellit Dominus Iudaeorum
contradictionem.
Duo autem imposuerant Christo: scilicet quod Samaritanus esset, et quod Daemonium haberet. Et de primo
quidem Dominus non se excusat; et hoc duplici de causa. Una quidem, secundum Origenem, quia Iudaei semper
volebant se a gentilibus separare.
Iam autem venerat tempus quo removenda erat distinctio gentilium et Iudaeorum, et omnes ad viam salutis
revocandi: et ideo Dominus, ut ostendat se venisse pro salute omnium ut, magis quam Paulus, omnia factus,
omnes nanciscatur, I Cor. IX, ideo non negavit se esse Samaritanum. Alia ratio est, quia Samaritanus

190

