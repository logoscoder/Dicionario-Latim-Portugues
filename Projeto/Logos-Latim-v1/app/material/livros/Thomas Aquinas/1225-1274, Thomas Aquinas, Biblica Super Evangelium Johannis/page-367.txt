Inclinavit autem se, et prospexit, quia caritas Christi eam urgebat. II Cor. V, 14: caritas Christi urget nos. Vel
potius, secundum Augustinum, divino instinctu in animo eius factum est ut perspiceret, et altius aliquid videret,
scilicet Angelos; Rom. VIII, 14: qui spiritu Dei aguntur, hi sunt filii Dei.
Consequenter cum dicit et vidit duos Angelos in albis sedentes, agit evangelista de Angelorum visione: circa
quam quatuor tangit evangelista.
Primo quid vidit, quia duos Angelos: ut ostendat quod omnes Angelorum ordines tam assistentium quam
ministrantium Christo obsequebantur. Hebr. I, 6: adorent eum omnes Angeli eius.
Sed circa hoc est quaestio: quia matth.
V. 2 ss. Et Mc. Ult., 5 dicitur, quod maria et aliae mulieres viderunt unum Angelum existentem in latere
monumenti, hic autem dicitur quod duos et intus.
Sed utrumque verum est: quia illud praecessit quod narrant matthaeus et marcus, quando scilicet primo venerunt,
et credentes eum sublatum, redierunt ad discipulos; et istud, quod narrat Ioannes, contigit in reditu, quando rediit
cum discipulis, et eis recedentibus ipsa remansit.
Secundo describit habitum, quia in albis: per quod claritas resurrectionis et gloria Christi resurgentis
demonstratur. Apoc. c. III, 4: ambulabunt mecum in albis. Et eiusdem XIX, 14, dicitur quod exercitus qui est in
caelo sequebatur eum in veste alba, idest gloriosa.
Tertio describit situm, quia sedentes: per quod quies et potestas Christi designatur, qui iam ab omnibus
tribulationibus requiescens regnat in carne immortali, sedens ad dexteram patris. Ps. Cix, 1: sede a dextris meis;
Is. IX, 7: super solium David et super regnum eius sedebit.
Quarto describit ordinem, unum ad caput, et unum ad pedes: quod potest referri ad tria. Primo quidem ad duo
testamenta: Angelus enim Graece, Latine dicitur nuntius. Christum autem annuntiaverant testamenta, quia dicitur
Matth. XXI, 9: turba quae praeibat et quae sequebatur, clamabat: hosanna filio David. Sic ergo Angelus sedens
ad caput, signat vetus testamentum, et, qui ad pedes, novum.
Secundo ad praedicatores. In Christo enim est duplex natura, divina scilicet, et humana.
Caput autem Christi est Deus, ut dicitur I Cor. XI, 3, pedes vero humanitas; Ps. Cxxxi, V. 7: adorabimus in loco
ubi steterunt pedes eius. Qui ergo annuntiat divinitatem Christi, sicut est illud: in principio erat verbum, sedet ad
caput; qui vero humanitatem annuntiat, sicut illud: verbum caro factum est, sedet ad pedes.
Tertio potest referri ad tempus Annuntiationis; et sic sed et unus ad caput, et unus ad pedes: quia ab initio usque
ad finem mundi mysteria Christi significabant esse annuntianda.
I Cor. II, 26: mortem Domini annuntiabitis donec veniat.
Consequenter cum dicit dicunt ei: mulier, quid ploras? agitur de Angelorum allocutione, et primo ponit
Angelorum interrogationem; secundo mulieris responsionem.
Circa primum sciendum est, quod Angeli scientes mulierem adhuc dubitare, quasi a remotis incipientes causam
fletus exquirunt.
Unde dicit: dicunt illi, scilicet Angeli, quid ploras? quasi dicerent: plorare noli, supervacuum enim est, quia ad
vesperum, scilicet passionis, demorabitur fletus, et ad matutinum, resurrectionis, laetitia; Ier. XXXI, 16: quiescat
vox tua a ploratu, et oculi tui a lacrymis, quia est merces operi tuo.
Ubi notandum, secundum Gregorium, quod ipsa sacra eloquia quae in nobis lacrymas amoris excitant, easdem
lacrymas consolantur, dum nobis redemptoris nostri spem repromittunt.
Ps. Xciii, 19: secundum multitudinem dolorum meorum, consolationes tuae laetificaverunt animam meam.
Sed mulier quasi nescientes eos interrogasse putans, non Angelos, sed homines esse putat, et causam fletus sui
exponit, et dicit eis: tulerunt Dominum meum, idest corpus Domini mei, a toto partem significans: sicut
confitemur Dominum Jesum Christum filium Dei sepultum, cum eius sola sepulta sit caro, quia divinitas carnem
non deseruit. Et nescio ubi posuerunt eum. Hoc enim erat ei causa desolationis, quia nesciebat quo iret, et eum ad
consolationem sui doloris inveniret.
Sed numquid ad consolationem amantis est habere aliquid quod fuit amici? et quidem, secundum Augustinum,
IV confessionum, magis pertinet ad dolorem. Unde ipse dicit, quod fugiebat omnia loca in quibus conversatus
fuerat cum amico suo. Et tamen chrysostomus dicit, quod est ad consolationem.
Sed utrumque est verum. In omnibus enim quae habent admixtionem gaudii et tristitiae, spes rei desideratae est
delectabilis, rom. c. XII, 12: spe gaudentes, in tribulatione patientes, est etiam et tristabilis, quia spes quae
differtur affligit animam: sed non secundum eamdem rationem.
Nam inquantum per spem repraesentatur res amata ut possibilis consequi, causat gaudium; inquantum autem
separat actu, absens contristatur.
Et sic est in isto loco: quia res amici inquantum repraesentat amicum, amanti delectabilis est; inquantum vero
subtractionem amici ad memoriam reducit, tristitiam infert.
|#3 Lectio 3
Hic ponitur quomodo mulier ista pervenit ad Christi visionem, et primo agitur de Christi visione; secundo de eius
a muliere cognitione, ibi dixit ei Jesus, noli me tangere etc..

367

