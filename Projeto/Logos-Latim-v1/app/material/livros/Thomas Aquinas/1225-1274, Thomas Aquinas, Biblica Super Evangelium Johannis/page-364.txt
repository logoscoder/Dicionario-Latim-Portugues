Responsio. Dicendum secundum Augustinum, quod maria Magdalena ferventior et devotior erat ad Christum
aliis mulieribus: unde Lc. VII, 47, dicitur: dimissa sunt ei peccata multa, quoniam dilexit multum. Et ideo eam
evangelista specialius nominat. Et inde est quod prius ei apparuit Dominus, Mc. Ult..
Sap. VI, 14: praeoccupat eos qui se concupiscunt, ut illis se prior ostendat.
Tertio ponitur hora, seu qualitas temporis, quia mane, cum adhuc tenebrae essent; Lc. XXIII, 55 s. Dicitur, quod
mulieres quae cum Jesu venerunt de Galilaea viderunt monumentum, et quemadmodum positum erat corpus
Iesu, et revertentes paraverunt aromata et unguenta, et sabbato quidem siluerunt secundum mandatum. Et ideo
statim transacto sabbato ante lucem primae sabbati venit ad monumentum: nam nimius ardor amoris eam
sollicitabat; Cant. VIII, 6: lampades eius lampades ignis atque flammarum, scilicet caritatis.
Sed hic est quaestio litteralis: quia, ut dicitur Mc. Ult., 2, valde mane orto iam sole, quid igitur dicit evangelista
cum adhuc tenebrae essent? responsio. Dicendum quod hoc quod dicit marcus intelligitur de aurora: unde orto
iam sole, non quod supra terram appareret, sed appropinquaret ad nostras regiones.
Quarto quid videt: quia vidit revolutum lapidem, quod erat signum vel quod aliquis Christum abstulerit, vel quod
resurrexerit. Et, sicut dicitur Matth. Ult., V. 2, Angelus Domini descendit de caelo: quod non est intelligendum
quod ante lapis esset revolutus quam Christus resurgeret, sed post. Nam Christus exivit de clauso utero virginis
nondum gloriosum corpus habens, non est ergo mirum si cum corpore glorioso exivit de sepulcro. Nam lapis est
revolutus, ut, videntes ibi Christum non esse, facilius crederent eius resurrectionem.
Consequenter cum dicit cucurrit ergo ad simonem Petrum, ponitur rei visae denuntiatio. Ex nimio enim amore
non distulit nuntiare discipulis quod vidit; sed cucurrit, et venit ad simonem Petrum, et alium discipulum quem
diligebat Jesus.
IV Reg. VII, 9: haec dies boni nuntii est: si tacuerimus, et noluerimus nuntiare usque ad mane, sceleris arguemur.
Sic qui audit verba Dei, debet festinus aliis dicere. Apoc.
Ult., 17: qui audit dicat, veni. Sed ad illos venit qui praecipui erant, et Christum ferventius diligebant, ut aut
secum quaererent, aut secum dolerent.
Et dicit eis tulerunt Dominum de monumento.
Viso enim sepulcro vacuo, nondum habens in corde quod Christus resurrexerit, dicit et nescimus ubi posuerunt
eum. Ubi dat intelligere quod non sola fuerit ad monumentum, et quod adhuc de resurrectione dubitaret. Et ideo
evangelista non sine causa dixit cum adhuc tenebrae essent, per qualitatem temporis, qualitatem mentis, in qua
dubitationis tenebrae erant, designans. Ps.
Lxxxi, 5: nescierunt neque intellexerunt: in tenebris ambulant.
Sed attende, quod in Graecis codicibus habetur Dominum meum, ad designandum propensiorem caritatem, et
famulatus affectum; Ps. Lxxii, 25: quid mihi est in caelo, et a te quid volui super terram? defecit caro mea et cor
meum: Deus cordis mei, et pars mea Deus in aeternum.
Consequenter cum dicit exiit ergo Petrus et ille alius discipulus, ponitur denuntiatae rei inquisitio: et primo
ponitur quaerentium studium ad inquirendum; et hoc per exitum, dum dicit exiit ergo Petrus et alius discipulus.
Qui enim scrutari vult mysteria Christi, debet exire quodammodo a se, et a carnali consuetudine. Cant. III, 11:
egredimini et videte, filiae sion, regem Salomonem.
Secundo ponitur inquisitionis ordo seu modus. Et primo quantum ad cursum, quia currebant duo simul, qui prae
ceteris Christum diligebant. Ps. Cxviii, 32: viam mandatorum tuorum cucurri; 1 Cor. IX, 25: sic currite ut
comprehendatis.
Secundo quantum ad adventum, quia et ille alius discipulus praecucurrit citius Petro, ubi primo ponitur quomodo
Ioannes praevenit; secundo quomodo Petrus eum sequitur, ibi venit ergo simon Petrus sequens eum.
Sed nota, quod non sine causa evangelista etiam particularia diligenter narrat.
Nam istis duobus discipulis, populus duplex, Iudaeorum scilicet et gentilium designatur.
Quia licet Iudaei prius habuerint cognitionem unius veri Dei, tamen quantum ad statum mundi, populus gentium
est antiquior: quia ex gentilibus processerunt etiam Iudaei. Gen. XII, 1: egredere de terra tua et de cognatione
tua. Isti simul currebant, vel decursum huius mundi: Iudaei per litteram legis, gentiles per legem naturae; vel
simul currunt naturali desiderio ad beatitudinem et veritatis cognitionem, quam omnes homines natura scire
desiderant. Sed ille alius discipulus, scilicet minor, praecucurrit citius Petro: quia gentiles ad cognitionem
veritatis tardius venerunt quam Iudaei, quia quondam Deus erat tantum in Iudaea notus, unde dicunt Ps. Cxlvii,
20: non fecit taliter omni nationi. Et venit prior ad monumentum: quia prius consideravit mysteria Christi, et
prius Iudaeis de Christo facta est promissio.
Rom. IX, 4: quorum est adoptio filiorum et gloria et testamentum et legislatio et obsequium et promissa; quorum
patres, ex quibus est Christus secundum carnem etc..
Et cum se inclinasset, vidit linteamina posita, non tamen introivit. Et cum se inclinasset, scilicet sub iugo legis,
Ex. XXIV, 7: omnia quaecumque praecepit Dominus faciemus.
Vidit linteamina posita, scilicet figuras quasdam omnium mysteriorum, II cor. c. III, 14: usque in hodiernum
diem idipsum velamen in lectione veteris testamenti manet non revelatum. Non tamen introivit: quia non
pervenit ad veritatis cognitionem dum in mortuum credere noluit. Et hoc dicitur lc. c. XV, 25 ss. De fratre

364

