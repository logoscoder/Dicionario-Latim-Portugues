OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*EVANGELIUM_JOHANNIS
SUPER EVANGELIUM JOHANNIS
|+0_Prologus
|#0 Prooemium
Vidi Dominum sedentem super solium excelsum et elevatum, et plena erat omnis terra maiestate eius, et ea quae
sub ipso erant, replebant templum. Is. VI, 1.
Verba proposita sunt contemplantis, et si capiantur quasi ex ore Ioannis evangelistae prolata, satis pertinent ad
declarationem huius evangelii. Ut enim dicit Augustinus in libro de consensu Evangelist., caeteri evangelistae
informant nos in eorum evangeliis quantum ad vitam activam; sed Ioannes in suo evangelio informat nos etiam
quantum ad vitam contemplativam.
In verbis autem propositis describitur contemplatio Ioannis tripliciter, secundum quod Dominum Jesum est
tripliciter contemplatus.
Describitur autem alta, ampla et perfecta. Alta quidem, quia vidi Dominum sedentem super solium excelsum et
elevatum; ampla quidem, quia plena est omnis terra maiestate eius; perfecta, quia ea quae sub ipso erant
replebant templum.
Circa primum sciendum quod altitudo et sublimitas contemplationis consistit maxime in contemplatione et
cognitione Dei; Is. XL, 26: levate in excelso oculos vestros, et videte quis fecit haec. Tunc ergo homo oculos
contemplationis in excelso elevat, quando videt et contemplatur ipsum rerum omnium creatorem. Quia ergo
Ioannes transcendit quicquid creatum est, scilicet ipsos montes, ipsos caelos, ipsos Angelos, et pervenit ad ipsum
creatorem omnium, ut dicit Augustinus, manifestum est, quod contemplatio sua altissima fuit; et ideo vidi
Dominum. Et quia, sicut ipse Ioannes dicit: haec dixit Isaias quando vidit gloriam eius, scilicet Christi, et locutus
est de eo, ideo Dominus sedens super solium excelsum et elevatum, Christus est.
In hac autem contemplatione Ioannis circa verbum incarnatum quadruplex altitudo designatur.
Auctoritatis, unde dicit vidi Dominum, aeternitatis, cum dicit sedentem, dignitatis, seu nobilitatis naturae, unde
dicit super solium excelsum, et incomprehensibilis veritatis, cum dicit et elevatum.
Istis enim quatuor modis antiqui Philosophi ad Dei cognitionem pervenerunt.
Quidam enim per auctoritatem Dei in ipsius cognitionem pervenerunt; et haec est via efficacissima.
Videmus enim ea quae sunt in rebus naturalibus, propter finem agere, et consequi utiles et certos fines; et cum
intellectu careant, se ipsa dirigere non possunt, nisi ab aliquo dirigente per intellectum dirigantur et moveantur.
Et hinc est quod ipse motus rerum naturalium in finem certum, indicat esse aliquid altius, quo naturales res
diriguntur in finem et gubernantur. Et ideo cum totus cursus naturae ordinate in finem procedat et dirigatur, de
necessitate oportet nos ponere aliquid altius, quod dirigat ista et sicut Dominus gubernet: et hic est Deus. Et haec
gubernandi auctoritas in verbo Dei demonstratur, cum dicit Dominum; unde in Ps. Lxxxviii, 10 dicitur: tu
dominaris potestati maris; motum autem fluctuum eius tu mitigas; quasi dicat: tu es Dominus et universa
gubernas.
Hanc cognitionem manifestat Ioannes se habere de verbo, cum dicit: in propria venit, scilicet in mundum; quia
totus mundus est suus proprius.
Alii vero venerunt in cognitionem Dei ex eius aeternitate. Viderunt enim quod quicquid est in rebus, est
mutabile; et quanto aliquid est nobilius in gradibus rerum, tanto minus habet de mutabilitate: puta, inferiora
corpora sunt secundum substantiam et secundum locum mutabilia; corpora vero caelestia, quae nobiliora sunt,
secundum substantiam immutabilia sunt; secundum autem locum tantum moventur. Secundum hoc ergo
1

