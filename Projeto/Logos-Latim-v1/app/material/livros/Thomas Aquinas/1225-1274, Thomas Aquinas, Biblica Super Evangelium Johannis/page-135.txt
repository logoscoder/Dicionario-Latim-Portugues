Sed cum ipse sit vere rex, quare fugit? ad quod triplex ratio assignatur. Una, quia derogasset dignitati eius, si
regnum ab homine recepisset, qui sic rex erat ut eius participatione reges omnes essent; Prov. VIII, 15: per me
reges regnant. Alia ratio, quia praeiudicasset suae doctrinae, si claritatem aut robur ab hominibus accepisset. Sic
enim operabatur et docebat ut totum virtuti divinae ascriberetur, et non favori humano; supra V, 41: claritatem ab
hominibus non accipio. Tertia ratio est, ut erudiret nos mundanas dignitates contemnere; infra XIII, 15:
exemplum enim dedi vobis, ut quemadmodum ego feci vobis, ita et vos faciatis; Eccli. VII, 4: noli quaerere ab
homine ducatum. Sic ergo gloriam mundi recusavit, ut tamen poenam sponte subiret, secundum illud Hebr. XII,
2: proposito sibi gaudio sustinuit crucem, confusione contempta.
Sed huic videtur contrarium quod dicitur Mt. XIV, 23, scilicet quod ascendit solus in montem orare.
Sed, secundum Augustinum, haec non sunt contraria, quia causa fugiendi coniuncta est causae orandi. Tunc enim
docet nos Dominus magnam causam esse orandi, cum imminet causa fugiendi.
Mystice autem tunc ascendit in montem quando turbae refectae paratae erant ei subiici, quia tunc ascendit in
caelum quando populi parati erant se veritati fidei subiicere, secundum illud Ps. VII, 8: synagoga populorum
circumdabit te; et propter hanc in altum regredere; idest, ut circumdet te synagoga populorum, regredere in
altum.
Sed dictum est fugit, ut signaret quod non potuit intelligi altitudo eius: quod enim non intelligimus, dicimus a
nobis fugere.
Hic agitur de tertio effectu, scilicet de diligenti inquisitione, et primo quantum ad discipulos; secundo vero
quantum ad turbas, ibi altera autem die etc..
Circa primum duo facit.
Primo ponit studium discipulorum; secundo explicat, ibi et tenebrae iam factae erant etc..
Circa primum duo facit.
Primo describit descensum discipulorum ad mare; secundo transitum maris, ibi et cum ascendissent navim, etc..
Sciendum ergo circa primum, quod Christus ascendit montem nescientibus discipulis, unde expectaverunt usque
ad vesperam, eum venturum esse putantes ad se. Facta autem vespera, non ultra sustinent eum non inquirere:
tantus eos detinebat amor. Et ideo dicit ut autem sero factum est, descenderunt discipuli eius ad mare, requirentes
eum.
Mystice autem per sero, Dominica passio, seu ascensio designatur: quamdiu enim Christus praesentia corporali
cum discipulis fuit, nulla eos deprimebat turbatio, amaritudo nulla vexabat; Mt. IX, 15: non possunt filii sponsi
lugere quamdiu sponsus est cum illis. Sed Christo recedente ab eis, descendunt ad mare, idest ad turbationes
saeculi; Ps. Ciii, 25: hoc mare magnum.
Sed quia amor quo igniti erant, non sinebat eos diutius Domini praesentia carere, ideo subdit eorum transitum,
cum dicit et cum ascendissent navim, venerunt trans mare in capharnaum.
Consequenter cum dicit et tenebrae iam factae erant etc., explicat quod summatim posuerat, et primo de
perventione ad mare; secundo de transitu, ibi mare autem, vento magno flante, exurgebat.
Quantum ad primum dicit tenebrae iam factae erant, et non venerat ad eos Jesus: quod non sine causa evangelista
exprimit, ut per hoc ferventem eorum ostendat amorem. Non enim vespera nec nox eos detinuit.
Mystice autem tenebrae, caritatis defectum designant; lux enim caritas est, secundum illud I Io. II, 10: qui diligit
fratrem suum, in lumine est. Tenebrae ergo in nobis sunt quando non venit ad nos Jesus lux vera, ut dicitur supra
I, in cuius praesentia omnes tenebrae propulsantur.
Subtraxit autem Christus se tamdiu discipulis, primo quidem ut sentirent quid esset eius absentia; quod quidem
experti sunt in tempestate maris. Ier. II, 19: scito, et vide quia malum et amarum est dereliquisse te Dominum.
Secundo ut diligentius quaererent; Cant. V, 17: quo abiit dilectus tuus, o pulcherrima mulierum?... Et quaeremus
eum tecum.
Quantum ad transitum dicit mare autem, vento magno flante, exurgebat. Et primo ponitur maris tempestas;
secundo Christi apparitio et tempus apparitionis, ibi et cum remigassent etc.; tertio apparitionis effectus, ibi et
timuerunt etc..
Tempestas autem in mari causabatur a flatu exorti venti; et ideo dicit mare autem, vento magno flante, exurgebat,
in altum.
Per ventum illum figuratur tentatio et persecutio quae futura est ecclesiae propter defectum caritatis. Nam, sicut
Augustinus dicit, unde caritas refrigescit, inde fluctus augentur, et turbatur navis. Nec tamen venti illi et
tempestas et fluctus et tenebrae id agebant ut vel navis non promoveretur, vel soluta frangeretur, quia qui
perseveraverit usque in finem, hic salvus erit, Mt. XXIV, 13; et ibid. c. VII, 27: flaverunt venti, et irruerunt
flumina et non cecidit domus.
Apparitio autem Christi non fuit statim a principio tempestatis, sed post aliquod spatium; et ideo dicit cum
remigassent ergo quasi stadia vigintiquinque aut triginta, vident Jesum. Et hoc ideo ut daretur intelligi, quia
Dominus patitur nos ad tempus tribulari, ut virtus nostra probetur; finaliter tamen in necessitate non deserit, sed
nobis proximus fit; I Cor. X, 13: fidelis Deus, qui non patietur vos tentari supra id quod potestis; sed faciet etiam
cum tentatione proventum, ut possitis sustinere.
Secundum Augustinum vigintiquinque stadia, quae remigant, sunt quinque libri Moysi.
135

