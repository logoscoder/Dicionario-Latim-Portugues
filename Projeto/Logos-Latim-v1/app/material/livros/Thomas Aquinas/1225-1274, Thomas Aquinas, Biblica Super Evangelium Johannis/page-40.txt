Consequenter cum dicit dixerunt ergo ei, quis es? ostendit quomodo confessus est se esse quod erat, et primo
ponitur interrogatio nuntiorum; secundo responsio, ibi ego vox clamantis in deserto.
Dixerunt ergo: quis es tu ut responsum demus his qui miserunt nos? quasi dicant: ad hoc missi sumus, ut sciamus
quis es; ideo dicas nobis quid dicis de te ipso? sed attende Ioannis devotionem: iam implevit quod apostolus
dicit, Gal. II, 20, vivo ego, iam non ego, vivit vero in me Christus.
Et ideo non respondet: ego sum filius zachariae, vel talis, et talis; sed solum illud in quo Christum sequebatur.
Unde dicit: ego vox clamantis in deserto.
Dicit autem se vocem esse, quia vox origine posterior est verbo, sed notitia prior.
Nam verbum in corde conceptum, per vocem prolatam cognoscimus, cum sit signum eius.
Deus autem pater praecursorem misit Ioannem in tempore factum, ut verbum suum ab aeterno conceptum
annuntiaretur; et ideo congrue dicit ego vox.
Quod autem addit clamantis, potest intelligi dupliciter, ut scilicet sit vel Ioannis in deserto clamantis et
praedicantis, vel Christi clamantis in ipso, secundum illud II Cor. Ult., 3: an experimentum eius quaeritis qui in
me loquitur Christus? clamat autem propter quatuor. Primo namque clamor manifestationem importat; et ideo ut
ostendat quod Christus in Ioanne et in se manifeste loquebatur, clamat; infra VII, 37: in novissimo die magno
festivitatis stabat Jesus, et clamabat dicens: si quis sitit, veniat ad me et bibat. In prophetis autem non clamavit,
quia prophetiae in aenigmate et figuris datae sunt; unde in Ps. XVII, 12 dicitur: tenebrosa aqua in nubibus aeris.
Secundo quia clamor fit ad distantes; Iudaei autem elongati erant a Deo, ideo necesse erat quod clamaret. Ps.
Lxxxvii, 19: elongasti a me amicum et proximum. Tertio clamat, quia surdi erant. Is. XLII, 19: quis surdus, nisi
servus meus? quarto clamat, quia cum indignatione loquitur, quia ipsi iram Dei meruerunt.
Ps. II, 5: loquetur ad eos in ira sua etc..
Sed attende quod clamat in deserto, quia, Lc. III, 2, factum est verbum Domini super Ioannem zachariae filium
in deserto.
Et potest esse huiusmodi ratio et litteralis et mystica.
Litteralis quidem, ut in deserto manens, immunis esset ab omni peccato, ut sic dignior esset Christo testimonium
ferre, et ex vita sua testimonium suum credibilius esset hominibus.
Mystica autem causa duplex est. Nam per desertum gentilitas designatur, iuxta illud is. c. LIV, 1: multi filii
desertae, magis quam eius quae habet virum. Ut ergo ostenderet quod doctrina Dei de cetero non debet esse in
ierusalem tantum, sed in gentibus, clamavit in deserto. Matth. XXI, 43: auferetur a vobis regnum Dei, et dabitur
genti facienti fructus eius. Item, per desertum intelligitur Iudaea, quae iam deserta erat; matth. c. XXIII, 38: ecce
relinquetur vobis domus vestra deserta. Clamavit ergo in deserto, idest est in Iudaea, ut per hoc daretur intelligi,
quod populus cui praedicabat, iam desertus erat a Deo; Ps. Lxii, 3: in terra deserta et invia et inaquosa sic in
sancto apparui tibi.
Sed quid clamat? dirigite viam Domini: quia ad hoc missus fuit; Lc. I, 76: tu puer propheta altissimi vocaberis,
praeibis enim ante faciem Domini parare vias eius.
Via autem ad recipiendum Deum parata et recta, est via iustitiae, secundum illud is. c. XXVI, 7: semita iusti
recta est etc.. Tunc enim semita iusti est recta quando homo totus subiicitur Deo, ut scilicet intellectus per fidem,
voluntas per amorem, operatio per obedientiam Deo subdantur. Et hoc, sicut dicit Isaias propheta; idest, sicut
praedixit.
Quasi dicat: ego sum ille in quo ista complentur.
|#13 Lectio 13
Supra Ioannes interrogatus perhibuit testimonium Christo de seipso quantum ad personam; hic vero quantum ad
officium.
Et circa hoc ponuntur quatuor.
Primo interrogantes; secundo interrogatio, ibi et interrogaverunt eum; tertio responsio, in qua testimonium
perhibuit, ibi respondit eis Ioannes etc..
Quarto locus ubi haec facta sunt, ibi haec in bethania facta sunt.
Interrogantes autem sunt Pharisaei.
Unde dicit et qui missi fuerant, erant ex Pharisaeis. Et quidem, secundum Origenem, quod dicitur ex hoc loco, ad
aliud testimonium pertinet: et isti qui missi sunt ex Pharisaeis, non sunt iidem cum sacerdotibus et Levitis, qui
missi sunt a Iudaeorum universitate, sed alii specialiter missi a Pharisaeis.
Et secundum hoc dicitur: et qui missi sunt, non a Iudaeis scilicet, sicut fuerunt sacerdotes et Levitae, sed alii
erant ex Pharisaeis.
Et ideo dicit quod, quia sacerdotes et Levitae disciplinati erant et reverentes, humiliter et cum reverentia
Ioannem interrogant de eius dignitate, utrum scilicet Christus esset, an elias, an propheta; isti vero, qui ex
Pharisaeis erant, secundum nomen suum divisi et importuni, contumeliosas voces praetendunt baptistae, unde
dixerunt ei: quid ergo baptizas, si tu non es Christus, neque elias, neque propheta? secundum alios vero,
Gregorium scilicet, chrysostomum et Augustinum, isti qui ex Pharisaeis, sunt illi iidem qui missi fuerant a
Iudaeis sacerdotes et Levitae. Quaedam enim secta erat inter Iudaeos, qui propter exteriorem cultum divisi erant
40

