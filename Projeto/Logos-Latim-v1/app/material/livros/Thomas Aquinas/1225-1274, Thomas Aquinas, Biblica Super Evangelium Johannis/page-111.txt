et non nobis ipsis placere. Quando ergo sanus factus es, tolle grabatum tuum, idest, sustine et supporta
proximum tuum, qui te infirmum portabat; Gal. VI, 2: alter alterius onera portate.
Quantum vero ad secundum, dicit ambula, appropinquando ad Deum. Unde in Ps. Lxxxiii, V. 8, dicitur: ibunt de
virtute in virtutem; et sequitur: videbitur Deus Deorum in sion; infra XII, 35: ambulate dum lucem habetis.
Consequenter cum dicit et statim sanus factus est homo ille, ponitur obedientia: et primo vere quia statim factus
est homo sanus. Nec mirum, quia ipse est verbum per quod caelum et terra facta sunt; Ps. Cxlviii, 5: dixit, et
facta sunt. Et alibi: verbo Domini caeli firmati sunt. Secundo voluntas: et primo, quia sustulit grabatum suum;
secundo, quia ambulabat; Ex. XXIV, 7: omnia quaecumque praecepit Dominus faciemus, et erimus obedientes.
|#2 Lectio 2
Posito miraculo visibili, per quod ostenditur virtus Christi ad reparandam vitam spiritualem, hic ponitur occasio
doctrinae Christi; quae quidem occasio sumitur ex persecutione Iudaeorum contra Christum mota.
Cuius quidem persecutionis duplex causa fuit ex parte Iudaeorum invidentium Christo.
Prima quidem operatio pietatis; secunda vero doctrina veritatis, ibi Jesus autem respondit eis: pater meus usque
modo operatur etc..
Circa primum tria facit.
Primo praemittitur occasio persecutionis; secundo ponitur calumnia illata contra curatum, ibi dicebant ergo
Iudaei illi qui sanatus fuerat etc.; tertio ponitur calumnia illata contra Christum, ibi interrogaverunt eum: quis est
ille homo? etc..
Occasio autem persecutionis inductae contra Christum sumitur ex eo quod in sabbato curavit; et ideo dicit
evangelista erat autem sabbatum in die illo, quando miraculum fecit Jesus, quando grabatum tollere iussit.
Assignatur autem triplex ratio quare Dominus in sabbato operari incepit. Una ab Ambrosio super Lucam,
Christus enim ad hoc venit, ut opus creationis, scilicet hominem, deformatum repararet. Inde autem incipere
debebat, ubi actor in creationis opus consummatum creaverat: hoc autem fuit in die sabbati, ut dicitur Gen. I; et
ideo, ut Christus ostenderet se reparatorem totius creaturae, incepit in sabbato. Alia ratio est, quia dies sabbati
celebratur a Iudaeis in memoriam primae creationis. Christus autem venit, ut quasi novam creaturam faceret,
secundum illud Gal. Ult., 15: in Christo Jesu neque circumcisio, neque praeputium aliquid valet; sed nova
creatura, per gratiam, quae fit per spiritum sanctum, secundum illud ps.
Ciii, 30: emittes spiritum tuum, et creabuntur, et renovabis faciem terrae. Volens ergo Christus ostendere, per
eum recreationem fieri, in sabbato operatur; Iac. I, 18: ut simus initium aliquod creaturae. Tertia ratio est, ut
ostenderet se facturum quod lex facere non poterat; Rom. VIII, 3: nam quod impossibile erat legi, in quo
infirmabatur per carnem, misit Deus filium suum in similitudinem carnis peccati. Et infra ut iustificatio legis
impleretur in nobis.
Iudaei autem nihil operabantur in sabbato, in figura quod quaedam quae erant sabbati, consummanda erant, quae
per legem fieri non poterant. Et hoc patet in quatuor, quae Deus erga diem sabbati ordinavit. Nam diem sabbati
sanctificavit, diem sabbati benedixit, in eo opera sua consummavit, et in eo requievit.
Quae quidem lex facere non potuit, nam sanctificare non poterat. Unde Ps. XI, 1, dicebat: salvum me fac,
Domine>, quoniam defecit sanctus.
Neque etiam benedicere; quinimmo qui sunt ex operibus legis, sub maledicto sunt, ut dicitur Gal. III, 10. Nec
consummare et perficere: quia neminem ad perfectum adduxit lex: Hebr. VII, 19. Nec etiam perfectam quietem
praestare: quia, ut dicitur Hebr. IV, 8: nam si eis Jesus requiem praestitisset, numquam de alia loqueretur.
Haec ergo quae lex facere non potuit, Christus fecit: ipsum enim populum sanctificavit per passionem. Heb.
XIII, 12: Jesus ut per suum sanguinem sanctificaret populum, extra portam passus est. Ipse benedixit per gratiae
infusionem; Ephes. I, 3: benedictus Deus pater Domini nostri Jesu Christi, qui benedixit nos in omni
benedictione spirituali in caelestibus in Christo. Ipse consummavit per perfectae iustitiae instructionem; Matth.
V, V. 48: estote perfecti, sicut et pater caelestis perfectus est. Ipse introduxit in veram requiem; Hebr. IV, 3: nos
qui credimus, ingrediemur in requiem, quemadmodum dixit: sicut iuravi in ira mea, si introibunt in requiem
meam. Ipsi ergo competit in die sabbati operari, qui, quae ad sabbatum pertinent, perficere potest, a quibus lex
impotens quiescebat.
Consequenter ponit calumniam illatam contra curatum, cum dicit: dicebant ergo Iudaei illi qui sanatus fuerat etc..
Et primo ponitur calumniae contra curatum illatio; secundo subditur curati excusatio, ibi respondit eis: qui me
sanum fecit etc..
Calumniam autem inferunt contra istum de hoc quod in sabbato grabatum portat, sed non de curatione; unde
dicunt sabbatum est, non licet tibi tollere grabatum tuum. Cuius ratio multiplex potest assignari.
Una, quia Iudaei frequenter Christo de curatione in die sabbati calumniam inferentes, confutati erant a Christo,
per hoc quod ipsi etiam iumenta de puteo in die sabbati eruebant et salvabant, ut habetur Lc. XIV, 15. Et ideo de
curatione tamquam de re utili et necessaria tacent; de portatione vero lecti, quae non necessaria videbatur,
calumniantur; quasi dicant: si sanitas non erat differenda, quid erat necessarium lectum portare, seu portari
praecipere? alia ratio est, quia Dominus dixerat, contra eos concludens, quod licet sabbato benefacere.
Et ideo, quia curari non est benefacere sed bene pati, curatum potius quam curantem calumniantur.
111

