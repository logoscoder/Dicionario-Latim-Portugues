Sed attende quod etsi sit eadem persona filii Dei et filii hominis in Christo, quia tamen natura est alia, ideo
aliquid convenit ratione humanitatis, scilicet ascendere, quod non convenit ei ratione divinitatis, secundum quam
non habet quo ascendat, cum aeternaliter sit in summo rerum vertice, scilicet in patre; sed secundum eam
convenit ei ascendere ubi erat prius, scilicet in caelo, ubi non fuit secundum humanam naturam; quod est contra
errorem valentini dicentis, Christum attulisse corpus caeleste.
Sic ergo ubi prius fuit secundum divinitatem, ascendit videntibus apostolis et propria virtute secundum
humanitatem; infra XVI, 28: exivi a patre, et veni in mundum: iterum relinquo mundum, et vado ad patrem.
Sed, secundum Augustinum, aliter haec verba introducuntur: dicit enim, quod isti scandalizati sunt de hoc quod
Dominus dixit quod daret eis carnem suam ad manducandum, quod intelligentes carnaliter, ac si eam ad litteram
deberent comedere, ut carnes animalium, scandalizati sunt. Et hunc intellectum removens, dicit si ergo videritis
filium hominis ascendentem, integro corpore, ubi erat prius; supple: numquid dicetis quod sic daturus eram vobis
carnem meam ad manducandum ut carnes animalium? consequenter cum dicit spiritus est qui vivificat, removet
occasionem scandali ex parte verborum prolatorum, et, secundum chrysostomum, primo distinguit duplicem
intellectum ipsorum verborum; secundo ostendit quis eorum congruat ipsis verbis, ibi verba quae ego loquor,
spiritus et vita sunt.
Sciendum est ergo quantum ad primum, quod verba Christi secundum duplicem sensum intelligi possunt, scilicet
secundum spiritualem et secundum corporalem. Et ideo dicit spiritus est qui vivificat idest, si ea verba quae dixi,
intelligatis secundum spiritum, idest secundum spiritualem sensum, vivificabunt; caro non prodest quidquam
idest, si secundum carnalem sensum ea intelligatis, nihil vobis prosunt, immo nocent: quia, ut dicitur Rom. VIII,
13, si secundum carnem vixeritis, moriemini. Tunc autem verba Domini de carne sua manducanda, carnaliter
intelliguntur, quando accipiuntur secundum quod verba exterius sonant, et ut natura carnis habet; et hoc modo
ipsi intelligebant, ut dictum est. Sed Dominus dicebat daturum se eis sicut spiritualem cibum, non quin sit in
sacramento altaris vera caro Christi, sed quia quodam spirituali et divino modo manducatur.
Sic ergo dictorum verborum congruus sensus est non carnalis, sed spiritualis.
Unde subdit verba quae ego locutus sum vobis, scilicet de carne mea manducanda, spiritus et vita sunt; idest,
spiritualem sensum habent, et sic intellecta vitam dant. Nec mirum si habent spiritualem sensum, quia sunt a
spiritu sancto; I Cor. XIV, 2: spiritus est qui loquitur mysteria. Et ideo mysteria Christi vivificant; Ps. Cxviii, 93:
in aeternum non obliviscar iustificationes tuas, quia in ipsis vivificasti me.
Secundum Augustinum vero aliter exponitur: nam hoc quod dixit caro non prodest quidquam, intelligitur de
carne Christi.
Manifestum est enim quod caro Christi, ut coniuncta verbo et spiritui, multum prodest per omnem modum:
alioquin frustra verbum caro factum esset, frustra ipsum pater manifestasset in carne, ut dicitur I tim. c. IV. Et
ideo dicendum est quod caro Christi in se considerata non prodest quidquam, et non habet effectum proficuum,
nisi sicut alia caro. Si enim per intellectum separetur a divinitate et spiritu sancto, non habet aliam virtutem quam
alia caro; sed si adveniat spiritus et divinitas, multis prodest, quia facit sumentes manere in Christo: est enim
spiritus caritatis per quem homo in Deo manet; I Io. IV, 13: in hoc cognoscimus quia in Deo manemus et ipse in
nobis, quoniam de spiritu suo dedit nobis. Et ideo dicit Dominus: hunc effectum, scilicet vitae aeternae quem ego
promitto vobis, non debetis attribuere carni in se consideratae, quia caro sic non prodest quidquam; sed si spiritui
attribuatis, et divinitati coniunctae carni, sic praestat vitam aeternam; Gal. V, 25: si spiritu vivimus, spiritu et
ambulemus. Et ideo subdit verba quae locutus sum vobis, spiritus et vita sunt; idest, referenda sunt ad spiritum
carni coniunctum; et sic intellecta, vita sunt, scilicet animae. Nam sicut corpus vivit vita corporali per spiritum
corporalem, ita et anima vivit vita spirituali per spiritum sanctum; Ps. Ciii, 30: emitte spiritum tuum, et
creabuntur.
Consequenter cum dicit sed sunt quidam ex vobis qui non credunt, demonstrat causam scandali, quae erat
infidelitas eorum, quasi dicat: causa scandali vestri non est duritia sermonis quem ego locutus sum vobis, sed
infidelitas vestra. Et ideo primo ostendit eorum infidelitatem; secundo excludit falsam opinionem; tertio
manifestat causam infidelitatis eorum.
Infidelitatem quidem eorum ostendit Dominus cum dicit sunt quidam ex vobis qui non credunt. Non autem dixit
qui non intelligunt sed, quod plus est, causam quare non intelligunt insinuat: ex hoc enim non intelligebant, quia
non credebant; Is. VII, 9, secundum aliam litteram: nisi credideritis, non intelligetis. Et dixit quidam, ut excipiat
discipulos; II ad Thess. III, 2: non omnium est fides; ad Rom. X, 16: non omnes obediunt evangelio; Ps. Cv, 25:
non crediderunt verbis eius.
Falsam suspicionem excludit evangelista, cum subdit sciebat enim, quasi dicat: non ideo dixit Jesus sunt quidam
ex vobis qui non credunt, quasi de novo hoc ei innotuisset; sed quia sciebat ab initio, mundi scilicet, qui essent
credentes et quis esset traditurus eum; Hebr. IV, 13: omnia nuda et aperta sunt oculis eius; et Eccli. XXIII, 29:
Domino Deo nostro nota sunt omnia antequam fiant.
Causam autem infidelitatis eorum assignat Dominus consequenter, quae est ex remotione gratiae attrahentis;
unde dicebat propterea ego dixi vobis; quasi dicat: ideo necessarium fuit ut vobis praedicta dicerem, quia nemo
potest venire ad me, scilicet per fidem, nisi fuerit ei datum a patre meo. Ex quo sequitur, secundum Augustinum,
quod etiam ipsum credere datur nobis a Deo.
153

