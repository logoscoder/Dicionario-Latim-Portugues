Sed cum multa sint alia praecepta Domini in sacro eloquio, quaeritur quare solum observationem caritatis dicit
esse praeceptum suum.
Ad quod, secundum Gregorium, dicendum est, quod caritas est radix et finis omnium virtutum. Radix quidem,
quia ex caritate confirmata in corde hominis movetur homo ad implenda omnia alia praecepta; Rom. XIII, V. 8:
qui diligit proximum, legem implevit.
Ergo omnia praecepta quasi ad hoc ordinantur ut homo benefaciat proximo, et non molestet eum; quod quidem
potissime ex caritate fit. Finis autem est, quia omnia praecepta ad ipsam ordinantur, et in sola caritate solidantur;
I Tim. I, 5: finis praecepti est caritas. Dicit ergo hoc est praeceptum meum, ut diligatis invicem, quasi scilicet, a
caritate omnia procedunt sicut a principio, et in caritate omnia ordinantur sicut in finem.
Nam, sicut dicit Gregorius, ut multi arboris rami ex una radice prodeunt, sic multae virtutes ex una radice
generantur: nec habet aliquid viriditatis ramus boni operis, si non manet in radice caritatis.
Sed cum Matth. XXII, 40, dicatur, quod non solum in dilectione Dei, sed etiam proximi pendeat lex et prophetae,
quare solum hic de dilectione proximi mentionem facit? sed dicendum, quod unum includitur in alio: qui enim
diligit Deum, necesse est ut proximum et ea quae sunt Dei diligat; et qui diligit proximum propter Deum, necesse
est ut diligat Deum: licet enim obiecta sint diversa, tamen ipsi actus secundum consequentiam sunt unum.
Est autem duplex ratio quare magis de dilectione proximi quam Dei mentionem facit.
Una scilicet, quia in hoc intendit eos instruere, et inducere quomodo proximos aedificent, et quomodo fortes
fierent ad tribulationes persecutorum perferendas; et ad utrumque caritas proximi necessaria est.
Hic manifestat per exemplum quomodo proximum debeamus diligere, ita scilicet, quomodo Christus dilexit nos.
Christus autem dilexit nos ordinate et efficaciter.
Ordinate quidem, quia nil in nobis dilexit nisi Deum, et in ordine ad ipsum; Eccli. XXIV, 24: ego mater pulchrae
dilectionis etc.. Efficaciter autem, quia intantum dilexit ut semetipsum pro nobis traderet; eph. c. V, 2: dilexit
nos, et tradidit semetipsum pro nobis oblationem et hostiam Deo in odorem suavitatis. Nos ergo debemus
proximos diligere, scilicet sancte ad bonum, et efficaciter scilicet ut dilectionem opere ostendamus; I Io. III, 18:
non diligamus verbo neque lingua, sed opere et veritate.
Maiorem hac dilectionem nemo habet quam ut animam suam ponat quis pro amicis suis. Hic ostendit efficaciam
dilectionis, quae est ut quis mortem sustineat pro amicis, quod est signum maximae dilectionis.
Sed contra hoc obiicitur, quod maioris dilectionis signum dicitur quando aliquis animam suam ponit pro inimicis
suis, ut Christus fecit; Rom. V, 8: commendat Deus caritatem suam in nobis: quoniam cum adhuc peccatores
essemus, secundum tempus Christus pro nobis, mortuus est.
Ad quod dicendum, quod Christus non posuit animam suam pro nobis inimicis, ut scilicet inimici remaneremus,
sed ut amicos efficeret: vel licet non essent amici quasi amantes, erant tamen amici ut amati. Est autem
manifestum quod maximae dilectionis est signum, propter amicos animam ponere, quia, in ordine diligibilium
quatuor ordinata sunt, scilicet Deus, anima nostra, proximus, et corpus nostrum. Et Deum debemus diligere super
nos ipsos et supra proximos, ita ut pro Deo nos ipsos, scilicet animam et corpus et proximum dare debeamus. Pro
anima autem nostra corpus est ponere, non tamen eam dare.
Pro proximo autem vitam corporalem et corpus debemus exponere pro salute proximi: et ideo, cum vita
corporalis sit potissimum quod nos post animam habeamus, ideo potissimum est ipsam exponere propter
proximum, et maioris dilectionis signum; I io. c. IV, 9: in hoc apparuit caritas Dei in nobis, quoniam filium suum
unigenitum misit Deus in mundum, ut vivamus per eum.
|#3 Lectio 3
Supra Dominus monuit nos ad dilectionem fraternam, et hoc exemplo sui, hic ostendit discipulis beneficium
praestitum, per quod obligati erant ad Christi imitationem: scilicet quod Christus eos ad amorem suum
assumpsit. Et primo ponit amicitiae signum; secundo subiungit causam, ibi non vos me elegistis etc..
Ponit autem duplex amicitiae signum: unum ex parte discipulorum; aliud ex parte sui ibi iam non dicam vos
servos.
Signum autem ex parte discipulorum, quod sunt amici Christi, est observatio mandatorum eius; unde dicit vos
amici mei estis, si feceritis quae ego praecipio vobis; quasi diceret: usque modo monui vos ut diligeretis invicem,
sed modo moneo et dico de amicitia vestra ad meipsum.
Potest autem hoc quod dicit vos amici mei estis, dupliciter intelligi, secundum quod amicus dupliciter dicitur,
scilicet qui amat et qui amatur; et secundum utrumque, verum est quod subdit si feceritis quae ego praecipio
vobis. Et qui Deum amant, mandata illius servant; quia cum amicus dicatur quasi animae custos, ut Gregorius
dicit, non immerito qui voluntatem Dei in praeceptis eius custodit, amicus eius vocatur. Item, quos Deus amat,
mandata Dei servant, inquantum conferendo eis gratiam suam, adiuvat ad servandum: Deus enim nos amando,
facit suos dilectores; Prov. VIII, 17: ego diligentes me diligo: non quasi prius fuerint diligentes, sed quia ipse eos
diligentes facit diligendo.
Sed sciendum, quod mandatorum observatio non est divinae amicitiae causa, sed signum: scilicet et quod Deus
diligat nos, et quod nos diligamus eum; Sap. VI, V. 19: dilectio illius custodia legum est; I io. c. II, 4: qui dicit se
amare Deum, et mandata eius non custodit, mendax est.
304

