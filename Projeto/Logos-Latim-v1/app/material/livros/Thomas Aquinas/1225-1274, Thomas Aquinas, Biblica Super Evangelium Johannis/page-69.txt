Ex persona quidem describitur quantum ad tria. Scilicet quantum ad religionem, quia Pharisaeus; unde dicit erat
homo ex Pharisaeis. Duplex namque secta erat apud Iudaeos, scilicet Pharisaeorum et sadducaeorum.
Sed Pharisaei magis conveniebant nobiscum in opinionibus, quia credebant resurrectionem et dicebant esse
creaturas aliquas spirituales. Sadducaei vero magis discordabant, quia nec resurrectionem futuram, nec spiritum
esse credebant. Et dicebantur isti Pharisaei, quasi ab aliis divisi. Et quia opinio eorum probabilior erat, et magis
propinqua veritati, ideo Nicodemus facilius conversus est ad Christum. Act. XXVI, 5: secundum certissimam
sectam religionis nostrae etc..
Item quantum ad nomen, cum dicit Nicodemus nomine: quod interpretatur victor, seu victoria populi, per quem
significantur illi qui ex Iudaeis ad Christum conversi, fide vicerunt mundum. I Io. Ult., 4: haec est victoria, quae
vincit mundum, fides nostra.
Item tertio, quantum ad dignitatem; unde dicit princeps Iudaeorum. A principio namque licet Dominus non
elegerit sapientes, potentes, aut nobiles, ne virtus fidei sapientiae et potentiae humanae attribueretur ut dicitur I
Cor. I, 26: non multi sapientes, secundum carnem, non multi potentes, non multi nobiles, sed quae stulta sunt
mundi eligit Deus, voluit tamen aliquos sapientes et potentes a principio ad se convertere, ne si doctrina sua
solum ab ignobilibus et insipientibus reciperetur, haberetur contemptui, et ne credentium multitudo potius
attribueretur rusticitati, et insipientiae conversorum, quam virtuti fidei. Nihilominus tamen voluit istos nobiles et
potentes non multos esse ad eum conversos, ne ut dictum est humanae potentiae, aut sapientiae ascriberetur. Et
ideo dicitur Io. XII, 42, quod aliqui ex principibus crediderunt in eum: inter quos fuit iste Nicodemus; Ps. XLVI,
10: principes populorum congregati sunt.
Ex tempore vero describit eum, cum dicit hic venit ad Jesum nocte etc..
Circa quod sciendum est, quod qualitas temporis consuevit in Scriptura describi circa aliquos, ad insinuandam
cognitionem mentis, seu conditionem actionis eorum. Describitur autem hic tempus istud obscurum, unde dicit
venit nocte. Nox enim obscura est, et competebat qualitati affectus Nicodemi, qui non cum securitate et libera
propalatione, sed cum timore ad Jesum veniebat; nam erat de illis principibus, de quibus dicitur Io. XII, 42 quod
crediderunt in eum; sed propter Pharisaeos non confitebantur, ut de synagoga non eiicerentur. Non enim perfecte
diligebant; unde subditur: dilexerunt enim magis gloriam hominum quam gloriam Dei.
Competit etiam nox eius ignorantiae, et imperfectae cognitioni, quam iste habebat de Christo; Rom. XIII, 12:
nox praecessit etc.; Ps. Lxxxi, 5: nescierunt, neque intellexerunt, in tenebris ambulant.
Ex confessione vero describitur, cum subdit et dixit ei: Rabbi, scimus quia a Deo venisti magister. Ubi confitetur
Christi officium in docendo, cum dicit Rabbi, etc.
Et eius potestatem in agendo, ibi nemo enim potest haec signa facere quae tu facis, nisi fuerit Deus cum eo. Et
quidem in utroque verum dicit, licet parum confessus est.
Verum enim est quod vocat eum Rabbi, idest magister, quia, ut dicitur infra XIII, 13: vos vocatis me magister, et
Domine>, et bene dicitis, sum etenim. Legerat enim Nicodemus quod scriptum est ioel II, 23: filii sion, exultate,
et laetamini in Domino Deo vestro, quia dedit vobis doctorem iustitiae.
Sed parum dicit, quia dicit eum a Deo venisse magistrum sed tacet eum Deum esse.
Nam venire a Deo magister, commune est omnibus bonis praelatis, Ier. III, 15, et dabo vobis pastores iuxta cor
meum; et pascent vos scientia, et doctrina; unde hoc non est singulare Christo: quamquam aliter doceant
homines, aliter Christus. Alii enim magistri docent tantum exterius, sed Christus etiam interius, quia, ut dicitur
supra I, 9, erat lux vera, quae illuminat omnem hominem: et ideo ipse solus dat sapientiam; Lc. XXI, 15: ego
dabo vobis os et sapientiam. Et hoc nullus purus homo dicere potest.
Potestatem vero confitetur ex signis visis, quasi dicat: credo quod a Deo venisti magister, quia nemo potest haec
signa facere. Et verum dicit, quia signa quae Christus fecit, non possunt fieri nisi divinitus, et quia Deus cum eo
erat; infra VIII, V. 29: qui me misit, mecum est. Sed parum dicit, quia credebat quod Christus non propria
potestate signa faceret, quasi indigens extranea virtute, ac si Deus non esset cum eo per unitatem essentiae, sed
per infusionem gratiae solum. Quod quidem falsum est, quia non extranea virtute, sed propria, signa faciebat:
nam eadem est potestas Dei et Christi.
Simile est quod dicit mulier eliae, III Reg. XVII, 24: in hoc facto cognovi quoniam vir Dei es tu.
Consequenter cum dicit respondit Jesus, et dixit ei etc. Ponit necessitatem spiritualis regenerationis
provenientem ex ignorantia Nicodemi. Et ideo dicit amen, amen.
Ubi notandum est, quod haec dictio amen est Hebraea, qua frequenter Christus usus est: unde ob eius
reverentiam nullus translator, tam Graecorum quam Latinorum, transferre voluit. Et quandoque quidem significat
idem quod verum, aut idem quod vere; quandoque vero idem quod fiat. Unde in Ps. Lxxi, LXXXVIII et CVI, ubi
nos habemus, fiat, in Hebraeo est amen, amen.
Sed hanc dictionem solus Ioannes evangelista ingeminat inter evangelistas. Cuius ratio est, quia alii evangelistae
ea principaliter tradunt quae ad humanitatem Christi pertinent: ad quae, cum facilius credibilia sint, minor
assertio necessaria erat; Ioannes vero ea quae ad divinitatem Christi pertinent, principaliter tractat, quae, cum
occulta sint, et a cognitione hominum remota, maiori assertione indigebant.
Deinde attendendum est, quod haec responsio Christi videtur omnino inconsona propositis a Nicodemo, nisi
diligenter consideretur. Quomodo namque convenire videtur quod dixit Nicodemus Rabbi, scimus quia a Deo
69

