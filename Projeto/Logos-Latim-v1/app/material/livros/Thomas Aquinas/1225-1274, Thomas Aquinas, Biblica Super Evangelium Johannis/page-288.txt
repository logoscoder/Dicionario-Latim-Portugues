unde dicit hoc faciam. Et attende, quod pater petitur, et filius facit: quia indivisibilia sunt opera patris et filii;
supra V, 19: quaecumque pater facit, haec similiter et filius facit.
Omnia enim pater facit per filium; supra c. I, 3: omnia per ipsum facta sunt.
Sed quid est quod dicit quodcumque petieritis hoc faciam, cum videamus eius fideles petere et non accipere? sed,
secundum Augustinum, considerandum est hic primo, quod dicit in nomine meo, Deinde quod subdit hoc
faciam.
Nomen enim Christi est nomen salutis; Matth. I, 21: vocabis nomen eius Jesum: ipse enim salvum faciet
populum suum a peccatis eorum. Qui ergo petit aliquid pertinens ad salutem, petit in nomine Christi.
Contingit autem quod aliquis petit non pertinens ad salutem ex duobus. Scilicet ex prava affectione; puta cum
petit aliquid ad quod afficitur, quod tamen si haberet, salutem suam impediret. Et ideo qui sic petit, non
exauditur, quia male petit; Iac. IV, 3: petitis et non accipitis, eo quod male petatis. Cum enim quis ex pravo
affectu male usurus est eo quod vult accipere, Domino potius miserante non accipit, quia non exaudivit ad
votum, sed ad utilitatem magis. Nam bonus Dominus saepe negat quod petimus, ut tribuat quod mallemus.
Secundo ex ignorantia, dum quis aliquando petit quod credit sibi expedire, et tamen non expedit. Sed istis potius
consulendo. Deus quae petunt non facit. Nam Paulus qui plus omnibus laboravit, ter Dominum rogavit ut
discederet ab eo stimulus carnis, nec tamen quod rogavit obtinuit, quia non erat sibi expediens.
II Cor. XII, 8, et Rom. VIII, 26: nam quid oremus sicut oportet, nescimus, sed ipse spiritus postulat pro nobis
gemitibus inenarrabilibus; Matth. XX, 22: nescitis quid petatis.
Patet ergo quod cum petimus in nomine eius, scilicet in nomine Jesu Christi, ipse hoc faciet.
Dicit autem hoc faciam, in futuro, non autem, hoc facio, in praesenti, quia quandoque differt facere quod
petimus, ad augendum desiderium nostrum, et ut tempore congruo fiat; Levit. XXVI, 3: dabo vobis pluviam
temporibus suis; Is. XLIX, 8: in die salutis exaudivi te. Contingit etiam aliquando quod petimus pro aliquo, pro
quo fortassis non exaudimur, tunc scilicet quando eius merita obstant; Ier. VII, 16: tu ergo noli orare pro populo
isto, quia non exaudiam te; et XV, 1: si steterint Moyses et Samuel coram me, non est anima mea ad populum
istum.
Consequenter cum dicit ut glorificetur pater in filio, ponit rationem. Et hoc sic legitur ab Augustino:
quodcumque petieritis patrem in nomine meo, hoc faciam; ut hic sit punctus. Et resumit ut glorificetur pater in
filio, si quid petieritis me in nomine meo, hoc faciam; quasi diceret: ideo, faciam quod petieritis in nomine meo,
ut glorificetur pater in filio etc., et omnia quae facit filius, ordinantur ad gloriam patris; supra VIII, 50: non
quaero gloriam meam. Sic etiam et nos omnia opera nostra ad gloriam Dei ordinare debemus; I Cor. X, 31:
omnia in gloriam Dei facite.
|#4 Lectio 4
Supra consolatus est Dominus discipulos de suo recessu promittens eis accessum eorum ad patrem sed quia
posset videri eis longum quod ad patrem accederent, et interim sine magistro esse dolerent, ideo consolatur eos,
promittens eis spiritum sanctum. Et ponitur primo ad receptionem spiritus sancti praeparatio; secundo promittitur
spiritus sancti donatio, ibi et alium Paraclitum dabit vobis; tertio exponitur spiritus sancti promissio, ibi ut
maneat vobiscum in aeternum.
Praeparatio autem ad receptionem spiritus sancti una quidem erat necessaria ex parte discipulorum, alia ex parte
Christi.
Ex parte quidem discipulorum necessaria erat duplex praeparatio, scilicet amor cordis, et obedientia operis.
Quorum unum Dominus supponit eos habere. Et quantum ad hoc dicit si diligitis me; et hoc apparet, quia
tristamini de meo recessu; infra XV, 27: vos me amastis, quia ab initio mecum estis. Aliud vero imperat futurum:
et quantum ad hoc dicit mandata mea servate, quasi dicat: non ostendatis amorem quem habetis ad me in fletu,
sed in obedientia mandatorum meorum: hoc enim est manifestum dilectionis signum; infra XIV, 23: si quis
diligit me, sermonem meum servabit.
Haec ergo duo praeparant ad receptionem spiritus sancti. Cum enim spiritus sanctus sit amor, non datur nisi
amantibus; Prov. VIII, V. 17: ego diligentes me diligo. Item datur obedientibus; Actor. III, 15: nos huius rei
testes sumus etc.. Is. Lxvi, 2: super quem requiescit spiritus meus etc..
Sed numquid obedientia discipulorum et amor eorum ad Christum praeparant ad spiritum sanctum? videtur quod
non: quia dilectio qua diligimus Deum, est per spiritum sanctum; Rom. V, 5: caritas Dei diffusa est in cordibus
nostris per spiritum sanctum, qui datus est nobis. Obedientia autem est nobis a spiritu sancto; rom. c. VIII, 14:
qui spiritu Dei aguntur hi filii Dei sunt; et in Ps. Cxviii, 32: viam mandatorum tuorum cucurri, cum dilatasti cor
meum.
Sed posset aliquis dicere, quod per dilectionem filii promeremur spiritum sanctum; quo habito, amamus patrem.
Sed huic repugnat, quia idem est amor patris et filii.
Et ideo aliter dicendum est, quod hoc est in donis Dei, ut qui bene utitur dono sibi concesso, amplioris gratiae et
doni acceptionem mereatur; et qui male utitur, hoc ipsum quod accepit, auferatur ab eo. Nam, ut legitur Matth.
XXV, 24 ss., servo pigro ablatum est talentum quod acceperat a Domino suo, quia non bene usus eo fuit, et
datum est ei qui acceperat quinque, cum quibus lucratus fuerat alia quinque. Sic ergo est et de dono spiritus
288

