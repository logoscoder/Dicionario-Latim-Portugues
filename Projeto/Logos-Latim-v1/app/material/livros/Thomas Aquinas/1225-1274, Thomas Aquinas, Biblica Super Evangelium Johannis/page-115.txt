Iudaeos ex hoc moveri, volens hoc excludere, ut Ariani dicunt, talia verba subiunxit, ut se aequalem patri non
esse monstraret, dicens: amen, amen dico vobis, non potest filius a se facere quidquam, nisi quod viderit patrem
facientem; quasi dicat: non intelligatis me per hoc quod dixi pater meus operatur, et ego operor, sic operari quasi
ego sim ei aequalis, quia nihil possum facere a meipso. Quia ergo filius non potest facere quidquam, nisi quod
viderit patrem facientem, utique minor est patre, ut ipsi dicunt.
Sed hic intellectus falsus est et erroneus: quia si filius non esset aequalis patri, tunc non esset filius idem cum
patre, quod est contra illud, infra X, 30: ego et pater unum sumus. Nam aequalitas attenditur secundum
magnitudinem, quae in divinis est ipsa essentia.
Unde si esset patri inaequalis, differret ab eo secundum essentiam.
Ad verum autem huius intellectum, sciendum est, quod in his quae in filio minorationem importare videntur,
posset dici ab aliquibus haec de Christo dicta esse secundum naturam assumptam, sicut dicitur infra XIV, V. 28:
pater maior me est. Unde secundum hoc vellent dicere, quod hoc quod Dominus dicit non potest filius a se facere
quidquam, intelligendum est de filio secundum naturam assumptam. Quod quidem stare non potest, quia
secundum hoc oporteret dicere quod omnia quae filius Dei fecit in natura assumpta, pater ante eum fecisset; puta
quod siccis pedibus super mare ambulasset, sicut Christus ambulavit, alias non diceretur nisi quod viderit patrem
facientem.
Sed si dicatur, quod quaecumque Christus in carne fecit, etiam Deus pater fecit, inquantum in eo pater operatur,
secundum illud, infra XIV, 10: pater autem in me manens ipse facit opera; ut sit sensus: non potest filius a se
facere quidquam, nisi quod viderit patrem facientem, in seipso, scilicet filio. Sed nec hoc stare potest, quia
secundum hoc ea quae sequuntur, non possent ei adaptari, scilicet quaecumque ille fecerit, haec et filius similiter
facit. Numquam enim secundum naturam assumptam filius creavit mundum, sicut pater creavit. Non ergo ad
naturam assumptam referendum est quod dicitur.
Secundum Augustinum autem, alius modus est intelligendi ea quae videntur in filio minorationem importare,
licet non importent: ut scilicet referantur ad originem filii a patre. Quia licet filius sit aequalis patri per omnia,
tamen hoc ipsum habet a patre per aeternam generationem; sed pater a nullo habet, cum sit ingenitus.
Unde secundum hoc continuatur sic. Quid scandalizati estis, quia patrem meum dixi Deum, et quia aequalem me
feci Deo? amen, amen dico vobis, non potest filius a seipso facere quidquam; quasi dicat: ita sum aequalis patri,
ut ab illo sim, non ille a me; et quidquid ego habeo ut faciam, est mihi a patre.
Secundum hunc ergo modum in his verbis fit mentio de potestate filii, per hoc verbum potest, et de eius
operatione per hoc verbum facere. Et ideo utrumque potest hic intelligi: ut scilicet ostendatur primo derivatio
potestatis filii a patre; secundo vero ut ostendatur conformitas operationis filii ad operationem patris.
Quantum ad primum, exponit Hilarius hoc modo. Supra Dominus dixit se esse aequalem patri. Sed aliqui
haeretici propter auctoritates Scripturae, quae dicunt unitatem et aequalitatem filii ad patrem, attribuunt filio
quod sit ingenitus, sicut sabelliani, dicentes filium esse idem cum patre in persona.
Ne ergo hoc intelligas, dicit: non potest filius a se facere quidquam, nam potentia filii idem est quod natura eius.
Ab eo ergo filius habet posse a quo habet esse; esse autem habet a patre, infra XVI, 28: exivi a patre, et veni in
mundum: a quo etiam habet naturam, quia Deus est de Deo, ergo ab eo habet posse.
Sic ergo hoc quod dicit: non potest filius facere quidquam, nisi quod patrem viderit facientem, tantum valet ac si
dicatur: filius, sicut non habet esse nisi a patre, ita nec posse facere aliquid nisi a patre.
In naturalibus enim ab eodem aliquid accipit posse operari a quo recipit esse, sicut ignis ab eo recipit quod possit
ascendere sursum a quo recipit formam et esse. Nec tamen per hoc quod dicit non potest filius a se facere
quidquam, importatur inaequalitas: quia hoc pertinet ad relationem; quaestio autem aequalitatis et inaequalitatis
pertinet ad quantitatem.
Per hoc autem quod dicit nisi quod viderit patrem facientem, posset alicui falsus intellectus subintrare, ut
crederet filium hoc modo facere, quia vidit patrem facientem; scilicet, quod pater primo fecit, hoc viso, filius
postea inceperit facere; ad modum duorum fabrorum, magistri scilicet et discipuli, qui arcam facit secundum
modum quem viderit magistrum facere. Quod quidem non est verum de verbo; nam supra dicitur: omnia per
ipsum facta sunt. Ergo pater non fecit aliquid, ita quod filius videret fieri, et addisceret.
Sed hoc dictum est ut designetur communicatio paternitatis filio per generationem, quae convenienter designatur
hoc verbo viderit, quia per visum et auditum in nos ab alio scientia transfunditur. Nam per visum quidem
scientiam a rebus accipimus, per auditum vero a sermonibus. Filius autem non est aliud quam sapientia,
secundum illud eccli.
XXIV, 5: ego ex ore altissimi prodii primogenita ante omnem creaturam. Et sic derivatio filii a patre nihil aliud
est quam derivatio divinae sapientiae. Quia ergo visio designat derivationem cognitionis et sapientiae ab alio,
recte per visionem generatio filii a patre designatur, ut sic nihil aliud sit filium videre patrem facientem, quam
procedere intelligibili processione a patre operante.
Potest autem et de huiusmodi, secundum Hilarium, alia ratio assignari; scilicet, ut per hoc quod dicit viderit,
excludatur omnis imperfectio a generatione filii vel verbi; nam in generatione materiali illud quod generatur,
paulatim per incrementa temporum ab imperfecto ad perfectum perducitur: non enim iam perfectum est aliquid
quando generari incipit. Sed hoc in generatione aeterna locum non habet, cum sit generatio perfecti a perfecto. Et
115

