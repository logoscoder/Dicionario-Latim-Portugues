habet meritum gloriosae resurrectionis; Is. XXVI, 19: vivent mortui tui, interfecti tui resurgent. Et tunc soluti a
morte veteris hominis suscipiemus vitam novi hominis, scilicet Christi.
Amen, amen dico vobis etc.. Quia possent aliqui dubitare utrum aliqui de morte ad vitam transirent, ideo
Dominus praenuntiat huiusmodi adimpletionem dicens: dico quod transiet de morte in vitam, et hoc iam ante
impletur. Et hoc est quod dicit: amen, amen dico vobis, quia venit hora, non fatali necessitate subiecta, sed a Deo
praeordinata; I Io. II, 18: novissima hora est. Et ne credatur distare subiungit et nunc est (Rom. XIII, 11: hora est
iam nos de somno surgere), hora scilicet nunc est, quando mortui audient vocem filii Dei, et qui audierint vivent.
Quod potest dupliciter exponi.
Uno modo ut referatur ad resurrectionem corporis et dicatur venit hora, et nunc est etc., quasi dicat: verum est
quod omnes finaliter resurgent, sed etiam nunc est hora, quando aliqui, quos resuscitaturus erat Dominus,
audient vocem eius. Sic audivit Lazarus quando dictum est ei, veni foras, ut dicitur infra XI, 43; sic audivit filia
archisynagogi, ut dicitur Matth. IX, 18 et filius viduae, ut habetur Lc. VII, 12. Et ideo, dicit signanter et nunc est,
quia per me iam incipiunt mortui resuscitari.
Alio modo, secundum Augustinum, ut hoc quod dicit nunc est, referatur ad resurrectionem animae. Nam, sicut
dictum est supra, duplex est resurrectio: scilicet corporum, quae erit; et hoc nondum est sed erit in iudicio futuro;
alia est animarum, de morte infidelitatis ad vitam fidei, et iniustitiae ad iustitiam; et hoc iam nunc est. Et ideo
dicit venit hora, et nunc est, quando mortui, scilicet infideles et peccatores, audient vocem filii Dei, et qui
audierint vivent, secundum veram fidem.
Sed duo mirabilia in his verbis implicari videntur. Unum, cum dicit mortuos audire; aliud cum subdit, eos per
auditum reviviscere, quasi prior sit auditus quam vita, cum tamen auditus sit quidam actus vitae.
Sed si hoc referamus ad resurrectionem, verum est quod mortui audient, idest obedient voci filii Dei. Vox enim
expressiva est interioris conceptus. Tota autem natura ad nutum obedit voluntati divinae; Rom. IV, 17: vocat ea
quae non sunt, tamquam ea quae sunt. Secundum hoc ergo ligna, lapides et omnia, non solum ossa arida, sed et
cineres corporum mortuorum audient vocem filii Dei, inquantum ad nutum ei obedient. Et hoc non convenit
Christo inquantum est filius hominis sed inquantum est filius Dei, quia verbo Dei omnia obediunt. Et ideo
signanter dicit filii Dei; Matth. VIII, 27: qualis est hic, quia mare et venti obediunt ei? si vero referatur ad
resurrectionem animarum, rationem habet quod dicitur: nam vox filii Dei, qua interius per inspirationem vel
exterius per praedicationem suam et aliorum, corda fidelium movet, habet vim vivificativam, infra VI, 64: verba
quae locutus sum vobis, spiritus et vita sunt, et sic vivificat mortuos, dum iustificat impios.
Et quia auditus est via ad vitam vel naturae per obedientiam, ad reparationem scilicet naturae, vel auditus fidei ad
reparationem vitae et iustitiae, ideo dicit et qui audierint, per obedientiam quantum ad resurrectionem corporum,
vel per fidem quantum ad resurrectionem animarum, vivent, in corpore in aeterna vita et in iustitia in vita gratiae
etc..
|#5 Lectio 5
Supra ostendit Dominus se habere potestatem vivificativam et iudiciariam, et explicavit utramque per effectum,
hic manifestat quomodo utraque potestas sibi competat, et primo ostendit hoc de potestate vivificativa; secundo
de potestate iudiciaria, ibi et potestatem dedit ei iudicium facere.
Dicit ergo primo: dico quod sicut pater suscitat mortuos ita et ego, et qui audit verbum meum, habet vitam
aeternam: et hoc ideo habeo, quia sicut pater habet vitam in semetipso, sic et filio dedit habere vitam in
semetipso.
Circa quod sciendum est, quod aliqui vivunt, sed non habent vitam in semetipsis sicut Paulus Gal. II, 20: quod
autem nunc vivo, in fide filii Dei vivo. Et iterum: vivo ego, iam non ego, vivit vero in me Christus.
Vivebat ergo, sed non in semetipso, sed in alio per quem vivebat; sicut et corpus vivit, sed non habet vitam in
semetipso, sed in anima per quam vivit. Illud ergo in semetipso vitam habet, quod habet vitam essentialem non
participatam, idest quod ipsum est vita.
In quolibet autem genere rerum, quod est per essentiam, est causa eorum quae sunt per participationem, sicut
ignis est causa omnium ignitorum. Quod ergo est per essentiam vita, est causa et principium omnis vitae in
viventibus.
Et ideo ad hoc quod aliquod sit principium vitae requiritur quod sit per essentiam vita. Et ideo congrue
manifestat Dominus se totius vitae principium, dicens se habere vitam in semetipso, idest per essentiam, cum
dicit sicut pater habet vitam in semetipso, idest sicut est vivens per essentiam, ita et filius. Ideo sicut pater est
causa vitae, ita filius suus.
Ostendit autem aequalitatem filii ad patrem, cum dicit sicut pater habet vitam in semetipso; et distinctionem,
cum dicit dedit filio.
Sunt enim aequales in vita pater et filius; sed distinguuntur, quia pater dat, filius accipit.
Nec est intelligendum, quod filius a patre dante accipiat vitam, quasi praeexistat eam non habens, sicut in istis
inferioribus materia prima existens accipit formam, et subiectum subiicitur accidenti: quia nihil in filio
praeexistens est acceptioni vitae. Nam, sicut Hilarius dicit, filius nihil habet nisi natum, idest quod per
nativitatem accepit. Et cum sit ipsa vita, ideo intelligendum est dedit filio vitam, idest, produxit filium vitam.
121

