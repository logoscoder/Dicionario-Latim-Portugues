erat verbum? respondet apud Deum, non in aliquo loco, cum incircumscriptibile sit, sed apud patrem, qui nullo
comprehenditur loco.
Secunda quaestio ad idem, est talis: tu dicis quod verbum erat in principio, idest ante omnia. Sed ea quae sunt
ante omnia, a nullo videntur procedere; cum illud a quo procedit aliquid, prius esse videatur eo quod procedit ab
ipso; ergo verbum non est procedens ab alio.
Haec autem obiectio excluditur cum dicit verbum erat apud Deum, ut ly apud accipiatur secundum secundam
conditionem, secundum quam importat auctoritatem in causali, et sit sensus secundum Hilarium: a quo est
verbum si ante omnia? evangelista respondet verbum erat apud Deum; quasi dicat: licet verbum careat initio
durationis, non tamen caret principio vel auctore: erat enim apud Deum, ut apud auctorem.
Tertia quaestio est ad aliam expositionem secundum quam principium supponit pro patre; quae talis est: tu dicis
in principio erat verbum, idest filius erat in patre; sed illud quod est in aliquo, non videtur esse subsistens, ut
hypostasis: sicut albedo quae est in corpore, non subsistit.
Sed haec obiectio solvitur per hoc quod dicit verbum erat apud Deum; ut ly apud sumatur secundum primam
conditionem per quam importat subsistentiam in recto; et sic, secundum chrysostomum, est sensus verbum erat
in principio, non ut accidens: sed erat apud Deum, ut subsistens, et hypostasis divina.
Quarta quaestio ad idem est talis: tu dicis quod verbum erat in principio, idest in patre; quod autem est in aliquo,
non est distinctus a patre.
Sed haec obiectio excluditur per hoc quod dicit et verbum erat apud Deum; ut ly apud sumatur secundum tertiam
conditionem, secundum quam significat distinctionem: ut sit sensus, secundum Alcuinum et bedam, verbum erat
apud Deum, et sic erat in patre per consubstantialitatem naturae, quod tamen est apud ipsum per distinctionem
personae.
Sic ergo per hanc clausulam et verbum erat apud Deum, ostenditur coniunctio verbi ad patrem in natura,
secundum basilium; distinctio autem in persona, secundum Alcuinum et bedam; substantia verbi in natura
divina, secundum chrysostomum; auctoritas patris ad verbum, secundum Hilarium.
Notandum autem, secundum Origenem, quod per hoc quod dicit verbum erat apud Deum, ostendit filium semper
fuisse apud patrem. In veteri enim testamento dicitur factum esse verbum Domini ad ieremiam, vel quemcumque
alium, ut patet in multis Scripturae locis, non autem dicitur: verbum Domini erat apud ieremiam vel apud alium;
quia ad illos fit verbum, qui incipiunt habere verbum, postquam non habuerunt. Unde evangelista non dixit,
verbum factum esse apud patrem, sed erat apud patrem: quia ex quo pater erat, verbum apud eum erat.
Deinde dicit et Deus erat verbum.
Haec est tertia clausula narrationis Ioannis, quae quidem secundum ordinem doctrinae congruentissime sequitur.
Quia enim Ioannes dixerat de verbo quando erat et ubi erat; restabat quaerere, quid erat verbum; idest verbum
erat Deus, ut ly verbum ponatur ex parte subiecti, et ly Deus ex parte praedicati.
Sed cum prius quaerendum sit de re quid est, quam ubi et quando sit, videtur quod Ioannes hunc ordinem
pervertat, insinuans primo de verbo ubi et quando sit.
Ad hanc autem quaestionem respondet Origenes, quod aliter dicitur esse verbum Dei apud hominem, et aliter
apud Deum. Nam apud hominem est ut perficiens ipsum, quia per illud homo efficitur sapiens et bonus, sap. c.
VII, 27: amicos Dei et prophetas constituit.
Apud Deum vero non ita dicitur esse verbum, quasi pater perficiatur per verbum et illustretur ab ipso; sed sic est
apud Deum, quod accipiat naturalem divinitatem ab ipso, qui verbum loquitur, a quo habet ut sit idem Deus cum
eo. Ex eo ergo quod est per originem apud Deum, necesse fuit primum ostendere quod verbum erat in patre et
apud patrem, quam quod verbum erat Deus.
Sciendum est autem quod per hanc clausulam Deus erat verbum, responderi potest duabus obiectionibus, quae ex
praecedentibus insurgunt.
Quarum una insurgit ex nomine verbi, et est talis: tu dicis quod verbum erat in principio, et apud Deum; constat
autem quod verbum secundum communem usum loquendi significat vocem aliquam et enuntiationem
necessariorum, manifestationem cogitationum; sed ista transeunt et non subsistunt; posset ergo credi quod de tali
verbo evangelista loqueretur.
Sed ista quaestio satis per praedicta excluditur, secundum Hilarium et Augustinum, Hom. Prima super Io., qui
dicit, manifestum esse, verbum in hoc loco non posse pro locutione accipi, quia cum locutio sit in motu et
transeat, non posset dici quod in principio erat verbum, si verbum esset quid transiens et in motu. Item cum dicit
et verbum erat apud Deum, datur idem intelligi; satis enim patet quod aliud est inesse, et aliud est adesse.
Verbum enim nostrum, cum non subsistat, non adest, sed inest; verbum autem Dei est subsistens, et ideo adest.
Et idcirco evangelista signanter dixit verbum erat apud Deum.
Sed tamen, ut obiectionis causa tollatur totaliter, naturam et esse verbi subdit, dicens et verbum erat Deus.
Alia quaestio insurgit ex hoc quod dixerat apud Deum. Cum enim ly apud dicat distinctionem, posset credi quod
verbum erat apud Deum, scilicet patrem, ab ipso in natura distinctum. Et ideo ad hoc excludendum statim subdit
consubstantialitatem verbi ad patrem, dicens et verbum erat Deus; quasi dicat: non separatus a patre per
diversitatem naturae, quia ipsum verbum est Deus.

10

