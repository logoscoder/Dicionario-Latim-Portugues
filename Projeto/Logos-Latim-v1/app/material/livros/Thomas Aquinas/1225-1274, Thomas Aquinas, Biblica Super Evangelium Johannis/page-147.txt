Consequenter cum dicit patres vestri manducaverunt manna in deserto, et mortui sunt, ponit maiorem: scilicet
quod dare vitam sit effectus panis de caelo descendentis.
Et primo praemittit manifestationem propositi; secundo ponit intentum, ibi hic est panis de caelo descendens.
Propositum autem suum manifestat per contrarium. Dictum est enim supra, quod Moyses non dedit Iudaeis
panem de caelo nisi aereo; omnis autem panis qui non est de vero caelo, non potest vitam sufficientem dare: ergo
hoc est proprium panis caelestis quod det vitam. Et ideo panis Moysi, unde vos superbitis, non dat vitam: et hoc
probat cum dicit patres vestri manducaverunt manna in deserto, et mortui sunt.
Ubi primo exprobrat eorum vitium, cum dicit patres vestri etc., quorum scilicet estis filii non solum secundum
carnis originem, sed etiam secundum operum imitationem, quia estis murmuratores, sicut et ipsi murmuraverunt
in tabernaculis suis, ut dicitur in Ps. Cv, V. 25: et ideo dicebat eis, Matth. XXIII, 32: implete mensuram patrum
vestrorum. Unde sicut Augustinus dicit, de nulla re magis Deum offendisse populus dictus est, quam contra
Deum murmurando.
Secundo insinuat breve temporis spatium, cum dicit in deserto: non enim longum tempus fuit quo manna eis
datum fuit, neque simul cum eis venit in terram promissionis, sed tantum in deserto, ut dicitur iosue V, 12.
Iste autem panis in perpetuum conservat et reficit.
Tertio manifestat cibi defectum, quia non conservabat vitam indeficientem; unde dicit et mortui sunt. Nam, sicut
habetur iosue V, omnes qui murmuraverunt, praeter iosue et caleb, mortui sunt in deserto. Unde, et haec fuit
causa secundae circumcisionis, scilicet quod omnis populus qui egressus est ex Aegypto mortui sunt in deserto,
ut ibidem dicitur.
Sed quaeritur de qua morte Deus hic loquitur. Nam si loquitur de morte corporali, nulla differentia erit inter
panem illum qui fuit in deserto, et panem nostrum qui de caelo descendit: quia, etiam Christiani qui sumunt
istum, corporaliter moriuntur. Si vero loquitur de morte spirituali, manifestum est quod hic et ibi quidam
spiritualiter moriuntur, et quidam non. Nam Moyses, et multi qui Deo placuerunt, mortui non sunt, licet alii
mortui sint. Similiter et qui istum panem indigne sumunt, moriuntur spiritualiter; I cor. c. XI, 29: qui enim
manducat et bibit indigne, iudicium sibi manducat et bibit.
Ad quod dicendum est, quod cibus ille cum cibo nostro spirituali convenit. Conveniunt quidem quantum ad hoc
quod uterque idem significat: nam et ille et iste Christum signat, propter quod dicitur idem cibus; I Cor. X, 3:
omnes eamdem escam manducaverunt. Eamdem dicit, quia utraque est figura spiritualis escae. Sed differunt,
quia ille figurabat tantum, sed panis iste continet quod figurat, scilicet ipsum Christum.
Dicendum ergo, quod uterque ciborum istorum potest dupliciter sumi: vel quantum ad signum tantum, idest quod
sumatur ut cibus tantum, non intellecto significato; et per hoc non tollitur mors spiritualis, seu corporalis.
Vel quod sumatur quantum ad utrumque, idest quod ita sumatur cibus visibilis ut intelligatur cibus spiritualis, et
spiritualiter gustetur, ut spiritualiter satiet: et hoc modo illi qui spiritualiter manducaverunt manna, mortui non
sunt spiritualiter. Sed et qui eucharistiam spiritualiter manducant, et absque peccato spiritualiter vivunt nunc, et
corporaliter vivent in aeternum. Habet ergo plus cibus noster cibo illorum, quia in se continet quod figurat.
Manifestato ergo proposito, inducit intentum; unde dicit hic est panis de caelo descendens. Et secundum
Glossam hic dicit demonstrando seipsum. Sed hic non est intellectus Domini, quia cum statim subdat ego sum
panis vivus qui de caelo descendi, esset verborum inculcatio.
Dicendum est ergo, quod Dominus hoc intendit, ut scilicet dicat illum panem de caelo descendere qui hoc potest
facere, scilicet dare vitam; sed ego sum talis: ergo ego sum panis de caelo descendens. Ideo autem de caelo
descendens dat vitam indeficientem, quia omnis cibus nutrit secundum proprietatem suae naturae; caelestia
autem incorruptibilia sunt: et ideo quia cibus ille caelestis est, non corrumpitur, quod quamdiu manet vivificat.
Qui ergo manducaverit ex ipso, non morietur. Sicut si aliquis cibus corporalis numquam corrumperetur, dans
nutrimentum, semper vivificaret. Et ideo panis iste significatus est per lignum vitae quod erat in medio Paradisi,
quodammodo dans vitam in perpetuum, secundum illud Gen. III, 22: nunc ergo ne forte mittat manum suam, et
sumat de ligno vitae, et comedat, et vivat in aeternum.
Si ergo iste sit effectus huius panis, ut scilicet qui manducat ex eo non moriatur; et ego sum talis: ergo etc..
Ego sum panis vivus etc.. Circa hoc ergo duo facit.
Primo loquitur de seipso communiter; secundo specialiter, ibi et panis quem ego dabo, caro mea est.
Circa primum duo facit.
Primo concludit originem sui ipsius.
Secundo ostendit eius virtutem, ibi si quis manducaverit ex hoc pane, vivet in aeternum.
Dixit ergo ego sum panis vivus, et ideo possum vitam dare. Panis enim corporalis non in perpetuum vivificat,
quia non habet in se vitam; sed vivificat alteratus et conversus in nutrimentum virtute viventis. Qui de caelo
descendi: hoc expositum est supra c. III, quomodo scilicet descenderit.
Et per hoc excluduntur haereses dicentium Christum purum hominem, quia secundum hoc non descendisset de
caelo.
Virtus autem eius est dare vitam aeternam; et ideo dicit si quis manducaverit ex hoc pane, spiritualiter scilicet,
vivet, non tantum in praesenti per fidem et iustitiam, sed in aeternum; infra LI, 26: omnis qui vivit et credit in
me, non morietur in aeternum.
147

