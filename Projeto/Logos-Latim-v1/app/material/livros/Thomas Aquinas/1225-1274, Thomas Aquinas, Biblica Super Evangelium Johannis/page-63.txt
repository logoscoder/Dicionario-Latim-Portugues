Primo manifestat Iudaeorum vitium; secundo innuit Christi remedium, ibi et cum fecisset quasi flagellum etc.;
tertio subdit prophetiae oraculum, ibi recordati vero sunt discipuli etc..
Circa primum sciendum, quod diabolus insidiatur his quae Dei sunt, et ea nititur corrumpere. Inter cetera autem
quibus sancta corrumpit, praecipuum est vitium avaritiae; unde dicitur Is. LVI, 11: pastores eius nescierunt
intelligentiam, omnes in viam suam declinaverunt: unusquisque ad avaritiam suam a summo usque ad
novissimum. Quod quidem ab antiquis temporibus diabolus fecit.
Nam sacerdotes veteris testamenti, qui instituti erant ut divinis vacarent, avaritiae studebant.
Praeceptum autem erat a Deo in lege, quod in certis solemnitatibus Domino immolarent aliqua animalia; ad quod
quidem praeceptum implendum de prope venientes ad templum, secum animalia ducebant, illi autem qui a
remotis veniebant, non valebant animalia ducere de domibus suis. Quia ergo oblationes huiusmodi cedebant in
utilitatem sacerdotum, ne deessent animalia de remotis venientibus ad offerendum, providerunt ipsi sacerdotes ut
animalia in templo venderentur; et ideo faciebant ea in templo, idest in atrio templi, exponi ad vendendum. Et
hoc est quod dicit et invenit Dominus in templo vendentes oves, et boves, et columbas etc..
Ubi primo facit mentionem de duobus animalibus terrestribus, quae secundum legem Domino offerri poterant,
scilicet de bove et ove. Tertium vero animal terrestre, quod offerebatur capra scilicet, annumeratur cum ove:
similiter etiam turtur annumeratur cum columba.
Et quia contingebat aliquando aliquos ad templum venire, qui nec animalia secum ducebant, nec pecuniam, unde
emere non valebant; ideo sacerdotes aliam avaritiae artem adinvenerant, ut scilicet in templo constituerent
nummularios et campsores, qui praedictis non habentibus pecuniam mutuarent.
Et licet usuram inde non reciperent, quia hoc erat in lege prohibitum, loco tamen eius quaedam collibia, idest
parva munuscula et vilia recipiebant. Et haec ipsa in utilitatem sacerdotum cedebant; et hoc est quod dicit et
nummularios sedentes scilicet in templo, paratos ad pecuniam mutuandam.
Sed hoc quidem mystice tripliciter intelligi potest. Primo enim per vendentes et ementes significantur illi qui
ecclesiasticas res vendunt, vel emunt: nam bona ecclesiastica spiritualia, et eis annexa, significantur per oves, et
boves, et columbas. Ipsa consecrata quidem, et confirmata sunt ex doctrinis apostolorum et doctorum, qui
significantur per boves; Prov. XIV, 4: ubi plurimae sunt segetes, ibi manifesta fortitudo bovis. Item ex sanguine
martyrum, qui significantur per oves. Unde in persona eorum dicitur in Ps. XLIII, et Rom. VIII, 36: aestimati
sumus ut oves occisionis.
Item dona spiritus sancti, quae significantur per columbas: quia, ut dicitur supra I, 32, spiritus sanctus in specie
columbae apparuit. Omnia ergo haec vendunt, scilicet doctrinam apostolorum, sanguinem martyrum et dona
spiritus sancti, quicumque bona ecclesiastica spiritualia, et eis annexa vendere praesumunt.
Secundo, contingit aliquos praelatos, seu ecclesiarum praepositos, etsi non manifeste per simoniam, occulte
tamen per negligentiam boves, et oves, et columbas vendere, tunc scilicet quando tantum inhiant temporalibus
lucris, et occupantur in eis, et negligunt spiritualem salutem subditorum: nam per hoc vendunt oves, et boves, et
columbas, idest tria genera hominum eis subditorum. Scilicet praedicatores et operatores, qui significantur per
boves; Is. XXXII, 20: beati qui seminatis super omnes aquas, immittentes pedem bovis et asini. Quia praelati
debent ordinare boves, idest doctores et sapientes cum asinis, idest rudibus et simplicibus. Vendunt etiam
activos, et ministeriis vacantes, qui significantur per oves, infra X, 27: oves meae vocem meam audiunt etc.; II
Reg. Ult., 17: isti, qui oves sunt, quid fecerunt? vendunt et contemplantes, qui significantur per columbas; Ps.
LIV, 7: quis dabit mihi pennas sicut columbae et volabo? tertio per templum Dei potest intelligi spiritualis
anima, ut dicitur I Cor. III, 17: templum Dei sanctum est, quod estis vos.
Tunc ergo homo vendit in templo oves, et boves, et columbas, quando in anima bestiales motus retinet, pro
quibus homo vendit se diabolo. Nam per boves, qui agriculturae deserviunt, significantur terrena desideria; per
ovem, quae est animal stultum, significatur hominis stoliditas; per columbas vero hominis instabilitas: quae
quidem Deus de cordibus hominum expellit.
Et ideo statim ponitur Domini remedium, cum dicit et cum fecisset quasi flagellum de funiculis, omnes eiecit de
templo: ubi Dominus apposuit remedium et operis, et verbi, ut doceret eos qui curam habent ecclesiae, subditos
facto et verbo debere corrigere.
Et ideo circa hoc duo facit.
Primo ponitur remedium quod adhibuit facto; secundo remedium quod adhibuit verbo, ibi et his qui vendebant
columbas dixit etc..
Circa primum tria facit. Primo eiecit homines; secundo oves et boves; tertio effudit pecuniam.
Eiecit quidem homines flagello, et hoc est quod dicit et cum fecisset quasi flagellum de funiculis, quod quidem
non potuit fieri nisi virtute divina; nam, et Origenes dicit, quod divina potestas Jesu poterat cum volebat
accensam iracundiam hominum suffocare, sicut sedare mentium turbines; Ps. XXXII, V. 10: Dominus dissipat
cogitationes hominum.
Facit autem flagellum de funiculis, quia, ut dicit Augustinus, de peccatis nostris sumit materiam, unde nos
puniat: ipsa enim protelatio peccatorum, secundum quod peccata peccatis adduntur, funiculi dicuntur; Prov. V,
V. 22: funibus peccatorum suorum constringitur; Is. V, 18: vae qui trahitis iniquitatem in funiculis etc.. Sicut
ergo eiecit de templo negotiatores, ita nummulariorum aes effudit, et mensas subvertit.
63

