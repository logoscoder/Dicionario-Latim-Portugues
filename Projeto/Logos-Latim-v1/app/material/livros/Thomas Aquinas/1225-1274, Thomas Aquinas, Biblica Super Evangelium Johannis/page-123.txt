iudiciariae potestatis facta filio hominis; secundo manifestatur per maioris potestatis collationem, ibi nolite
mirari hoc.
Circa primum sciendum est, secundum Augustinum, quod supra locutus est de resurrectione animarum, quae fit
per filium Dei; hic vero loquitur de resurrectione corporum, quae fit per filium hominis. Et quia universalis
resurrectio corporum futura est tempore iudicii, ideo hic praemittit de iudicio, dicens: potestatem dedit ei, scilicet
Christo, iudicium facere, et hoc quia filius hominis est, idest secundum humanam naturam.
Unde et post resurrectionem dicit, Matth. Ult., c. 18: data est mihi omnis potestas in caelo et in terra.
Est autem data iudiciaria potestas Christo secundum quod homo, propter tria. Primo ut ab omnibus videretur:
necesse est enim iudicem a iudicandis videri. Iudicabuntur autem boni et mali, et boni quidem Christum videbunt
secundum divinitatem et humanitatem; mali autem eum secundum divinitatem videre non poterunt, quia haec
visio est beatitudo sanctorum, nec videtur nisi a mundis corde, ut dicitur Matth. V, 8: beati mundo corde,
quoniam ipsi Deum videbunt. Et ideo ut videatur in iudicio non solum a bonis, sed etiam a malis, iudicabit in
forma humana; Apoc. I, 7: videbit eum omnis oculus, et qui eum pupugerunt. Secundo, quia per humilitatem
passionis promeruit gloriam exaltationis.
Unde sicut ille qui mortuus est, resurrexit, ita forma illa iudicabit quae iudicata est, et sedebit iudex in iudicio
hominum qui stetit sub iudice homine; damnabit vere reos qui factus est falso reus, ut dicit Augustinus libro de
verbis Domini. Iob XXXVI, c. 17: causa tua quasi impii iudicata est; sed iudicium causamque recipies. Tertio ad
insinuandum iudicis clementiam. Quod homo iudicetur a Deo, videtur valde terribile: horrendum est enim
incidere in manus Dei viventis, ut dicitur Hebr. X, 31; sed quod homo iudicem habeat hominem, confidentiam
praebet: et ideo ut iudicis experiaris clementiam, hominem habebis iudicem; Hebr. IV, 15: non habemus
pontificem qui non possit compati infirmitatibus nostris.
Sic ergo dedit potestatem Christo, iudicium facere, quia filius hominis est.
Sed hoc quidem nolite mirari, quia maiorem potestatem contulit ei, scilicet resuscitandi mortuos; unde dicit: quia
venit hora, scilicet novissima, quae erit in fine mundi; Ez. VII, 7: venit tempus, prope est dies occisionis; in qua
omnes qui in monumentis sunt audient vocem filii Dei. Supra autem non dixit omnes, quia ibi loquebatur de
resurrectione spirituali, secundum quam non omnes in primo adventu resurrexerunt; quia II Thess. III, 2, dicitur:
non enim omnium est fides. Hic vero loquitur de resurrectione corporum secundum quam omnes resurgemus, I
Cor. XV, 20 ss. Sed addit qui in monumentis sunt, quod supra non dixerat: quia animae non sunt in monumentis,
sed corpora, quorum tunc resurrectio erit.
Omnes ergo qui in monumentis sunt, audient vocem filii Dei. Vox ista erit sensibile signum filii Dei, ad quam
omnes suscitabuntur; I Thess. IV, 15: Dominus veniet in iussu Archangeli, et in tuba Dei. Et simile habetur I
Cor. XV, 52, Matth. XXV, 6: media nocte clamor factus est. Quae quidem vox habebit virtutem ex divinitate
Christi; ps.
Lxvii, 34: dabit voci suae vocem virtutis.
Quia ergo Augustinus dicit, quod resurrectio corporum fit per verbum carnem factum, resurrectio animarum per
verbum, ut dictum est supra; ideo quaerendum est quomodo hoc intelligatur. Aut enim subintelligitur de causa
prima, aut de causa meritoria.
Si quidem de causa prima, constat quod divinitas Christi est causa corporalis et spiritualis resurrectionis, idest
corporum et animarum, secundum illud Deut. XXXII, 39: ego occidam, et ego vivere faciam. Si vero de causa
meritoria, tunc humanitas Christi est causa utriusque resurrectionis: quia per mysteria quae in carne Christi
completa sunt, reparamur non solum quantum ad corpora ad vitam incorruptibilem, sed etiam quantum ad
animas ad vitam spiritualem; Rom. IV, 25: traditus est propter nostras iniquitates, et resurrexit propter
iustificationem nostram. Non ergo videtur verum quod dicit Augustinus.
Sed dicendum, quod Augustinus loquitur de causa exemplari et de causa qua illud quod vivificatur, conformatur
vivificatori: nam omne illud quod per aliud vivit, conformatur ei per quod vivit. Resurrectio autem animarum
non est per hoc quod animae conformantur humanitati Christi, sed verbo, quia vita animae est per solum verbum;
et ideo dicit animarum resurrectionem fieri per verbum. Resurrectio vero corporum erit per hoc quod corpora
nostra conformabuntur corpori Christi per vitam gloriae, videlicet per claritatem corporum; secundum illud Phil.
III, V. 21: reformabit corpus humilitatis nostrae, configuratum corpori claritatis suae. Et secundum hoc dicit
resurrectionem corporum fieri per verbum carnem factum.
Consequenter cum dicit et procedent qui bona fecerunt, in resurrectionem vitae, ostendit aequalitatem iudicii,
quia boni praemiabuntur, unde dicit procedent qui bona fecerunt, in resurrectione vitae, idest ad hoc quod vivant
in aeterna gloria, mali autem damnabuntur; unde dicit qui vero mala egerunt, in resurrectionem iudicii; idest,
resurgent in condemnationem; Matth. XXV, 46: ibunt hi in supplicium aeternum, scilicet mali, iusti autem in
vitam aeternam; Dan. XII, 2: multi ex his qui in terrae pulvere dormierant, resurgent: quidam quidem ad vitam,
alii autem ad opprobrium sempiternum, ut videant semper.
Et nota, quod supra loquens de resurrectione animarum, dicit: qui audierint vivent, hic vero dicit quod procedent;
et hoc propter malos, qui vadunt in condemnationem: nam vita eorum non est dicenda vita, sed potius mors
aeterna.

123

