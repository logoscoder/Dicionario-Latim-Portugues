Secundum Augustinum, hic per Ostium intelligitur Christus: et hoc, quia per ipsum intratur; Apoc. IV, 1: post
hoc vidi Ostium magnum etc.. Quicumque ergo intrat in ovile, oportet quod per Ostium, scilicet Christum, intret,
et non aliunde. Sed attendendum est, quod intrare in ovile competit pastori et ovi: ovi quidem, ut ibi conservetur;
pastori autem, ut oves conservet. Si ergo velis intrare sicut ovis, ut ibi conserveris, vel sicut pastor, ut oves
conserves, oportet te per Christum intrare in ovile, non aliunde quam per Christum; sicut Philosophi, qui
tractaverunt de principalibus virtutibus, et Pharisaei, qui caeremoniales traditiones statuerunt. Sed isti non sunt
pastores neque oves, quia, ut Dominus dicit qui non intrat per Ostium in ovile ovium, scilicet per Christum, sed
aliunde, fur est et latro; quia se et alios occidit. Nam Christus est Ostium ovilis, idest congregationis fidelium, et
non alius; Rom. V, 1: pacem habemus per Christum ad Deum, per quem et habemus accessum per fidem in
gratiam istam in qua stamus, et gloriamur in spe gloriae filiorum Dei; Act. IV, 12: non est aliud nomen sub caelo
datum hominibus, in quo oporteat nos salvos fieri.
Et secundum hanc expositionem continuatur ad praecedentia hoc modo. Quia enim dicebant se videre sine
Christo, secundum quod dixit: nunc quia dicitis, videmus, peccatum vestrum manet, ideo Dominus ostendit hoc
esse falsum, quia non intrant per Ostium, dicens amen, amen dico vobis.
Sciendum autem, quod ut qui sicut ovis per Ostium non intrat, non potest conservari; ita nec qui ut pastor intrat,
conservare potest, nisi per Ostium intret, scilicet per Christum; per quod quidem Ostium intraverunt veri
pastores, de quibus Hebr. V, 4: nemo sibi assumit honorem, sed qui vocatur a Deo tamquam Aaron. Mali vero
pastores non intrant per Ostium, sed per ambitionem, et potentiam saecularem, et simoniam; et isti sunt fures et
latrones; Oseae VIII, 4: ipsi regnaverunt, et non cognovi; idest, non approbavi.
Et dicit sed ascendit aliunde, quia Ostium istud, scilicet Christus, cum sit parvum per humilitatem, Matth. XI, 29:
discite a me, quia mitis sum, non possunt intrare nisi qui Christi humilitatem imitantur. Qui ergo non intrant per
Ostium, aliunde ascendunt, idest superbi sunt, et non imitantur illum qui, cum Deus esset, factus est homo; et
humilitatem suam non recognoscunt.
Hic agit de pastore, et primo ponit pastoris conditionem; secundo ostendit per signa quod iste sit pastor, ibi huic
ostiarius aperit.
Conditio autem veri pastoris est intrare per Ostium, idest testimonia sacrae Scripturae; unde dicebat, Lc. Ult., 44:
oportet impleri omnia quae scripta sunt in lege Moysi, et prophetis, et Psalmis de me. Pastor dicitur, Ier. XVII,
16: ego non sum turbatus te pastorem sequens; Eccli. XVIII, V. 13: qui misericordiam habet, docet et erudit sicut
pastor gregem suum.
Sed si Christus intelligatur per Ostium, ut Augustinus exponit, sic intrans per Ostium, intrat per seipsum. Et hoc
est proprium Christi: nam nullus potest intrare Ostium, scilicet ad beatitudinem, nisi per veritatem, quia nihil
aliud est beatitudo quam gaudium de veritate. Christus autem inquantum Deus, veritas est: et ideo inquantum
homo, intrat per seipsum, scilicet per veritatem, quae est ipse inquantum Deus. Nos autem non sumus ipsa
veritas, sed sumus filii lucis, per participationem lucis verae et increatae; et ideo oportet nos per veritatem, quae
est Christus, intrare; infra XVII, 17: sanctifica eos in veritate; infra: per me si quis introierit, salvabitur.
Sed si quis etiam intrare vult ut pastor, oportet quod intret per Ostium, idest Christum, scilicet secundum eius
veritatem, voluntatem et ordinationem; unde dicitur ez. c. XXXIV, 23: dabo eis pastorem unum, qui pascat eas,
servum meum David, quasi diceret: per me dari debent, et non per alios, seu per seipsos.
Hic ponit signa boni pastoris, quae sunt tria.
Primum sumitur ex parte ostiarii, scilicet quod ab eo introducatur; et quantum ad hoc dicit ostiarius aperit. Qui
scilicet ostiarius, secundum chrysostomum, ille est qui viam aperit ad cognitionem sacrae Scripturae, qui primus
fuit Moyses, qui sacras Scripturas primus accepit et instituit. Et hic aperit Christo, quia, ut dicitur supra V, 46: si
crederetis Moysi, crederetis forte et mihi: de me enim ille scripsit.
Vel, secundum Augustinum, ostiarius est ipsemet Christus, quia ipsemet introducit homines ad seipsum; dicit:
ipse se aperit, qui seipsum exponit, et non nisi per eius gratiam intramus; Eph. II, 8: gratia salvati estis.
Nec refert si Christus, qui est Ostium, ipse idem sit ostiarius; nam quaedam in spiritualibus congruunt quae in
corporalibus esse non possunt. Magis autem differre videtur pastor et Ostium quam Ostium et ostiarius.
Cum ergo Christus dicatur pastor et Ostium, ut dictum est, multo magis potest dici Ostium et ostiarius. Sed si
aliam personam ostiarii quaeris quam Moysem et Christum, vide ostiarium spiritum sanctum, ut Augustinus
dicit. Ad officium enim ostiarii pertinet ut Ostium aperiat, et de spiritu sancto dicitur infra XVI, 13: docebit vos
omnem veritatem.
Christus enim est Ostium, inquantum est veritas.
Secundum signum sumitur ex parte ovium, scilicet quod ei obediant. Et hoc est quod dicit et oves vocem eius
audiunt: quod quidem, si ex similitudine naturalis pastoris attenditur, rationabiliter dicitur, quia, sicut oves ex
consueta imaginatione recognoscunt vocem pastoris, sic et fideles iusti vocem Christi audiunt; Ps. Xciv, V. 8:
hodie si vocem eius audieritis.
Sed contra. Multi sunt oves Christi, qui tamen vocem eius non audierunt, sicut Paulus. Item aliqui audierunt, et
non fuerunt oves, sicut Iudas.

207

