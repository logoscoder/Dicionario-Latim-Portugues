Responsio. Dicendum quod infirmitas haec non fuit ordinata ad mortem ut ad finem ultimum, sed propter aliud,
ut dictum est: ut scilicet ipse qui resuscitatus fuit, quasi castigatus, iuste viveret ad Dei gloriam, et populus
Iudaeus videns miraculum, converteretur ad fidem; Ps. Cxvii, 18: castigans castigavit me Dominus, et morti non
tradidit me. Unde sequitur sed pro gloria Dei, ut glorificetur filius Dei per eam. Ubi, secundum chrysostomum,
ly pro et ly ut non tenentur causaliter, sed consecutive. Non enim ideo infirmatus est ut ex hoc Deus
glorificaretur; sed aliunde quidem infirmitas haec venit, et ex ea consecutum est hoc, ut glorificaretur filius Dei,
inquantum eum resuscitando usus est ea ad gloriam Dei.
Hoc autem uno quidem modo veritatem habet, sed alio modo non. Potest enim infirmitatis Lazari duplex causa
considerari.
Una naturalis; et secundum hanc verificatur dictum chrysostomi, quia infirmitas Lazari secundum causam
naturalem non ordinabatur ad resuscitationem. Alia causa potest considerari divina providentia; et tunc non habet
veritatem dictum chrysostomi, nam ex divina providentia huiusmodi infirmitas ordinabatur ad gloriam Dei. Et
secundum hoc ly pro et ly ut tenentur causaliter; quasi dicat sed pro gloria Dei: quia, licet ad hoc non ordinaretur
ex intentione causae naturalis, ordinabatur tamen ex intentione divinae providentiae ad gloriam Dei, inquantum
facto miraculo crederent homines in Christum, et vitarent veram mortem. Unde dicit ut glorificetur filius Dei per
eam.
Hic manifeste Dominus filium Dei se nominat: nam ipse glorificandus erat in resuscitatione Lazari, quia ipse est
verus Deus; I Io. Ult., 20: ut simus in vero filio eius; supra IX, 3: neque hic peccavit neque parentes eius; sed ut
manifestentur opera Dei in illo.
Hic, secundum Augustinum, evangelista assignat rationem quare duae sorores non venerunt ad Christum: quae
scilicet sumitur ex confidentia specialis dilectionis, unde dicit diligebat autem Jesus martham, et mariam sororem
eius, et Lazarum.
Quippe qui tristium consolator erat, sorores tristes diligebat; et qui languentium salvator erat, languidum et
mortuum Lazarum diligebat; Deut. XXXIII, 3: dilexit populos: omnes sancti in manu illius sunt.
|#2 Lectio 2
Hic agitur de mortui resuscitatione, et primo ponitur resuscitandi propositum; secundo subditur suscitationis
ordo, ibi venit itaque Jesus etc..
Circa primum tria facit.
Primo dat Dominus locum morti; secundo praenuntiat propositum de accedendo ad locum ubi mortuus erat, ibi
Deinde post haec dicit etc.; tertio praenuntiat propositum suscitandi, ibi haec ait, et post haec dicit illis etc..
Dat autem locum morti, moram trahendo Dominus trans iordanem: et ideo dicit ut autem audivit quia
infirmabatur, mansit in eodem loco duobus diebus. Ex quo notatur quod eodem die quo Christus recepit nuntium
sororum Lazari, mortuus fuit Lazarus: nam quando Christus venit ad locum ubi mortuus fuit, iam quatriduanus
erat; Christus autem duobus diebus postquam recepit nuntium, remansit in eodem loco, et sequenti die ab illis
duobus ivit in Iudaeam.
Dedit autem locum morti per tot dies, propter duo. Primo quidem ne ex praesentia eius mors Lazari impedita
fuisset: nam ubi vita praesens est, mors locum non habet.
Secundo, ut miraculum credibilius redderetur, et nullus posset dicere quoniam nondum defunctum eum
suscitavit, sed potius stupefactum.
Consequenter cum dicit Deinde post haec dicit discipulis suis, Dominus manifestat propositum accessus sui ad
locum, et primo praenuntiat propositum; secundo subditur timor discipulorum, ibi dicunt ei discipuli etc.; tertio
Dominus timorem propellit, ibi respondit Jesus: nonne duodecim horae sunt diei? dicit ergo quantum ad primum
Deinde post haec, scilicet moram contractam, dixit, scilicet Jesus, discipulis suis: eamus in Iudaeam iterum.
Hic quaeritur quare hic solum praedixit apostolis se iterum iturum in Iudaeam, cum hoc alias non fecerit.
Sed huius quidem ratio est, quia Iudaei nuper in Iudaea persecuti fuerant Christum, ita ut pene eum lapidassent;
unde et propterea inde decesserat: propter quod credendum erat quod, Christo iterato illuc ire volente,
discipulorum corda timor invaderet.
Et quia praevisa iacula minus feriunt, et mala quae praevidentur, facilius tolerantur, ut Gregorius dicit, ideo
Dominus, ut eis timorem auferret, eis itineris sui propositum manifestat.
Per hoc autem quod iterum revertitur in Iudaeam, mystice datur intelligi, Dominum in fine mundi iterum
reversurum ad Iudaeos, qui convertentur ad Christum; Rom. XI, 25: caecitas ex parte contigit in Israel, donec
plenitudo gentium intraret.
Timor discipulorum ponitur cum dicitur dicunt ei discipuli: Rabbi, nunc quaerebant te Iudaei lapidare, et iterum
vadis illuc? quasi dicant: videtur quod spontaneus vadas ad mortem. Sed timor iste irrationabilis est, quia secum
habebant discipuli Deum protectorem, cum quo qui est, timere non debet; Is. L, 8: stemus simul: quis est
adversarius meus? Ps. XXVI, 1: Dominus illuminatio mea et salus mea: quem timebo? hunc timorem expellit
Dominus confortans eos; unde dicit respondit Jesus, scilicet discipulis, nonne duodecim horae sunt diei? ubi
primo ponit conditionem temporis; secundo ostendit quod tempus sit aptum ambulationi; tertio quod non sit
aptum.
223

