Consequenter cum dicit: dixit ergo Jesus ad eum, agitur de petitione sanitatis, quae fit per Christum, et primo
ponitur reprehensio Domini; secundo petitio reguli; tertio impetratio petitionis.
Reprehendit autem eum Dominus de infidelitate; unde dicit ad eum nisi signa et prodigia videritis, non creditis.
Sed hoc habet quaestionem. Primo quidem videtur inconvenienter dictum de regulo nisi signa et prodigia
videritis, non creditis: nisi enim eum salvatorem credidisset, non petivisset ab eo sanitatem.
Ad quod dicendum est, quod regulus iste adhuc non credebat perfecte: erat enim in eo duplex defectus fidei.
Unus, quia licet crederet Christum esse verum hominem, non tamen credebat eum habere virtutem divinam; alias
credidisset eum absentem posse sanare, cum Deus ubique sit praesens, secundum illud Ier. XXIII, 24: caelum et
terram ego impleo.
Et sic non rogasset eum quod descenderet in domum suam, sed quod mandaret tantum.
Secundus defectus fuit, quia, secundum chrysostomum, dubitabat utrum Christus sanare posset filium suum: nam
si pro certo hoc credidisset, non expectasset adventum Christi ad terram suam, sed ipse potius ivisset in Iudaeam.
Sed modo quasi desperatus de salute filii, nolens negligere quidquid circa hoc facere posset, abiit ad eum more
parentum, qui desperantes de salute filiorum, etiam imperitos medicos consulunt.
Secundo vero, quia non videtur reprehendendus de hoc quod signa quaerebat: nam fides per signa probatur.
Et ad hoc dicendum est quod aliter trahuntur ad fidem Christi infideles; et aliter fideles.
Infideles non possunt trahi nec adduci auctoritate sacrae Scripturae, quia ei non credunt; nec per rationem
naturalem quia fides est supra rationem; et ideo ducendi sunt per miracula; I Cor. XIV, 22: signa data sunt
infidelibus, non fidelibus. Fideles autem ducendi sunt et dirigendi in fidem auctoritate Scripturae, cui acquiescere
tenentur. In hoc ergo regulus redarguitur: quia cum esset nutritus inter Iudaeos, et de lege instructus, non per
Scripturae auctoritatem, sed per signa credere volebat. Et ideo Dominus eum reprehendens dicit nisi signa et
prodigia, idest miracula quae sunt aliquando signa, inquantum sunt demonstrativa Dominicae veritatis: prodigia
vero, vel quia certissime indicent, ut sic dicatur prodigium, quasi porrodicium; vel quia aliquid futurum
protendit, ut sic dicatur prodigium, quasi procul ostendens aliquem effectum futurum.
Consequenter ponitur instantia reguli: non enim ad reprehensionem Domini desistit, sed cum instantia dicit ad
eum Domine>, descende priusquam moriatur filius meus; Lc. XVIII, 1: oportet semper orare, et non deficere.
Ostenditur in hoc profectus fidei eius quantum ad aliquid, quia scilicet vocat eum Dominum: licet non totaliter in
fide profecerit, adhuc enim corporalem praesentiam Christi ad salutem filii sui necessariam credens, rogabat eum
ut descenderet.
Sed quia oratio perseverans impetrat, ideo quod petit, conceditur ei a Domino; unde dicit ei Jesus: vade, filius
tuus vivit. Ubi primo ponitur Annuntiatio sanitatis per Christum, qui eam fecit; secundo ponuntur personae, quae
eam factam viderunt, ibi iam autem eo descendente etc..
Circa primum duo ponuntur: mandatum Domini et obedientia reguli, ibi credidit homo sermoni quem dixit ei
Jesus.
Circa primum Dominus duo facit.
Primo quidem praecipit; secundo vero annuntiat.
Praecipit autem ut vadat: unde dicit vade; idest dispone te praeparando ad gratiam per motum liberi arbitrii in
Deum; Is. XLV, 22: convertimini ad me, et salvi eritis. Et per motum liberi arbitrii in peccatum. Nam in
iustificatione impii quatuor exiguntur, specialiter in adultis; scilicet infusio gratiae et remissio culpae, motus
liberi arbitrii in Deum, qui est fides, et in peccatum, qui est contritio.
Annuntiat autem salutem filii, quam petierat, dicens filius tuus vivit.
Sed quaeritur cur Christus rogatus a regulo ut descenderet in domum suam, corporaliter ire recusat, ad servum
vero centurionis corporaliter ire pollicetur? huius autem duplex ratio assignatur. Una secundum Gregorium, ut in
hoc superbiam nostram retundat, qui magnis hominibus nos ad serviendum offerimus, parvis autem servire
recusamus: cum ipse, qui est Dominus omnium, ad servum centurionis se iturum obtulit, ire vero ad filium reguli
recusavit; eccli. c. IV, 7: congregationi pauperum affabilem te facito.
Alia ratio, secundum chrysostomum, quia centurio iam confirmatus erat in fide Christi, credens quod etiam
absens salvare posset; et ideo ad fidem et devotionem eius ostendendam Dominus ire promisit. Iste vero adhuc
imperfectus erat, nondum noverat manifeste quod absens curare poterat: et ideo non accedit, ut eum
imperfectionem suam cognoscere faciat.
Obedientia reguli ponitur quantum ad duo. Primo quia annuntianti credidit; unde dicit credidit homo sermoni
quem dixit Jesus, scilicet, filius tuus vivit. Secundo vero, quia mandato obedivit; unde dicit et ibat, proficiendo in
fide, licet adhuc neque integre neque sane, ut Origenes dicit. In quo signatur, quod ex fide iustificari oportet;
Rom. V, 1: iustificati ex fide, pacem habeamus ad Deum nostrum Jesum Christum.
Oportet nos proficiendo ire: quia qui stat, exponit se periculo ut vitam gratiae conservare non possit; in via enim
Dei non proficere, deficere est.
Annuntiatio autem sanitatis facta per servos ponitur consequenter, cum dicit iam autem eo descendente, servi
occurrerunt ei etc.. Et primo ponitur denuntiatio salutis; secundo fit inquisitio de tempore sanationis, ibi
interrogabat autem horam ab eis.

106

