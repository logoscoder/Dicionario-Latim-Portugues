Lc. X, 34, dicitur de Samaritano, quod infudit oleum et vinum, secundum misericordiam et severitatem iudicii.
Item oleum sanativum est; Is. I, 6: vulnus et livor et plaga tumens non est circumligata medicamine, neque fota
oleo. Signatur etiam medicina spiritualis gratiae, quae ad nos derivata est. Ps.
XLIV, 8: unxit te Deus, Deus tuus, oleo laetitiae prae consortibus tuis. Et alibi: sicut unguentum in capite quod
descendit in barbam.
Reditus autem ad locum ponitur tempestivus; unde dicit et iterum diluculo venit in templum. Per quod signatur
quod cognitionem et manifestationem gratiae suae in templo suo, scilicet fidelibus suis, manifestaturus erat, Ps.
XLVII, 10: suscepimus, Deus, misericordiam tuam in medio templi tui.
Quod autem diluculo rediit, exortum lumen novae gratiae designat; Os. VI, 3: quasi diluculum praeparatus est
egressus eius.
Auditor autem doctrinae est populus devotus; et ideo dicit et omnis populus venit ad eum; Ps. VII, 8: synagoga
populorum circumdabit te.
Doctor autem introducitur sedens, unde dicit et sedens, idest condescendens, ut eius doctrina facilius caperetur.
Sessio enim humilitatem incarnationis significat; Ps. Cxxxviii, 1: tu cognovisti sessionem meam et
resurrectionem meam. Quia per susceptam humanitatem visibilis apparens, coeperunt de divinis facilius edoceri;
et ideo dicit, quod sedens docebat eos, idest simplices, et sermonem eius admirantes; Ps. XXIV, 9: docebit mites
vias suas, et diriget mansuetos in iudicio; Is. II, 3: docebit nos vias suas.
Consequenter cum dicit adducunt autem Scribae et Pharisaei mulierem in adulterio deprehensam, repellit
adversarios, et primo ponitur calumniae tentatio; secundo calumniantium repulsio, ibi Jesus autem inclinans se
Deorsum, digito scribebat in terra.
Circa primum tria facit.
Primo ponitur tentationis occasio; secundo describitur ipsa tentatio, ibi dixerunt ei: magister, haec mulier modo
deprehensa est in adulterio; tertio tentatorum intentio, ibi haec autem dicebant tentantes eum.
Occasio autem tentationis ponitur adulterium a muliere perpetratum: et ideo primo aggravant culpam; secundo
praesentant personam peccantem.
Dicit ergo quantum ad primum adducunt autem Scribae et Pharisaei mulierem in adulterio deprehensam. Ut enim
Augustinus dicit, tria in Christo praeeminebant: scilicet veritas, mansuetudo et iustitia. De ipso quippe fuerat
praedictum: procede, et regna, propter veritatem et mansuetudinem et iustitiam. Nam veritatem attulit ut doctor,
et hanc perceperant Pharisaei et Scribae dum doceret.
Infra eodem: si veritatem dico vobis, quare non creditis mihi? nullum enim falsum in verbis et doctrina eius
deprehendere poterant; et ideo calumniari de hoc cessaverant.
Mansuetudinem vero attulit ut liberator; et hanc cognoverunt dum adversus inimicos et persecutores non
commoveretur; I Petr. II, V. 23: cum malediceretur, non maledicebat.
Unde dicebat, Mt. XI, 29: discite a me, quia mitis sum, et humilis corde. Et ideo de hoc etiam non
calumniabantur.
Iustitiam autem attulit ut cognitor, et hoc quia nondum nota erat Iudaeis, maxime in iudiciis: ideo in ea
scandalum posuerunt, volentes scire utrum a iustitia propter misericordiam recederet. Et ideo proponunt ei
crimen notum et confusione dignum, scilicet adulterium; Eccli. IX, 10: omnis mulier fornicaria quasi stercus in
via conculcabitur. Consequenter personam peccantem repraesentant, ut magis commoveant. Unde et statuerunt
eam in medio; Eccli. XXIII, 34: hic in medio adducetur, et inter filios Dei etc..
Consequenter cum dicit et dixerunt ei: magister, haec mulier modo deprehensa est in adulterio, prosequuntur
ipsam tentationem, et primo manifestant culpam; secundo allegant legis iustitiam; tertio exquirunt sententiam.
Culpam quidem manifestant cum dicunt haec mulier modo deprehensa est in adulterio: quam quidem culpam
exaggerant ex tribus, quae Christum commovere deberent a sua mansuetudine. Et primo ex culpae novitate; unde
dicunt modo: nam quando est antiqua, non tantum movet, quia forte praecessit correctio.
Secundo ex eius evidentia; unde dicunt deprehensa est, ita quod non possit se excusare, quod est consuetudinis
mulierum, secundum illud Prov. XXX, 20: tergit os suum, dicens: non sum operata malum.
Tertio ex culpae enormitate; unde dicunt in adulterio, quod est grave facinus et malorum multorum causa; Eccli.
IX: omnis mulier quae adulteratur peccabit, primo quidem in lege Dei sui.
Legis iustitiam allegant cum dicunt: in lege autem, scilicet lev.
Et Deut. XXII, Moyses mandavit huiusmodi lapidare.
Sententiam autem exquirunt cum subdunt: tu ergo quid dicis? calumniosa est interrogatio; quasi dicant: si eam
dimitti censuerit iustitiam non tenebit. Sed, absit ut qui venerat quaerere et salvum facere quod perierat, eam
condemnaret; supra III, 17: non enim misit Deus filium suum in mundum ut iudicet mundum, sed ut salvetur
mundus per ipsum. Lex etiam quod iniustum erat iubere non poterat. Et ideo non dicit absolvatur ne contra
legem facere videretur.
Et ideo consequenter subditur perversa tentantium intentio, cum dicit haec autem dicebant tentantes eum.
Credebant enim, quod Christus ne mansuetudinem perderet, eam dimitti debere dicturus esset; et sic accusarent
eum tamquam legis praevaricatorem.
I Cor. X, 9: neque tentaveritis Christum, sicut illi tentaverunt.
172

