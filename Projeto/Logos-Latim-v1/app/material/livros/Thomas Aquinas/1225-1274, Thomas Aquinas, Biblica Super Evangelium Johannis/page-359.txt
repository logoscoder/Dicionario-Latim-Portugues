Mystice autem potest referri ad corpus Christi mysticum; et sic vestimenta dividuntur in quatuor partes quia
ecclesia per quatuor partes mundi diffusa est. Is. XLIX, 18: vivo ego, dicit Dominus: quia his omnibus velut
ornamento vestieris, et circumdabis tibi eos quasi sponsa.
Tunica inconsutilis quae non dividitur, significat caritatem, quia aliae virtutes non sunt secundum se unitae, sed
per aliud uniuntur, inquantum omnes conveniunt in fine ultimo, cui coniungitur sola caritas. Nam et si fides
finem ultimum demonstret, spes in ipsum tendere faciat, tamen sola caritas coniungit.
Coloss. III, 14: super omnia autem caritatem habentes, quae est vinculum perfectionis. Quae dicitur esse desuper
contexta, quia caritas est super omnes alias virtutes. I Cor. XII, 31: adhuc excellentiorem viam vobis demonstro;
Eph. III, 19: scire etiam supereminentem caritatem scientiae Christi, ut impleamini in omnem plenitudinem Dei.
Vel quia caritas non est nobis a nobismetipsis, sed a spiritu sancto.
Rom. V, 5: caritas Dei diffusa est in cordibus nostris per spiritum sanctum, qui datus est nobis.
Potest etiam hoc referri ad corpus Christi verum; et sic est desuper contexta, quia formatum est corpus Christi
virtute superiori, scilicet spiritus sancti. Matth. I, 20: quod in ea natum est, de spiritu sancto est.
Sortitio tunicae ponitur cum dicit dixerunt ergo ad invicem: non scindamus eam, sed sortiamur de illa cuius sit.
Est enim quaedam sors divinatoria; et haec, quia necessitatem non habet, est illicita; est et alia divisoria: et haec
in rebus mundanis est licita, sed non in spiritualibus, ut scilicet quae homines arbitrio suo dividere non valent,
committunt arbitrio et consilio divino.
Prov. XVI, 33: sortes mittuntur in signum, sed a Domino temperantur. Et eiusdem XVIII, V. 18: contradictionem
comprimit sors, et inter potentes quoque diiudicat.
Sed contra videtur quod matth. c. V, 27, dicitur, quod miserunt sortes super vestimenta sua.
Responsio. Dicendum, quod matthaeus non dicit quod super omnes mitterent sortes, sed dum dividerent alias,
miserunt sortem, scilicet super tunicam.
Praeterea marcus adhuc magis urget dicens sortes miserunt quis quid tolleret: ergo super omnes portiones.
Responsio. Dicendum, secundum Augustinum, quod sic intelligenda sunt verba marci, et exponenda: miserunt
sortes super eis, idest super aliquo eorum, quis quid idest, quis eorum tolleret tunicam.
Consequenter ponit Scripturae vaticinium, cum dicit ut Scriptura impleretur.
Et primo ponitur prophetica praenuntiatio: in quo notatur prophetae diligentia, dum etiam ventura quaedam
accidentia quae super Christum fienda erant, praenuntiavit. Patet etiam quod non a casu praedicta contigerunt.
Et ideo dixit ut Scriptura impleretur, consecutive scilicet, quae dixit in Ps. XXI, V. 19: partiti sunt vestimenta
mea, non dicit vestem, quia plures erant, et in vestem meam, idest super tunicam, miserunt sortem.
Secundo ponitur prophetiae adimpletio, quia milites quidem haec fecerunt: per quod datur intelligi quod
Scriptura divina etiam in minimo impletur, Matth. V, 18: iota unum aut unus apex non praeteribit a lege donec
omnia fiant; Lc. Ult., 44: oportet impleri omnia quae scripta sunt in lege et prophetis et Psalmis de me.
Deinde cum dicit stabant autem iuxta crucem Jesu mater eius, et soror matris eius etc., ponitur consequens
tertium quantum ad amicos, et primo ponitur astantium mulierum praesentia; secundo Christi de matre sollicita
diligentia, ibi cum ergo vidisset matrem etc.; tertio prompta discipuli obedientia, ibi et ex illa hora accepit eam
discipulus in sua.
Mulieres autem astantes iuxta crucem describuntur tres scilicet mater eius, et soror matris eius maria Cleophae,
et maria Magdalenae.
Sed notandum, quod cum alii evangelistae mentionem faciant de multis mulieribus Christo astantibus, nullus
facit mentionem de beata virgine, excepto Ioanne: unde ex utrorumque narratione duplex incurrit dubitatio.
Prima, quia matthaeus et marcus dicunt, quia mulieres stabant a longe; Ioannes vero, quod iuxta crucem.
Ad hoc dici posset, quod aliae erant mulieres quas commemorant matthaeus et marcus, et aliae quas
commemorat Ioannes.
Sed huic repugnat quod maria Magdalena connumeratur inter mulieres quas matthaeus et marcus commemorant,
et etiam Ioannes.
Et ideo dicendum, quod eaedem mulieres intelligendae sunt istae et illae; nec est in hoc contradictio. Nam iuxta
et a longe relative dicuntur; et nihil prohibet aliquod quodammodo dici longe et quodammodo dici iuxta.
Iuxta quidem fuisse dicit, quia in conspectu eius erant, sed longe, quia inter ipsum et mulieres erant intermedii.
Vel potest dici, quod a principio crucifixionis stabant iuxta eum, ita quod eis loqui poterat; sed postmodum
superveniente multitudine irridentium, secedentes longe steterunt.
Unde Ioannes narrat quod primo fuit, alii quod postea.
Secunda quaestio est quia Ioannes commemorat mariam Cleophae, sed matthaeus et marcus loco eius mariam
Iacobi, quae dicebatur Alphaei.
Sed ad hoc dicendum est, quod eadem est maria Cleophae, quam nominat Ioannes, cum ea Alphaei, quam
nominat matthaeus.
Habuit enim duos viros, scilicet Alphaeum et Cleopham. Vel potest dici, quod Cleophas fuit pater eius.
Quod autem et mulieres stabant iuxta crucem et discipuli eo relicto fugerant, mulierum commendat devotam
constantiam.

359

