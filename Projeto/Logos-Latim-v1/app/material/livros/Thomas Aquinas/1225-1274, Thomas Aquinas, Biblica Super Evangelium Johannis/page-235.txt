peccatorum operatur, licet in isto cui iam sunt remissa, hoc locum non habeat, sed solum augmentum gratiae
consequatur. Si quis autem adultus ante baptismum non perfecte fuisset dispositus ad consequendum
remissionem peccatorum, in ipso actu dum baptizatur remissionem consequitur virtute baptismi, nisi ponat per
fictionem obstaculum spiritui sancto.
Et similiter est dicendum in poenitentia. Si quis enim ante absolutionem sacerdotis plene contritus fuerit,
consequitur remissionem peccatorum, eo quod habet in voto ut subiiciat se ecclesiae clavibus, sine quo vera
contritio non esset. Si autem antea non plena fuisset contritio sufficiens ad remissionem, in ipsa absolutione
remissionem culpae consequitur, nisi ponat obstaculum spiritui sancto.
Et similiter est in eucharistia et extrema unctione, et in aliis sacramentis.
|#7 Lectio 7
Postquam evangelista posuit Lazari mortem et eius resurrectionem, hic consequenter ponit effectum
resurrectionis, et primo ponit effectum eius in turba; secundo ponit effectum eius in principibus, ibi collegerunt
ergo pontifices et Pharisaei Concilium.
Circa primum duo facit. Primo inducit quosdam credentes, dicens multi ergo ex Iudaeis qui venerant ad mariam
et martham, ad eas consolandas, et viderant quae fecit Jesus, crediderunt in eum. Nec mirum, quia tale
miraculum non est auditum a saeculo, quod scilicet mortuus quatriduanus in monumento resuscitaretur ad vitam.
Similiter etiam Dominus dicit, miraculum istud se facturum propter populum qui circumstabat, ut scilicet credant
in eum: et ideo verbum istud non ivit incassum, sed ex miraculo viso multi crediderunt. I cor. c. I, 22: Iudaei
signa quaerunt.
Secundo inducit quosdam denuntiantes, dicens quidam autem ex ipsis venerunt ad Pharisaeos etc.. Quod quidem
potest dupliciter intelligi. Uno modo quod dixerunt ea quae Jesus fecit principibus sacerdotum, ut mitigarent eos
adversus Jesum, et ut confutarent eos de hoc quod adversus Jesum, qui tam mira faciebat, machinarentur.
Alio modo, et melius, quia hoc dixerunt ut concitarent eos contra Christum. Nam infideles erant, et de miraculo
scandalizabantur.
Et hoc patet ex ipso modo loquendi.
Nam cum dixerat multi ergo ex Iudaeis...
Crediderunt in eum. Subiungit quasi adversantem, dicens quidam autem ex ipsis abierunt ad Pharisaeos etc.. Hi
sunt de quibus dicitur infra XII, 37, quod cum tanta signa fecisset Jesus coram eis, non crediderunt in eum...
Dilexerunt enim gloriam hominum magis quam gloriam Dei.
Consequenter cum dicit collegerunt ergo pontifices et Pharisaei Concilium, ponit evangelista effectum miraculi
in principibus, et primo ponit malitiam quam contra Christum excogitaverunt; secundo ostendit quomodo
Christus eam declinavit, ibi Jesus ergo iam non in palam ambulabat apud Iudaeos.
Circa primum tria facit.
Primo ponit Concilii congregationem; secundo subdit congregatorum dubitationem, ibi et dicebant: quid
facimus, quia hic homo multa signa facit? tertio assignat dubitationis determinationem, ibi unus autem ex ipsis
etc..
Ostenditur autem circa primum pontificum nequitia ex tribus. Primo ex personarum conditione, quia non plebei,
sed pontifices et Pharisaei. Pontifices autem, quia erant principes sacrorum; Pharisaei vero, quia speciem
religionis habebant, ut sic impleatur quod dicitur Gen. Penult., 5: simeon et levi fratres, vasa bellantia iniquitatis.
Nam de simeone fuerunt adinventores sectae Pharisaeorum. Pontifices autem manifestum est de tribu levi fuisse;
I Esd. IX, 2: manus principum prima erat in transgressione hac.
Secundo ex malitiae deliberatione; unde dicit collegerunt Concilium, quod est factum ad consiliandum; Gen.
Penult., 6: in consilium eorum non veniat anima mea; Ps. I, 1: beatus vir qui non abiit in consilio impiorum etc..
Sed, ut dicitur Prov. XXI, 30: non est consilium contra Dominum.
Tertio ex prava intentione, quia adversus Jesum, idest salvatorem; Ps. XL, 8: adversum me loquebantur inimici
mei, adversum me cogitabant mala mihi; Ier. XVIII, 18: venite, cogitemus contra ieremiam cogitationes.
Consequenter cum dicit quid facimus, quia hic homo multa signa facit? ponit ipsorum dubitationem, et primo
ponit dubitationis motivum; secundo dubitationis materiam, ibi si dimittimus eum sic, omnes credent in eum.
Movebant autem eos ad dubitandum miracula Christi; unde dicebant quid facimus, quia hic homo multa signa
facit? caeci sunt, adhuc eum hominem vocantes, cuius tantam susceperunt divinitatis demonstrationem. Nam, ut
ipse dicit supra c. V, 36: opera quae dedit mihi pater ut faciam, ipsa testimonium perhibent de me.
Sunt etiam non minus insipientes quam caeci: quia dubitant quid eos facere oporteat, cum nihil aliud eis
faciendum erat, quam credere; supra VI, 30: quod signum facis, ut credamus tibi? sed ecce quod multa signa
fecit, et adhuc dicunt quia hic homo multa signa facit. Excaecavit enim eos malitia eorum: Sap. II, 21.
Materia autem dubitationis fuit, quia timebant damna eos secutura. Et ponit duo quantum ad hoc.
Primo amissionem principatus spiritualis; et quantum ad hoc dicit si dimittimus eum sic, omnes credent in eum:
quod quidem secundum rei veritatem optabile erat omnibus, nam fides quae est ad Christum, salvat et ad vitam
aeternam perducit; infra XX, V. 31: haec scripta sunt ut credatis... Et ut credentes vitam habeatis in nomine eius.

235

