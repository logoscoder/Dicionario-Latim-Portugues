ideo in parte ista promittit eis primo reditum suum; secundo dona sua, ibi haec locutus sum vobis apud vos
manens etc..
Circa primum primo promittit eis iteratam visitationem; secundo assignat rationem, ibi qui habet mandata mea et
servat ea, ille est qui diligit me; tertio excludit discipuli dubitationem, ibi dicit ei Iudas etc..
Circa primum primo manifestat eis suum reditum; secundo manifestat redeundi modum, ibi adhuc modicum, et
mundus me iam non videt; tertio praedicit reditus fructum, ibi in illa die vos cognoscetis etc..
Circa primum primo ostendit necessitatem redeundi; secundo promittit reditum.
Necessitas autem redeundi est ut discipuli orphani non remaneant; et hoc est quod dicit non vos relinquam
orphanos.
Orphani enim in Graeco, pupilli sunt in Latino; et dicuntur hi parvuli patre carentes, secundum illud Thren. Ult.,
3: pupilli facti sumus absque patre, matres nostrae quasi viduae.
Considerandum est autem, quod homo potest habere triplicem patrem. Scilicet patrem originis, Heb. XII, 9:
patres quidem habuimus carnis nostrae etc.. Item pravae imitationis; supra VIII, 44: vos ex patre diabolo estis.
Item gratuitae adoptionis; Rom. VIII, V. 15: accepistis spiritum adoptionis filiorum.
Sed eos qui imitantur patrem diabolum, Deus non adoptat in filios: quia non est conventio lucis ad tenebras, ut
dicitur II Cor. VI, V. 15. Similiter nec illos qui nimium afficiuntur carnaliter ad parentes: quia hoc dicitur Matth.
X, 37: qui amat patrem suum aut matrem suam plusquam me, non est me dignus. Qui ergo fuerit orphanus, idest
destitutus affectu peccati, et deserens affectum carnalem ad parentes, illum Deus sibi adoptat in filium; Ps.
XXVI, 10: quoniam pater meus et mater mea dereliquerunt me; Dominus autem assumpsit me. Multo autem
magis qui relinquit eos; Ps. XLIV, 11: obliviscere populum tuum et domum patris tui; et concupiscet rex
decorem tuum.
Sed notandum, quod Christus exhibet se discipulis suis ut patrem: quamvis enim hoc nomen pater personaliter
acceptum, sit proprium personae patris, essentialiter tamen acceptum competit toti trinitati. Unde supra c. XIII,
33, dixit eis: filioli mei, adhuc modicum vobiscum sum.
Adventum suum promittit eis dicens veniam ad vos. Venerat iam Christus ad eos, carnem assumendo, I Tim. I,
15: Christus Jesus in hunc mundum venit. Restabat ergo triplex adventus eius, quorum duo sunt corporales: unus
scilicet post resurrectionem et ante ascensionem, quando scilicet recedens ab eis per mortem, post
resurrectionem venit Jesus, et stetit in medio discipulorum, ut dicitur infra XX. Alius erit in fine mundi, de quo
dicitur Act. I, 11: quemadmodum vidistis eum euntem in caelum, ita veniet; Lc. XXI, 27: videbunt filium
hominis venientem in nube cum potestate magna et maiestate. Sed tertius est spiritualis et invisibilis; quando
scilicet venit ad fideles suos per gratiam in vita vel in morte; iob IX, 11: si venerit ad me, non videbo eum.
Dicit ergo veniam ad vos, post resurrectionem quantum ad primum adventum; infra XVI, 22: iterum autem
videbo vos. Item in fine mundi; Is. III, 14: Dominus ad iudicium veniet. Item in morte ad suscipiendum vos ad
me; supra eodem veniam ad vos, et tollam vos ad meipsum. Item, veniam ad vos spiritualiter visitando. Infra
eodem ad eum veniemus, et mansionem apud eum faciemus.
Hic exponit visitationis modum ostendens hanc visitationem apostolis singulariter exhibendam. Et quia possent
credere quod adhuc ad eos rediret mortalis existens, ideo consequenter excludit hoc, dicens adhuc modicum, et
mundus me iam non videt. Ut primo exponamus de reditu post resurrectionem; tunc est sensus: adhuc modicum,
idest modicum tempus vobiscum sum in hac carne mortali, et tunc crucifigar, sed post mundus iam me non videt.
Et hoc quia post resurrectionem non omnibus manifestavit se, sed testibus praeordinatis a Deo, scilicet discipulis
suis, Act. I, 8, et ideo dicit vos autem videbitis me, scilicet in corpore glorificato et immortali.
Rationem horum assignat dicens quia ego vivo, et vos vivetis. Ubi removet dubitationem.
Possent enim discipuli dicere: quomodo videbimus te, qui morieris, et nos etiam moriemur tecum? et ideo dicit
quod hoc non erit ita, quia ego vivo; idest, vivam post resurrectionem, Apoc. I, 18: fui mortuus, et ecce sum
vivens in saecula saeculorum.
Et vos vivetis, quia non occidemini modo mecum; infra XVIII, 8: si me quaeritis, sinite hos abire. Vel ego vivo,
per resurrectionem, et vos vivetis, idest gaudebitis inde, quia, infra XX, 20: gavisi sunt discipuli viso Domino.
Hoc modo accipitur vivere Gen. XLV, 27: cum audisset Iacob quod ioseph regnaret in terra Aegypti, revixit
spiritus eius, scilicet propter gaudium.
Sed contra hanc expositionem obiicit Augustinus: quia ex hoc quod Dominus dicit adhuc modicum, et mundus
me iam non videt, sequitur quod homines mundi numquam sint eum visuri: quod est falsum, quia in iudicio
videbunt eum, secundum illud Apoc. I, 7: videbit eum omnis oculus. Ad quod posset dici, quod verum est quod
homines mundi:... Adhuc modicum mundus non videbit eum in ista carne mortali; et propter hoc Augustinus
exponit hoc adhuc modicum, referens ad secundum adventum, in quo veniet ad iudicandum.
Et dicitur istud tempus modicum usque ad iudicium, in respectu ad aeternitatem. Nam mille anni ante oculos
tuos quasi dies hesterna quae praeteriit: Ps. Lxxxix, 4. Et hoc modo apostolus Hebr. XII, 26 s. Vocat istud
tempus modicum, exponens illud Aggaei II, V. 7: adhuc modicum, et ego movebo caelum et terram etc.. Et
mundus me iam non videt; quia ulterius post iudicium homines mundi amatores et pravi eum non videbunt,
euntes in ignem aeternum. Unde is. c. XXVI, 10, secundum aliam litteram, dicitur: tollatur impius, ne videat
gloriam Dei. Vos autem, qui secuti estis me, et permansistis mecum in tentationibus meis, videbitis me in
291

