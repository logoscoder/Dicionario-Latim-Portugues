Incredulos ostendunt se esse, cum dicunt si haec facis, manifesta teipsum mundo; quasi sub dubio ponunt an ipse
miracula faciat; Is. XXI, 2: qui incredulus est, infideliter agit.
Causam autem quare sic loquebantur, subdit evangelista cum dicit neque enim fratres eius credebant in eum.
Contingit enim quod carnales consanguinei maxime adversantur suis, et invident de bonis spiritualibus, et
contemnunt eum. Unde dicit Augustinus: Christum consanguineum habere potuerunt, credere autem in eum in
ipsa propinquitate fastidierunt. Mich. VII, 6: inimici hominis domestici eius; iob XIX, 13: fratres meos longe
facit a me, et noti mei quasi alieni recesserunt a me: dereliquerunt me proximi mei, et qui me noverant, obliti
sunt mei.
Consequenter cum dicit dixit ergo eis Jesus: tempus meum nondum advenit etc., ponitur Christi responsio, et
primo designat temporis ad ascendendum indispositionem; secundo assignat dictorum rationem, ibi non potest
mundus odisse vos; tertio ponit ascendendi recusationem, ibi vos ascendite ad diem festum hunc etc..
Sciendum est autem quod tota sequens littera aliter exponitur secundum Augustinum, et aliter secundum
chrysostomum.
Nam, secundum Augustinum, fratres Domini invitabant eum ad humanam gloriam.
Est autem tempus quo sancti perveniunt ad gloriam, scilicet tempus futurum, ad quam perveniunt per passiones
et tribulationes. Sap. c. III, 6: tamquam aurum in fornace probavit illos, et quasi holocausti hostiam accepit illos,
et in tempore erit respectus illorum.
Aliud vero est tempus quo mundani gloriam suam acquirunt, scilicet tempus praesens. Sap. c. II, 7: non
praetereat nos flos temporis: coronemus nos rosis antequam marcescant, nullum pratum sit quod non pertranseat
luxuria nostra etc.. Voluit ergo Dominus ostendere quod non quaerebat gloriam huius temporis; sed ad
celsitudinem gloriae caelestis per passionem et humilitatem suam volebat pervenire. Lc. Ult., 26: oportuit
Christum pati, et ita intrare in gloriam suam. Et ideo dicit eis, scilicet fratribus, tempus meum, idest tempus
gloriae meae, nondum venit: quia oportet quod tristitia convertatur in gaudium.
Rom. VIII, 18: non sunt condignae passiones huius temporis ad futuram gloriam quae revelabitur in nobis. Sed
tempus vestrum, idest mundi gloria, semper est paratum.
Rationem huius diversitatis temporis assignat cum dicit non potest mundus odisse vos; me autem odit. Ideo enim
mundani habent tempus gloriae paratum, quia eadem amant quae mundus amat, et mundo consentiunt. Sancti
vero qui quaerunt gloriam spiritualem, non habent hoc tempus paratum, quia quaerunt quae mundo displicent,
scilicet paupertatem, luctum, esuriem et huiusmodi.
Vituperant etiam quae mundus amat: immo ipsum mundum contemnunt; Gal. Ult., V. 14: mihi mundus
crucifixus est, et ego mundo. Et ideo dicit non potest mundus odisse vos; quasi diceret: ideo paratum est tempus
gloriae vestrae, quia mundus non odit vos, qui convenitis cum eo, et omne animal diligit sibi simile. Sed me odit;
et ideo tempus meum non semper est paratum.
Et ratio odii est, quia ego testimonium perhibeo de illo, scilicet mundo, quia opera eius mala sunt; idest, non
praetermitto mundanos homines redarguere, licet sciam ex hoc odium incurrere et mortem intentari. Amos c. V,
X: odio habuerunt corripientem in porta, illi scilicet qui amant malitiam. Et Prov. IX, 8: noli arguere derisorem.
Sed numquid non mundani aliqui odio habentur a mundo, idest ab alio mundano? responsio. Dicendum, quod in
particulari mundanus quidem unus habetur odio ab alio, inquantum habet ea quae ipse vellet habere, vel impedit
eum in his quae sunt de gloria mundi; sed inquantum mundanus, nullus oditur a mundo. Sancti vero universaliter
odiuntur a mundo, quia contrariantur ei: et si aliquis de mundo eos diligat, hoc non est inquantum est de mundo,
sed inquantum est in eo aliquid spirituale.
Recusat autem Dominus ascendere, cum dicit vos ascendite ad diem festum hunc; ego autem non ascendam.
Sicut enim sunt duae gloriae, ita duo diversa festa. Mundani enim habent festa temporalia, scilicet gaudere et
epulari, et huiusmodi exteriores delicias. Is. XXII, 12: vocavit Dominus ad lamentum et ad planctum, ad
calvitium et ad cingulum sacci: et ecce gaudium et laetitia occidere vitulos, et iugulare arietes, comedere carnes,
et bibere vinum; ibid. I, 14: solemnitates vestras odivit anima mea. Sancti vero habent festa spiritualia, quae in
delectationibus spiritus consistunt. Is. XXXIII, 20: respice sion civitatem solemnitatis vestrae. Et ideo dicit vos,
qui gloriam mundi quaeritis, ascendite ad diem festum hunc, idest ad festa laetitiae temporalis; ego autem non
ascendam ad diem festum istum, sed ad diem festum solemnitatis aeternae; et hoc, quia meum tempus, scilicet
gloriae verae, quod erit permanens in aeternum gaudium sine fine, aeternitas sine labore, claritas sine nube,
nondum impletum est.
Secundum chrysostomum, servata eadem divisione, exponitur sic: scilicet quod fratres Domini conspiraverant in
mortem Christi cum Iudaeis, unde inducebant eum ad eundum, volentes eum prodere et tradere Iudaeis. Et ideo
dicit tempus meum, scilicet crucis et mortis, nondum advenit, ut vadam in Iudaeam, et occidar; tempus autem
vestrum semper est paratum, quia sine periculo conversari poteritis cum eis. Et huius ratio est, quia non possunt
odire vos, zelantes eadem et amantes cum eis: me autem odit: quia ego testimonium perhibeo de illo, quia opera
eius mala sunt. Per quod patet quod Iudaei non propter solutionem sabbati, sed propter publicam redargutionem
me odiunt. Vos ergo ascendite ad diem festum hunc scilicet ad principium festi (nam septem diebus celebrabatur,
ut dictum est), ego autem non ascendam ad diem festum istum, scilicet vobiscum, scilicet ad principium festi,

157

