fere idem habetur: nomen Domini sedentis super cherubim etc.; Matth. V, V. 8, dicit Dominus: beati mundo
corde, quoniam ipsi Deum videbunt.
Sed si aliquis responderet ad hoc ultimum, dicens, verum esse quod in praeterito nullus vidit, sed in futuro
videbit, sicut Dominus promittit, apostolus hoc excludit, dicens I Tim. Ult., 16: lucem habitat inaccessibilem,
quam nullus hominum vidit, sed nec videre potest.
Sed quia apostolus dicit: nullus hominum vidit, posset aliquis dicere, quod si non ab hominibus videri possit,
saltem videtur ab Angelis; praesertim cum Deus dicat Matth. XVIII, 10: Angeli eorum in caelis semper vident
faciem patris.
Sed nec isto modo dici potest: quia, ut dicitur Matth. XXII, 30: filii resurrectionis erunt sicut Angeli Dei in caelo.
Si ergo Angeli vident Deum in caelo, manifestum est etiam quod et filii resurrectionis eum vident; I io.
III, 2: cum apparuerit, similes ei erimus, et videbimus eum sicut est.
Quomodo ergo intelligendum est hoc quod dicit evangelista Deum nemo vidit unquam? ad huius ergo
intellectum sciendum est, quod Deus dicitur videri tripliciter. Uno quidem modo per subiectam creaturam, visui
corporali propositam; sicut creditur Abraham vidisse Deum, quando tres vidit, et unum adoravit, Gen. XVIII;
unum quidem adoravit, quia tres, quos prius homines reputaverat, et postmodum Angelos credidit, recognovit
mysterium trinitatis. Alio modo per repraesentatam imaginationem; et sic Isaias vidit Dominum sedentem super
solium excelsum et elevatum. Plures visiones huic similes in Scripturis reperiuntur. Alio vero modo videtur per
aliquam speciem intelligibilem a sensibilibus abstractam, ab his qui per considerationem magnitudinis
creaturarum, intellectu intuentur magnitudinem creatoris, ut dicitur Sap. XIII, 5: a magnitudine speciei et
creaturae cognoscibiliter poterit creator horum videri, et Rom. I, 20: invisibilia Dei a creatura mundi per ea quae
facta sunt, intellecta conspiciuntur.
Alio modo per aliquod spirituale lumen a Deo infusum spiritualibus mentibus in contemplatione; et hoc modo
vidit Iacob Deum facie ad faciem, Gen. XXXII, 30 quae visio, secundum Gregorium, facta est per altam
contemplationem.
Sed per nullam istarum visionum, ad visionem divinae essentiae pervenitur: nulla enim species facta, sive qua
informatur sensus exterior, sive qua informatur imaginatio, sive qua informatur intellectus, est repraesentativa
divinae essentiae sicut est. Illud autem homo per essentiam cognoscit quod species quam habet in intellectu,
repraesentat ut est: per nullam ergo speciem ad visionem divinae essentiae pervenitur.
Quod autem nulla creata species divinam essentiam repraesentet, patet: quia nullum finitum potest repraesentare
infinitum ut est; omnis autem species creata est finita: ergo etc.. Praeterea, Deus est suum esse; et ideo eius
sapientia et bonitas, et quaecumque alia, idem sunt; per unum autem creatum non possent omnia ista
repraesentari: ergo cognitio qua Deus per creaturas videtur, non est ipsius essentia, sed aenigmatica et specularis,
et a remotis. Iob XXXVI, 25: omnes homines vident eum, aliquo dictorum modorum, sed unusquisque intuetur
procul, quia per omnes illas cognitiones non scitur de Deo quid est, sed quid non est, vel an est. Unde dicit
dionysius libro mysticae theologiae, quod perfectus modus quo Deus in vita praesenti cognoscitur, est per
privationem omnium creaturarum, et intellectorum a nobis.
Fuerunt autem aliqui dicentes, quod divina essentia numquam videbitur ab aliquo intellectu creato, et quod nec
ab Angelis vel beatis videtur. Sed haec propositio ostenditur esse falsa et haeretica tripliciter.
Primo quidem, quia contrariatur auctoritati divinae Scripturae; I Io. III, 2: videbimus eum sicuti est; et infra
XVII, 3: haec est vita aeterna ut cognoscant te solum Deum verum, et quem misisti Jesum Christum. Secundo
quia claritas Dei non est aliud quam eius substantia: non enim est lucens per participationem luminis, sed per
seipsam. Tertio quia impossibile est quod aliquis perfectam beatitudinem consequatur, nisi in visione divinae
essentiae: quia naturale desiderium intellectus est scire et cognoscere causas omnium effectuum cognitorum ab
eo; quod non potest impleri nisi scita et cognita prima universali omnium causa, quae non est composita ex
effectu et causa, sicut causae secundae.
Et ideo auferre possibilitatem visionis divinae essentiae ab hominibus, est auferre ipsam beatitudinem.
Necesse est ergo ad beatitudinem intellectus creati, ut divina essentia videatur, matth.
V, 8: beati mundo corde, quoniam ipsi Deum videbunt.
Quo ad visionem autem divinae essentiae, oportet tria attendere.
Primo, quia numquam videbitur oculo corporali, vel aliquo sensu, vel imaginatione, cum per sensus non
percipiantur nisi sensata corporea; Deus autem incorporeus est; infra IV, V. 24: Deus spiritus est.
Secundo, quia intellectus humanus quamdiu corpori est coniunctus, Deum videre non potest, quia aggravatur a
corruptibili corpore, ne possit ad summum contemplationis pertingere.
Et inde est quod anima quanto magis est a passionibus libera, et purgata ab affectibus terrenorum, tanto amplius
in contemplationem veritatis ascendit, et gustat quam suavis est Dominus. Summus gradus autem
contemplationis est videre Deum per essentiam; et ideo quamdiu homo in corpore subiecto ex necessitate
passionibus multis vivit, Deum non potest per essentiam videre. Ex. c. XXXIII, 20: non videbit me homo et
vivet.
Ad hoc ergo quod intellectus humanus divinam essentiam videat, necesse est ut totaliter deserat corpus; vel per
mortem, sicut apostolus dicit II Cor. V, 8: audemus, et bonam voluntatem habemus magis peregrinari a corpore,
36

