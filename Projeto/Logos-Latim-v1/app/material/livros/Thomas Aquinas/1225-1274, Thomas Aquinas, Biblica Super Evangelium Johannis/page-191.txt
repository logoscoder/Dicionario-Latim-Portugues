interpretatur custos: et quia ipse praecipue custos noster est, secundum illud Ps. Cxx, 4: ecce non dormitabit
neque dormiet qui custodit Israel: ideo se Samaritanum esse non negavit.
Negat autem se Daemonium habere, dicens ego Daemonium non habeo, et primo quidem repellit illatam
iniuriam; secundo arguit iniuriantium pertinaciam, ibi et vos inhonorastis me.
Circa primum duo facit.
Primo repellit illatam iniuriam; secundo manifestat hoc per oppositum, ibi sed honorifico patrem meum.
Notandum est autem circa primum, quod Dominus Iudaeos corrigendo, frequenter eis dure locutus est: vae vobis,
Scribae et Pharisaei hypocritae: et multa quae leguntur in evangeliis.
Sed non invenitur, quod Dominus Iudaeis sibi dura verba vel facta inferentibus, iniuriose vel dure locutus fuerit;
sed, ut dicit Gregorius, iniuriam suscipiens Deus, non contumeliosa verba respondet, sed simpliciter dicit ego
Daemonium non habeo. Ex qua re quid nobis innuitur, nisi ut eo tempore quo a proximis ex falsitate contumelias
accipimus, etiam eorum verba mala taceamus, ne ministerium iustae correctionis in arma vertatur furoris? et
quod quae ad Deum pertinent, vindicare debemus; quae vero ad nos, despicere.
Hoc autem verbum, scilicet ego Daemonium non habeo, solus Christus dicere potest, ut Origenes dicit: nam ille
nihil quod Daemonis est, leve videlicet, aut grave, in se habet; unde infra XIV, 30: venit princeps huius mundi, et
in me non habet quidquam; II Cor. VI, 15: quae conventio Christi ad belial? manifestat autem hoc quod dixit, per
oppositum dicens sed honorifico patrem meum. Diabolus enim honori Dei resistit: qui ergo quaerit Dei honorem,
alienus est a diabolo. Christus ergo qui honorificat patrem suum, scilicet Deum, Daemonium non habet. Est
autem proprium Christo et singulare quod honorificet patrem suum, ut dicitur Mal. I, 6: filius honorificat patrem.
Christus autem singulariter est Dei filius.
Consequenter cum dicit et vos inhonorastis me, arguit iniuriantium pertinaciam, et primo arguit iniuriantes;
secundo excludit causam inopinatam arguitionis; tertio praedicit eis debitam damnationem.
Dicit ergo primo: ego honorifico patrem meum, et vos inhonorastis me; quasi dicat: ego facio quod debeo; vos
facitis quod non debetis; immo in hoc quod inhonorastis me, inhonoratis patrem meum; supra V, 23: qui non
honorificat filium, non honorificat patrem, qui misit illum.
Sed quia possent dicere: nimis durus es, nimis de gloria tua curas, sic nos arguens; ideo hoc excludens, subdit
loquens inquantum est homo, ego gloriam meam non quaero. Solus enim Deus est qui potest gloriam suam
absque culpa quaerere; alii autem non nisi in Deo; II Cor. X, 17: qui gloriatur, in Domino glorietur; infra (hoc
cap.): si ego glorifico meipsum, gloria mea nihil est.
Sed numquid Christus inquantum homo non habet gloriam? immo magnam per omnem modum: quia licet ipse
eam non quaerat, est tamen qui quaerat, scilicet pater.
Nam dicitur in Ps. VIII, 7: gloria et honore coronasti eum, scilicet Christum hominem.
Et alibi, XX, 6: gloriam et magnum decorem imposuisti super eum.
Et non solum gloriam meam quaeret in operantibus vivas veritatis causas, sed et puniet et condemnabit
contradicentes gloriae meae; unde subdit et iudicet.
Sed contra; supra V, 22, dicitur: pater non iudicat quemquam; sed omne iudicium dedit filio.
Respondeo. Pater non iudicat quemquam seorsum a filio: quia etiam hoc iudicium quod faciet de eo quod
iniuriamini mihi per filium faciet. Vel dicendum, quod iudicium quandoque pro condemnatione accipitur; et hoc
iudicium pater dedit filio, quia ipse solus apparebit in forma visibili in iudicium, ut dictum est supra. Quandoque
accipitur pro discretione; et de hoc loquitur hic. Unde dicit in Ps. XLII, 1: iudica me, Deus, et discerne causam
meam; quasi dicat: est pater qui gloriam meam a vestra discernet.
Vos enim, pro saeculo gloriari, discernit, et gloriam filii sui, quem unxit prae participibus suis, et qui sine
peccato est; vos vero homines cum peccato.
|#8 Lectio 8
Supra Dominus duo promiserat eum sequentibus: scilicet liberationem a tenebris, et adeptionem vitae, dicens:
qui sequitur me, non ambulat in tenebris, sed habebit lumen vitae. Et de primo quidem dictum est supra; nunc
autem agitur de secundo, scilicet de adeptione vitae per Christum, et primo proponit veritatem; secundo repellit
Iudaeorum contradictionem, ibi dixerunt ergo Iudaei: nunc cognovimus etc..
Sciendum est autem, quod quamvis Christus lacessitus esset iniuriis et opprobriis, non tamen destitit a doctrina;
sed postquam habere Daemonium dictus est, praedicationis suae beneficia largius impendit, dicens amen, amen
dico vobis etc.. In quo datur nobis exemplum, quod cum malorum perversitas crescit, et per opprobria hominum
conculcantur qui convertuntur, non solum praedicatio frangi non debet, sed etiam augeri; Ez. II, 6: tu ergo, fili
hominis, ne timeas eos, neque sermones eorum metuas; II Tim. IX: laboro usque ad vincula quasi male operans;
sed verbum Dei non est alligatum.
Duo autem facit Dominus in his verbis.
Unum quidem est quod requirit, aliud quod promittit. Requirit quidem sermonis sui observationem; unde dicit si
quis sermonem meum servaverit. Nam sermo Christi veritas est; ideo debemus ipsum servare, primo quidem per
fidem, et iugem meditationem; Prov. IV, 6: serva eam et servabit te; secundo vero per operis impletionem; infra
XIV, 21: qui habet mandata mea, et servat ea, ille est qui diligit me.
191

