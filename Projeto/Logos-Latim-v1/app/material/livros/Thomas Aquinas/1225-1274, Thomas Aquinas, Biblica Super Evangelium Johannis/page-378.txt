Consequenter ponitur obedientia discipulorum, cum dicit miserunt ergo rete; et effectus obedientiae, quia iam
non valebant illud trahere prae multitudine piscium, idest salvandorum. Gen. XXII, 18: benedicentur in semine
tuo omnes gentes, quia obedisti voci meae; Apoc. VII, 9: vidi turbam magnam, quam dinumerare nemo poterat.
Differt autem haec piscatio ab illa de Luca, quia in illa rumpitur rete: sic ecclesia scissuras patitur per
dissensiones et haereses. In ista autem non rumpitur rete, quia in futura vita nulla erit scissura. Item in illa pisces
trahuntur ad navem. In ista autem ad littus: quia sancti qui sunt in illa gloria occulti sunt nobis. Ps. XXX, 21:
abscondes eos in abscondito faciei tuae a conturbatione hominum.
|#2 Lectio 2
Posita inductione ad cognoscendum Christum quae fuit multitudo piscium captorum, eis a Christo praestita, hic
consequenter ponitur ordo recognitionis, et primo ponit quomodo in ea se habuit Ioannes; secundo quomodo se
habuit Petrus; tertio quomodo se habuerunt alii discipuli.
Ioannes autem ut perspicax in cognoscendo, statim Christum cognovit; et ideo dixit Petro quem prae ceteris
diligebat, et etiam quia prior erat inter alios, Dominus est, motus ad hoc ex captura piscium. Ps.
Lxxxviii, 10: tu dominaris potestati maris; et alibi CXXXIV, 6: omnia quaecumque voluit Dominus fecit in caelo
et in terra, in mari et in omnibus abyssis.
Dixit autem Dominus est, quia isto nomine soliti erant vocare eum. Supra XIII, 13: vos vocatis me magister et
Domine>.
Petrus vero ponitur fervens ad consequendum: cuius fervor apparet primo quantum ad promptitudinem, unde
dicit simon Petrus, cum audisset quia Dominus est, succinxit se (erat enim nudus) et misit se in mare. Alii autem
discipuli navigio venerunt.
Simon Petrus cum audisset, non distulit, sed statim praeparat se ad eundum. Eccli. V, 8: ne tardes converti ad
Dominum, neque differas de die in diem.
Secundo quantum ad reverentiam eius ad Christum: quia noluit nudus prae pudore accedere, sed tunica succinxit
se, erat enim nudus, et propter caliditatem terrae, et propter expeditionem operis. Et per hoc datur intelligi quod
venientes ad Christum debent exuere veterem hominem, et induere novum qui secundum Deum creatus est in
fide. Apoc. c. III, 5: qui vicerit, vestietur sic vestimentis albis, et non delebo nomen eius de libro vitae.
Tertio quantum ad eius securitatem: quia ex nimia dilectione noluit cum navi ire, quia retardabatur; sed misit se
in mare, ut citius perveniret ad Christum.
Mystice autem per mare signatur tribulatio praesentis saeculi. Unde illi qui desiderant pervenire ad Christum, in
mare se mittunt, non refugiunt tribulationes huius mundi. Actor. XIV, 21: per multas tribulationes oportet intrare
nos in regnum Dei; Eccli. II, 1: fili, accedens ad servitutem Dei, sta in iustitia et timore, et praepara animam
tuam ad tentationem. Petrus autem misit se in mare, et tamen illaesus pervenit ad Christum: quia inter
tribulationes securus et illaesus Christi servus evadit. Sap. XIV, 3: dedisti in mari viam, et inter fluctus semitam
firmissimam.
Et, ut chrysostomus dicit, ponitur hic optime conditio Ioannis et Petri: quia Ioannes altior intellectu, Petrus
ferventior affectu.
Alii autem discipuli navigaverunt.
Unde primo ponit quid fecerunt; quia navigio venerunt, quia minus ferventes Petro.
Navigium significat ecclesiam. Sap. XIV, V. 6: spes orbis terrarum ad ratem confugiens, remisit saeculo semen
nativitatis. Et per hanc signatur ecclesia, ut habetur I Petr. III, V. 20. Alii vero navigio venerunt, idest protecti
societate ecclesiae, quae est terribilis ut castrorum acies ordinata. Ps. XXX, 21: proteges eos in tabernaculo tuo a
contradictione linguarum.
Secundo assignat rationem praedictorum, cum dicit non enim longe erant a terra, sed quasi cubitis ducentis,
trahentes rete piscium. Quod potest esse ratio quare Petrus se misit in mare, scilicet quia prope terram erat, vel
quare isti cito pervenerunt.
Et quidem non longe erant, quia ecclesia non longe est a terra viventium: est enim domus Dei et porta caeli, Gen.
XXVIII, 17, et terram illam sancti quotidie contemplantur.
II Cor. IV, 18: non contemplantibus nobis quae videntur, sed quae non videntur; Phil. III, 20: nostra conversatio
in caelis est.
Et dicit cubitis ducentis quod idem significant duae naves, Lc. V, 2, scilicet duos populos: de quibus electi
trahuntur ad vitam aeternam. Eph. II, 15: ut duos condat in semetipso in unum novum hominem, faciens pacem
et reconcilians ambos in uno corpore Deo. Rete autem quo pisces trahuntur est doctrina fidei, qua quidem Deus
trahit inspirando interius, supra VI, 44: nemo potest venire ad me, nisi pater, qui misit me, traxerit eum: et
apostoli exhortando, ut hic.
Hic ponitur quomodo Christus suis discipulis exhibet familiare convivium, et primo convivii praeparatio;
secundo Christi ad convivium invitatio, ibi dixit eis Jesus: venite, et prandete; tertio ipsa convivii refectio, ibi
venit Jesus, et accepit panem etc..
Praeparatio convivii describitur primo quantum ad ea quae a Christo praeparata sunt; secundo quantum ad ea
quae a discipulis sunt allata, ibi dixit eis Jesus: afferte de piscibus quos prendidistis nunc.
378

