Ignorantia autem quae proveniebat ex proverbiis a Christo propositis, utilis quidem erat, et damnosa. Sed utilis
bonis et iustis ad exercitium in Dei laudem quaerentibus: nam dum ea non intelligunt, credunt, glorificant
Dominum, et eius sapientiam supra se existentem; Prov. XXV, 2: gloria Dei est celare verbum. Damnosa autem
malis, quia non intelligentes, blasphemant, secundum illud in Canon. Iudae V. 10: quaecumque ignorant,
blasphemant. Nam, ut Augustinus dicit, cum verba evangelii audiunt pius et impius, et ambo non intelligunt, pius
dicit: verum est et bonum est quod dicit sed nos non intelligimus. Et hic quidem iam pulsat, cui dignum est
aperiri, sed si persistat.
Impius dicit: nihil dixit, malum est quod ait.
Hic Dominus exponit similitudinem.
Si autem recte consideretur praedicta similitudo, duas principales clausulas continebat, ad quas aliae
consequuntur. Quarum prima est: qui non intrat per Ostium in ovile ovium... Ille fur est et latro. Secunda vero
est: qui intrat per Ostium, pastor est ovium.
Et ideo ista pars dividitur in duas: primo enim exponit primam clausulam; secundo secundam, ibi ego sum pastor
bonus.
Circa primum duo facit.
Primo exponit quae prima clausula continebat; secundo probat ea, ibi ego sum Ostium.
Fit autem mentio in prima clausula de Ostio, fure et latrone.
Primo exponit primum; secundo secundum, ibi omnes quotquot venerunt, fures sunt et latrones.
Quantum ad primum dicit: dixit ergo eis iterum Jesus, ut scilicet eos attentiores reddat, et intelligerent
similitudinem; Prov. I, 6: animadvertet parabolam et interpretationem etc.. Amen, amen dico vobis, idest vere,
ego sum Ostium. Officium enim Ostii est ut per ipsum quis ad domus interiora ingrediatur; et hoc Christo
convenit: nam per eum oportet quemlibet ad Dei secreta intrare; Ps. Cxvii, 20: haec porta Domini, scilicet
Christus, et iusti intrabunt in eam.
Dicit autem ovium, quia non solum pastores per Christum introducuntur in praesentem ecclesiam, vel in
aeternam beatitudinem per Christum ingrediuntur, sed etiam oves; unde infra eodem oves meae vocem meam
audiunt... Et sequuntur me, et ego vitam aeternam do eis.
Consequenter cum dicit omnes quotquot venerunt, fures sunt et latrones, exponit quod dixit de fure et latrone: et
primo ostendit quis sit fur et latro; secundo ponit signum huius.
Circa primum autem cavendus est error Manichaeorum, qui damnantes vetus testamentum ex hoc quod dicitur
omnes quotquot venerunt, fures sunt, dicunt, patres veteris testamenti, qui fuerunt ante Christum, malos fuisse et
damnatos.
Sed hoc esse falsum apparet ex tribus.
Primo quidem ex his quae in parabola dicta sunt. Quod enim hic dicitur omnes quotquot venerunt, ponitur ut
expositivum praecedentium; ibi autem dicitur, quod intraverunt, etc.. Illi ergo omnes quotquot veniunt, scilicet
non per me, idest non intrantes per Ostium, fures sunt et latrones. Constat autem quod patriarchae et prophetae
omnes per Ostium, idest Christum, intraverunt, quos Christus venturus praecones mittebat. Licet enim ex
tempore carnem acceperit, et factus fuerit homo, ab aeterno tamen erat verbum Dei; Hebr. XIII, 8: Jesus Christus
heri et hodie, ipse et in saecula. Prophetae autem missi sunt per verbum Dei et sapientiam; Sap. VII, 27: per
nationes in animas sanctas se transfert (scilicet Dei sapientia) prophetas et amicos Dei constituit. Et ideo
signanter in prophetis legimus, verbum Domini factum esse ad hunc vel ad illum prophetam, qui per
participationem verbi Dei prophetaverunt.
Secundo ex hoc quod Dominus dicit venerunt; quasi dicat, propria auctoritate et non a Deo missi, seipsos
ingerentes; de quibus Ier. XXIII, 21: non mittebam eos, et ipsi currebant. Isti quidem non venerunt a verbo Dei;
Ez. XIII, 3: vae prophetis insipientibus, qui sequuntur spiritum suum, et nihil vident. Tales non fuerunt patres
veteris testamenti, ut dictum est.
Tertio ex ipso facto, quod ostendit verborum consequentia, nam hic dicitur non audierunt eos oves. Illi ergo quos
audierunt oves, non fuerunt fures et latrones. Populus autem Israel prophetas audivit. Propterea illi qui non
audierunt, in sacra Scriptura vituperantur; Act. VII, 52: quem prophetarum non sunt persecuti patres vestri?
Matth. XXIII, V. 37: ierusalem, ierusalem, quae occidis prophetas, et lapidas eos qui ad te missi sunt.
Sic ergo errore excluso, dicendum est omnes quotquot venerunt scilicet praeter me, et praeter divinam
inspirationem et auctoritatem, et non cum intentione divinae gloriae quaerendae, sed propriae usurpandae, fures
sunt, inquantum quod non suum est, scilicet docendi auctoritatem, sibi usurpant, Is. I, 23: principes tui infideles,
socii furum, et latrones, quia per pravam doctrinam occidunt; Matth. XXI, 13: vos autem fecistis illam
speluncam latronum; Oseae VI, V. 9: particeps latronum interficientium in via pergentes. Sed eos, scilicet fures
et latrones, oves, praedestinatae, non audierunt, scilicet perseveranter; alias non fuissent de ovibus Christi, quia
alienum non sequuntur, sed fugiunt ab eo: ut dicitur supra eodem.
Hoc etiam praecipitur Deut. XIII, 3: non audias verba illius prophetae aut somniatoris.
Ego sum Ostium. Hic manifestat expositionem, et primo expositionem Ostii; secundo furis, ibi fur non venit.
Circa primum duo facit.
Primo resumit quod intendit exponere; secundo exponit.
209

