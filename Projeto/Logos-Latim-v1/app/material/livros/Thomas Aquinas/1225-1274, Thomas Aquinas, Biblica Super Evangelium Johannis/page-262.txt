iniquitatem committere cogitabat; Ps. XL, 10: qui manducat panes meos, magnificavit super me
supplantationem.
Secundo vero ut reddatur magis admirabilis caritas Christi, qui licet hoc sciret, tamen ei caritatis et humilitatis
praebens officium, eius pedes lavit; Ps. Cxix, 6: cum his qui oderunt pacem eram pacificus.
Sed numquid diabolus aliquid mittere potest in cor hominis? videtur quod sic. In Ps. Lxxvii, 49 enim dicitur:
immissiones per Angelos malos.
Sed ad hoc dicendum, quod id dicitur esse in corde hominis quod est in cogitatione et voluntate eius, unde quod
dicitur cum iam misisset in cor etc. Intelligendum est, idest, in voluntate eius.
Sed sic mittere in cor, potest esse dupliciter.
Directe; et sic solus ille potest aliquid mittere in cor hominis qui habet potestatem movendi interius voluntatem
eius: et hoc potest solus Deus; et ideo solus ipse potest directe in voluntatem hominis imprimere; Prov. XX, 1:
cor regum in manu, idest in potestate, Domini; quocumque voluerit inclinabit illud. Quia vero voluntas movetur
ab exteriori obiecto sicut a bono apprehenso, inde est quod qui suggerit aliquid esse bonum, dicitur illud mittere
in cor hominis, indirecte faciendo ipsum apprehendere aliquid ut bonum, ex quo voluntas movetur. Sed hoc
contingit dupliciter, quia, aut suggerendo exterius: et hoc modo etiam homo potest in cor aliquid mittere; aut
suggerendo interius: et hoc modo immittit diabolus. Nam vis imaginativa cum sit corporalis, quando Deus
permittit, subiecta est potestati Daemonis.
Unde, sive vigilando sive dormiendo, format in ea aliquas species, ex quibus apprehensis movetur voluntas
hominis ad aliquid appetendum.
Sic ergo immittit diabolus in cor hominis, non directe per modum moventis, sed indirecte per modum
suggerentis.
Consequenter cum dicit sciens quia omnia dedit ei pater in manus, agit de dignitate facientis. Quia Eccli. III, 20,
dicitur: quanto maior es, humilia te, ideo evangelista dicturus de Christi humilitate, praemittit eius maximam
dignitatem; et hoc quantum ad quatuor.
Primo quantum ad scientiam; et quantum ad hoc dicit sciens quia omnia dedit ei pater in manus. Talia enim sunt
spiritualia dona, quod data non ignorantur; I Cor. II, 12: nos spiritum non huius mundi accepimus, sed spiritum
qui ex Deo est, ut sciamus quae a Deo donata sunt nobis. Et ideo Christus sciebat ea quae sibi data erant a Deo.
Hoc autem ideo dicit ut humilitas magis sit commendabilis.
Quandoque enim contingit quod aliquis magnae dignitatis est, et tamen, propter simplicitatem suam, dignitatem
suam non recognoscit. Talis ergo si faceret aliquid humile, non reputaretur sibi ad magnam laudem, secundum
illud Cant. I, 7: si ignoras te, pulcherrima inter mulieres. Sed si aliquis cognoscit suae dignitatis statum, et tamen
affectus eius ad humilia inclinatur, eius humilitas est commendanda. Et ideo dicit evangelista sciens quia omnia
dedit ei pater in manus, tamen non omisit quae humilia sunt facere.
Secundo quantum ad potestatem quia omnia dedit ei pater in manus, idest, in potestate eius. Dedit Deus Christo
homini ex tempore, quae tamen fuerant in potestate filii ab aeterno; Matth. Ult., 18: data est mihi omnis potestas
in caelo et in terra. Dicit autem omnia dedit ei pater in manus, propter duo: ut ostendat quod Christus non invitus
patiebatur. Nam si omnia erant in manu eius, idest in potestate, manifestum est quod eius adversarii inde nihil ei
contra eius voluntatem facere poterant. Secundo, quia quando aliquis parvi momenti exaltatur, de facili superbit,
nec aliquid humile facit, ne videatur derogare suae dignitati; sed qui in magno statu existens exaltatur, non
negligit humilia: et ideo de dignitate Christi mentionem facit.
Tertio quantum ad nobilitatem eius, et quantum ad hoc dicit quia a Deo exivit, et ad Deum vadit; Sap. VIII, 3:
contubernium habens Dei.
Quarto quantum ad sanctitatem, quia ad Deum vadit. In hoc est sanctitas hominis quod ad Deum vadat. Et hoc
ideo ponit infra, quia ex quo ipse ad Deum vadit, proprium est sibi alios ad Deum reducere: quod quidem
specialiter fit per humilitatem et caritatem; et ideo humilitatis et caritatis eis exemplum praebuit.
|#2 Lectio 2
Postquam evangelista commendavit Christi maiestatem hic commendat eius humilitatem, quam ostendit in
pedum ablutione. Et primo praemittitur praeparatio Christi ad humilitatis obsequium; secundo describitur ipsum
obsequium, ibi Deinde misit aquam in pelvim etc..
Circa primum sciendum est, quod Christus in humilitatis obsequio se ministrum exhibet, secundum illud Matth.
XX, V. 28: filius hominis non venit ministrari, sed ministrare, et dare animam suam redemptionem pro multis.
Ad bonum autem ministrum tria requiruntur.
Primo quod sit circumspectus ad omnia videnda quae deesse possunt ministerio, et hoc maxime impediretur si
sederet vel iaceret: unde ministrorum est stare; et ideo dixit surgit a coena. Luc. XXII, 27: quis maior est, qui
recumbit, an qui ministrat? secundo, quod sit expeditus ut possit omnia congrue peragere quae necessaria sunt
ministerio: et ad hoc multum impedit vestium multitudo; et ideo Dominus ponit vestimenta sua. Quod quidem
significatum est Gen. XVII, 23, quod Abraham elegit expeditos vernaculos. Tertio, quod sit promptus ad
serviendum, ut scilicet omnia habeat quae ad ministerium necessaria sunt. Lc. X, V. 40, dicitur de martha, quod
satagebat circa frequens ministerium. Et inde est quod Dominus cum accepisset linteum praecinxit se, ut sic
262

