appetitus, tamen sitiet iterum, quia insatiabilis est delectationis appetitus; Prov. XXIII, 35: quando evigilabo, et
rursus vina reperiam? sed qui biberit ex hac aqua, scilicet spirituali, quam ego dabo ei, non sitiet in aeternum; Is.
Penult., 13: servi mei bibent, et vos sitietis.
Sed contra. Eccli. XXIV, 29, dicitur: qui bibunt me, adhuc sitient. Quomodo ergo non sitiet in aeternum qui
biberit ex hac aqua, scilicet divina sapientia, cum ipsa sapientia dicat: qui bibunt me, adhuc sitient? sed
dicendum, quod utrumque verum est: quia qui bibit ex aqua quam Christus dat et sitit adhuc et non sitit; sed qui
bibit ex aqua corporali, sitiet iterum: et hoc propter duo. Primo, quia aqua materialis et carnalis non est perpetua,
nec causam perpetuam habet, sed deficientem: unde et effectus oportet quod cesset; Sap. V, 9: transierunt haec
omnia quasi umbra etc.. Aqua vero spiritualis causam perpetuam habet, scilicet spiritum sanctum, qui est fons
vitae, numquam deficiens: et ideo qui ex ea bibit, non sitiet in aeternum; sicut qui haberet in ventre fontem aquae
vivae, non sitiret unquam.
Alia ratio est, quia differentia est inter rem spiritualem et temporalem. Licet enim utraque generet sitim, tamen
aliter et aliter: quia res temporalis habita, causat quidem sitim non sui ipsius, sed alterius rei; spiritualis vero
tollit sitim alterius rei, et causat sui ipsius sitim. Cuius ratio est, quia res temporalis antequam habeatur,
aestimatur magni pretii et sufficiens; sed postquam habetur, quia nec tanta, nec sufficiens ad quietandum
desiderium invenitur, ideo non satiat desiderium, quin ad aliud habendum moveatur. Res vero spiritualis non
cognoscitur, nisi cum habetur Apoc. II, 17: nemo novit nisi qui accipit.
Et ideo non habita, non movet desiderium; sed cum habetur et cognoscitur, tunc delectat affectum et movet
desiderium, non quidem ad aliud habendum, sed quia imperfecte percipitur propter recipientis imperfectionem,
movet ut ipsa perfecte habeatur.
Et de hac siti dicitur in Ps. XLI, 2: sitivit anima mea ad Deum fontem vivum. Sed haec sitis in mundo isto
usquequaque non tollitur, quia bona spiritualia in vita ista percipere non possumus; et ideo qui biberit ex hac
aqua, adhuc quidem sitiet eius perfectionem; sed non sitiet in aeternum, quasi ipsa aqua deficiat; quia, ut dicitur
in Ps. XXXV, 9: inebriabuntur ab ubertate domus tuae. In vita autem gloriae, ubi beati perfecte bibunt aquam
divinae gratiae, non sitient in aeternum; matth. c. V, 6: beati qui esuriunt et sitiunt iustitiam, scilicet in mundo
isto, quia saturabuntur in vita gloriae.
Consequenter cum dicit sed aqua quam ego dabo ei, fiet in eo fons aquae salientis in vitam aeternam, ostendit
doctrinam suam esse aquam vivam ex motu ipsius aquae; unde dicit, quod est fons decurrens, Ps. XIV, 5:
fluminis impetus laetificat civitatem Dei.
Sed alius est cursus aquae materialis, scilicet Deorsum, alius istius spiritualis, quia ducit sursum; et ideo dicit:
dico, quod talis est aqua materialis quod non tollit sitim, sed aqua quam ego do, non solum sitim aufert, sed est
viva quia est coniuncta fonti; unde dicit quod fiet in eo fons: fons, inquam perducens per bona opera ad vitam
aeternam.
Ideo dicit aquae salientis, idest salire facientis, in vitam aeternam, ubi non est sitis, infra c. VII, 38: qui credit in
me, flumina, scilicet bonorum desideriorum, de ventre eius fluent aquae vivae; Ps. XXXV, 10: apud te est fons
vitae.
Consequenter cum dicit dixit ad eum mulier, agitur de petitione doni: et primo ponitur modus percipiendi ipsum
donum; secundo convincitur mulier, ibi dixit ei Jesus: bene dixisti etc..
Modus percipiendi, ut dictum est, est per orationem et petitionem: et ideo primo ponitur petitio mulieris; secundo
responsio Christi, ibi dixit ei Jesus, vade etc..
Quantum ad primum notandum, quod mulier ista in exordio collationis mutuae, Christum non vocavit Dominum,
sed simpliciter Iudaeum, dicens: quomodo tu, Iudaeus cum sis, bibere a me poscis? hic vero statim cum audit
eum fore sibi utilem, et aquam dare posse, Dominum eum vocat; unde dixit ad eum mulier: Domine>, da mihi
hanc aquam. Quia enim hoc carnaliter intelligebat, et duplici corporali necessitate tenebatur, scilicet sitis et
laboris, veniendo ad puteum et portando, ideo aquam petens, haec duo allegat, dicens quo ad primum, ut non
sitiam; et quo ad secundum, neque veniam huc haurire. Naturaliter enim homo laborem refugit; Ps. Lxxii, 5: in
labore hominum non sunt.
Dixit ei Jesus: vade, etc.. Hic ponitur responsio Domini. Sed sciendum est, quod Dominus respondebat
spiritualiter, sed mulier intellexit carnaliter: et ideo potest hoc dupliciter exponi. Uno modo secundum
chrysostomum, qui dicit, quod Dominus volebat dare aquam spiritualis doctrinae non sibi soli, sed specialiter
viro suo; quia, ut dicitur I cor. c. XI, 3, caput mulieris vir, et ideo voluit ut praecepta Dei ad mulierem per virum
devenirent, I Cor. XIV, 35, dicitur quod si mulier aliquid addiscere vult, domi virum interroget.
Et ideo dicit vade, voca virum tuum, et veni huc; et tunc cum eo et per eum dabo tibi.
Alio modo, secundum Augustinum, exponitur mystice. Nam sicut de aqua Dominus figurative loquebatur, ita de
viro. Vir autem iste, secundum Augustinum, est intellectus: nam voluntas parit et concipit a VI apprehensiva
movente eam: unde voluntas est sicut mulier; ratio vero movens voluntatem est vir eius. Quia ergo mulier, idest
voluntas, prompta erat ad recipiendum, sed non movebatur ab intellectu et ratione, ut specialiter hoc intelligeret
sed adhuc sub sensu detinebatur, ideo Dominus dixit ei vade, tu sensualis, voca virum tuum, idest, rationabilem
intellectum advoca, quo spiritualiter et intelligibiliter intelligas quod modo carnaliter sapis; et veni huc,
intelligendo ducta ratione.
92

