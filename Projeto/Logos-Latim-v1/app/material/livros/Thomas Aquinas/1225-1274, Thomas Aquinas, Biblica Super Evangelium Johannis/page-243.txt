Primo ponitur devotio turbarum visitantium; secundo exagitatur concitatus zelus Pharisaeorum invidentium, ibi
cogitaverunt autem principes sacerdotum.
Prima pars dividitur in duas.
In prima ponitur turbarum visitatio; in secunda subditur visitationis occasio.
Quantum ad primum dicit cognovit ergo turba multa ex Iudaeis quia Jesus illic esset, in bethania, et venerunt, ad
quod Dominus invitat, Matth. XI, 28: venite ad me omnes qui laboratis, et onerati estis, et ego reficiam vos. Et
ideo ubi scimus esse eum, debemus festinanter accedere.
Causa autem visitationis ponitur duplex.
Una, ut fruerentur visione et doctrina Christi; alia, ut viderent Lazarum. Et hoc propter duo. Primo, quia illud
quod factum erat circa ipsum, inquantum quatriduanus in monumento suscitatus fuit, valde mirabile erat; et hoc
homines videre desiderant. Ps. Cxxxviii, V. 14: mirabilia opera tua, et anima mea cognoscet nimis; idest,
laborabit ad cognoscendum.
Secundo, quia sperabant Lazaro referente, aliquod de alia vita perpendere et audire; cuius cognitionis desiderium
innatum est hominibus. Hoc autem est contra illud quod stulti dicunt, Sap. II, 1: exiguum, et cum taedio est
tempus vitae nostrae, et non est refrigerium in fine hominis; et non est qui agnitus sit reversus ab inferis. Ecce
enim Lazarus, quem suscitavit a mortuis, ab inferis rediit.
Concitatum autem zelum Pharisaeorum invidentium ponit, dicens cogitaverunt autem principes sacerdotum ut et
Lazarum interficerent, in quo videbantur obviare Deo: ipse enim vivificavit Lazarum, et isti volebant occidere.
Iob XV, 26: cucurrit adversus eum erecto collo, et pingui cervice armatus est. Ratio autem zeli ponitur quia multi
propter illum abibant ex Iudaeis, et credebant in Jesum.
Sed contra. Christus multos sanaverat, puta paralyticum, supra V, 5 s. Caecum natum supra IX, 1 s., quare
Lazarum tantum volebant occidere? ad quod chrysostomus quatuor rationes assignat. Unam, quia istud
miraculum erat evidentius, coram multis factum, et inopinabile videre mortuum quatriduanum, ambulantem et
loquentem. Alia ratio erat, quia Lazarus persona insignis erat, caecus autem persona ignobilis: unde et eiecerunt
eum de templo. Tertia ratio est, quia miraculum istud factum est imminente festivitate, quando totus populus
Iudaeorum ad diem festum conveniens admirabantur, et dimittentes festivitates, bethaniam veniebant. Quarta
ratio, quia in aliis Christi miraculis nitebantur criminari violationem sabbati, et per hoc ab eo turbas abducere;
sed hic nihil tale facere poterant. Unde quia in nullo habebant conqueri contra Jesum, adversus Lazarum faciunt
conatum, tamquam haec esset potissima via ad miraculum occultandum. Prov. I, V. 16: pedes eorum ad malum
currunt, et festinant ut effundant sanguinem.
|#3 Lectio 3
Hic ponitur devotio turbae obviantis Christo, et primo ponitur obviatio turbarum; secundo zelus Pharisaeorum,
ibi Pharisaei autem dicebant etc..
Circa primum tria facit.
Primo ponitur turbae obviatio; secundo adventus Domini, ibi et invenit Jesus asellum etc.; tertio obviationis
causa, ibi testimonium ergo perhibebat turba.
Obviatio autem describitur quo ad quatuor. Primo quantum ad tempus, quia in crastinum, scilicet ab illo die de
quo dixerat ante sex dies Paschae, qui est decimus dies mensis. Et congruit figurae, Ex. XII, V. 3 ss. Ubi dicitur
quod agnus paschalis qui immolandus erat quartodecimo die ad vesperam, debebat accipi decimo die mensis.
Secundo describitur quantum ad personas obviantes, quia turba multa quae convenerat ad diem festum, per quod
significatur populorum multitudo qui convertendi erant ad Christum; Ps. VII, 8: synagoga populorum
circumdabit me. Dicit autem ad diem festum, quia ad hoc fideles convertuntur ad Christum ut ad diem festum
caelestis ierusalem perveniant; Matth. VIII, 11: multi venient ab oriente et occidente, et recumbent cum
Abraham et Isaac et Iacob in regno caelorum.
Tertio describitur quantum ad motivum obviandi, quod est auditus de adventu Iesu; unde dicit cum audissent
quia venit Jesus ierosolymam. Ad Christum enim omnes fideles convertuntur propter auditum fidei; Rom. X, 17:
fides ex auditu, auditus autem per verbum Christi; Exod. IV, 31: audierunt filii Israel quod visitasset Dominus
filios Israel, et credidit populus.
Quarto describitur quantum ad modum obviandi: et primo quantum ad ea quae fecerunt, quia receperunt ramos
palmarum.
Palma enim, quae viriditatem suam conservat, significat victoriam, unde et apud antiquos triumphantibus in
signum victoriae dabatur. Et de martyribus triumphantibus legitur Apoc. VII, 9, quod palmae erant in manibus
eorum. Rami ergo palmarum, secundum Augustinum, laudes sunt, significantes victoriam, quia Dominus erat
mortem moriendo superaturus, in trophaeo crucis de diabolo mortis principe triumphaturus. Et processerunt
obviam ei; Amos, IV, 12: praeparare in occursum Dei tui, Israel.
Secundo quantum ad ea quae dixerunt, quia clamabant: hosanna, benedictus qui venit in nomine Domini rex
Israel. Ubi ponit petitionem, et laudem. Petitionem quidem cum dicunt hosanna, idest, salva obsecro quasi
dicant. Hosy, quod est salva et Anna, quod est obsecro. Quod, secundum Augustinum, non est verbum, sed

243

