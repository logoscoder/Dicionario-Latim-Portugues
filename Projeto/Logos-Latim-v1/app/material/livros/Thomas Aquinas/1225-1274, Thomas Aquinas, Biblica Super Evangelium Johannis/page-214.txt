Secundum est unitas caritatis; et quantum ad hoc dicit et fiet unum ovile; idest, ex duabus gentibus, Iudaico et
gentili populo, una ecclesia fidelium; Eph. IV, 5: una fides; et Eph. II, 14: ipse est pax nostra qui facit utraque
unum.
Tertium est unitas fidei: et quantum ad hoc dicit et unus pastor; Ez. XXXVII, 24: et pastor unus erit ovium
eorum, scilicet Iudaeorum et gentilium.
Hic Dominus manifestat suam probationem, et primo manifestat causam signi; secundo signum, seu effectum,
ibi nemo tollit eam a me; tertio ostendit eam esse convenientem, ibi hoc mandatum accepi a patre meo.
Causam autem mortis dicit Dominus esse notitiam quam habet de patre, dicens: sicut novit me pater, et ego
agnosco patrem, et animam meam pono pro ovibus meis. Unde hoc exponens dicit propterea pater me diligit: ex
quo patet quod pater novit eum notitia approbationis, propterea, inquam, quia ego pono animam meam, ut iterum
sumam eam.
Sed numquid mors est causa paternae dilectionis? videtur quod non, quia temporale non est causa aeterni: mors
autem Christi est temporalis, dilectio vero Dei ad Christum est aeterna etc..
Respondeo. Dicendum quod Christus hic loquitur de dilectione patris ad eum, sed inquantum est homo: et sic
haec littera dupliciter potest legi. Uno modo ut ly quia teneatur causaliter, alio modo ut designet terminum vel
signum dilectionis.
Si quidem teneatur causaliter, tunc est sensus: quia ego pono animam meam, idest sustineo mortem, propterea
pater diligit me; idest, effectum dilectionis mihi dat, scilicet claritatem et exaltationem corporis; Phil. II, V. 8:
factus est obediens usque ad mortem, mortem autem crucis; propter quod et Deus exaltavit illum, et donavit illi
nomen quod est super omne nomen.
Sed contra hoc videtur esse, quia bona opera non possunt esse meritoria divinae dilectionis.
Cum enim opera nostra intantum meritoria sint, inquantum caritate informantur, secundum quod dicitur I Cor.
XIII, 3: si distribuero omnes facultates meas in cibos pauperum, caritatem autem non habeam, nihil mihi prodest,
et Deus praeveniat etiam nos in amando: I Io. IV, 10: in hoc est caritas, non quasi dilexerimus Deum, sed
quoniam ipse prior dilexit nos, manifestum est quod sua dilectio praecedit omne meritum nostrum.
Sed ad hoc dicendum, quod ipsam Dei dilectionem nullus mereri potest; sed effectum divinae dilectionis, qui est
augmentum gratiae, et collatio boni gloriae, quem ex dilectione sua nobis Deus confert, mereri possumus per
bona opera nostra. Unde possumus dicere, quod Deus propterea hunc vel illum hominem diligit, idest ei effectum
suae dilectionis impendit, quia implet eius mandata.
Et sic possumus dicere de Christo homine, quod propterea pater diligit eum, idest, exaltavit, et dedit illi
claritatem gloriae, quia posuit animam suam ad mortem.
Si vero ly quia importet terminum dilectionis, tunc est sensus: propterea me pater diligit, idest ad hoc me pater
dilexit, ut animam meam ponerem. Quasi dicat: pater sua dilectione, quam habet ad me, ordinavit ut per
passionem meam redimerem genus humanum; Rom. VIII, 32: proprio filio suo non pepercit, sed pro nobis
omnibus tradidit illum.
Si autem ly quia designet signum dilectionis, tunc est sensus: propterea pater me diligit, quia ego pono animam
meam. Quasi dicat: hoc signum est quod pater me diligat, quia pono animam meam, ut iterum sumam eam; idest,
faciens mandata eius et voluntatem suam, sustineo mortem. Evidens enim signum dilectionis est quod homo ex
caritate faciat Dei mandata.
Hic exponit effectum signi: quod quidem signum erat, ubi dixit animam meam pono pro ovibus meis, exponens
quomodo eam ponit, et primo excludit violentiam; secundo subiungit eius potestatem.
Violentiam quidem excludit, quae alicui posset fieri in auferendo vitam: quae Christo non fuit facta. Et quantum
ad hoc dicit nemo tollet eam, scilicet animam meam, per violentiam, sed ego pono eam, propria virtute, scilicet a
meipso; Is. XLIX, 24: numquid tolletur a forti praeda? sed numquid Iudaei non intulerunt Christo violentiam?
intulerunt quidem quantum in eis fuit, sed in Christo non fuit illa violentia, quia, quando voluit, eam sponte
posuit.
Unde supra VIII, 30, dicitur, quod Iudaei volentes eum apprehendere, non potuerunt, quia nondum venerat hora
eius, voluntaria scilicet, non qua cogeretur mori, sed qua dignaretur occidi: ut dicit Augustinus.
Potestatem autem eius subiungit cum dicit potestatem habeo ponendi eam.
Circa quod sciendum est, quod cum unio animae et corporis sit naturalis, separatio eorum est naturalis. Et licet
causa huius separationis et mortis possit esse voluntaria, tamen mors in hominibus semper est naturalis.
In nullo autem puro homine natura subditur voluntati, cum sicut voluntas, ita et natura sit a Deo; et ideo mors
cuiuslibet puri hominis oportet quod sit naturalis. In Christo autem natura sua et tota alia natura subditur
voluntati eius, sicut artificiata voluntati artificis. Et ideo secundum voluntatis suae placitum, potuit animam
ponere cum voluit, et iterum eam sumere: quod nullus purus homo facere potest, licet voluntarie causam mortis
sibi possit inferre. Et inde est quod centurio videns eum non naturali necessitate mori, sed sua dum clamans voce
magna emisit spiritum: Matth. XXVII, 50 recognovit in eo virtutem divinam dicens: vere filius Dei erat iste.
Unde et apostolus I cor. c. I, 18: verbum crucis pereuntibus stultitia est: his autem qui salvi fiunt, idest nobis,
virtus Dei est. Idest in ipsa morte Christi, manifestata est virtus potestatis eius.

214

