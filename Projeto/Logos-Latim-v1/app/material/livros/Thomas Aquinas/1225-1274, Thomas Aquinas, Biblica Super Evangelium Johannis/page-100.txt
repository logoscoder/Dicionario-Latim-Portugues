per considerationem, vel oculos etiam corporis, et videte regiones, quoniam albae sunt iam ad messem: quia
scilicet tota regio plena erat Samaritanis ad Christum exeuntibus.
Hoc autem quod dicit albae sunt, metaphoricum est: cum enim segetes dealbatae sunt, signum est quod sunt
praeparatae ad messem. Nihil aliud per hoc significare voluit quam quod homines ad salutem et susceptionem
verbi parati erant ei. Unde dicit videte regiones, quia non solum Iudaei, sed etiam gentiles parati sunt ad fidem.
Matth. c. IX, 37: messis quidem multa, operarii autem pauci. Et sicut messes dealbantur propter praesentiam
solis aestivo tempore magis ferventis, ita et homines per adventum solis iustitiae, scilicet Christi, et
praedicationem atque virtutem suam, praeparabantur ad salutem.
Et de isto sole dicitur Mal. IV, 2: vobis timentibus nomen meum orietur sol iustitiae.
Et inde est quod tempus adventus eius dicitur tempus plenitudinis; Gal. IV, 4: cum ergo venit plenitudo temporis,
misit Deus filium suum.
De secunda autem collectione messis, idest veritatis in anima, exponit Origenes, qui dicit, quod tot fructus
veritatis colligit in messe, quot quis veritates cognoscit.
Et vult, quod totum hoc quod dicitur nonne vos dicitis quoniam adhuc quatuor menses sunt et messis venit? et
ecce dico vobis: levate oculos vestros, et videte regiones, quia albae sunt iam ad messem, intelligatur parabolice
dictum. Et secundum hoc duo facit Dominus in verbis istis. Primo ponit falsam opinionem quorumdam; secundo
excludit eam, ibi ego dico vobis.
Opinio namque quorumdam erat quod nulla veritas alicuius rei haberi possit ab homine et ex hoc derivata est
haeresis academicorum dicentium nihil pro certo sciri posse in vita ista; iuxta quod dicitur Eccle. VII, V. 24:
cuncta tentavi in sapientia. Dixi: sapiens efficiar. Illa autem recessit a me multo magis quam fuerat. Hanc ergo
opinionem tangit Dominus, dicens nonne vos dicitis, quoniam adhuc quatuor menses sunt, et messis venit? idest,
tota vita praesens, in qua homo quatuor elementis deservit, finiri oportet ut post eam collectio veritatis habeatur
in alia vita.
Sed hanc opinionem consequenter excludit cum dicit: non est ita; sed ecce dico vobis: levate oculos vestros. Hoc
enim in sacra Scriptura dici consuevit quandocumque aliquod subtile et altum considerandum praecipitur, Is. XL,
26: levate in excelsum oculos vestros, et videte quis creavit haec. Nam oculi quando non sunt elevati a terrenis,
vel a concupiscentia carnali, non sunt idonei ad cognitionem spiritualis fructus: nam quandoque deprimuntur ad
terrena, retracti a consideratione divinorum, secundum illud Ps. XVI, 11: oculos suos statuerunt declinare in
terram, quandoque excaecantur per concupiscentiam, Dan. XIII, 9: et declinaverunt oculos suos, ut non viderent
caelum, neque recordarentur iudiciorum Dei.
Dicit ergo levate oculos vestros, et videte regiones, quoniam albae sunt iam ad messem, idest, ita dispositae,
quod ex eis veritas sciri potest: nam per regiones specialiter intelliguntur omnia ex quibus veritas accipi potest.
Et hae specialiter sunt Scripturae.
Infra V, 39: scrutamini Scripturas... Quia ipsae testimonium perhibent de me.
Et hae regiones erant quidem in veteri testamento; sed non erant albae ad messem, quia homines non poterant ex
eis spiritualem fructum accipere quousque Christus venit, qui eas dealbavit, aperiendo eorum intellectum; Lc.
Ult., 45: aperuit illis sensum, ut intelligerent Scripturas. Item creaturae sunt messes, ex quibus colligitur fructus
veritatis; ad Rom. I, 20: invisibilia Dei per ea quae facta sunt, intellecta conspiciuntur. Sed tamen gentiles qui
earum cognitioni insistebant, erroris potius quam veritatis fructus ex eis colligebant: quia, ut ibidem dicitur,
servierunt creaturae potius quam creatori. Et ideo nondum albae erant; sed Christo veniente, albae factae sunt ad
messem.
Consequenter cum dicit et qui metit, mercedem accipit, agit de messoribus: et circa hoc primo ponit messorum
praemium; secundo inducit proverbium, ibi in hoc enim est verbum verum; tertio exponit, idest adaptat ipsum,
ibi ego misi vos metere.
Quantum ad primum notandum est quod Dominus exponens supra quod de aqua dixerat spirituali, proposuit
conditionem, per quam aqua spiritualis differt a corporali: quia scilicet qui biberit ex aqua corporali sitiet iterum
qui vero biberit ex aqua spirituali non sitiet in aeternum. Eodem modo etiam hic exponens quod dicit de messe,
proponit quod dissimile est inter messem corporalem et spiritualem; unde tria proponit.
Unum quidem secundum quod attenditur similitudo utriusque messis, scilicet quod qui metit tam in corporali
messe quam in spirituali, mercedem accipit. Ille autem metit spiritualiter, qui congregat fideles in ecclesia, vel
qui colligit fructus veritatis in anima sua.
Et uterque mercedem accipit, secundum illud I Cor. III, 8: unusquisque propriam mercedem accipiet secundum
suum laborem.
Duo alia proponit, secundum quae attenditur dissimilitudo. Primo quidem, quia fructus messoris, qui metit
messem corporalem, pertinet ad vitam corporalem; sed fructus eius qui metit messem spiritualem, pertinet ad
vitam aeternam. Et ideo dicit et congregat, ille scilicet qui metit spiritualiter, fructum in vitam aeternam, scilicet
fideles qui ad vitam aeternam pervenerint; Rom. VI, 22: habetis fructum vestrum in sanctificationem, finem vero
vitam aeternam. Vel ipsam cognitionem et expositionem veritatis per quam homo acquirit vitam aeternam. Eccli.
XXIV, V. 31: qui elucidant me, vitam aeternam habebunt.

100

