Primo ostendit quod de plenitudine eius accepimus; secundo necessitatem accipiendi ostendit, ibi quia lex per
Moysen data est etc..
Dicit autem primo quod accepimus de plenitudine Christi hoc quod dico et gratiam pro gratia.
Sed per hoc quod ponitur, cogimur intelligere quod de plenitudine eius accepimus gratiam, et pro illa gratia
accepimus aliam; et ideo videndum est quae sit prima gratia, pro qua secundam accepimus, et quae ipsa secunda.
Secundum chrysostomum autem, prima gratia, quam totum genus humanum accepit, fuit gratia veteris testamenti
accepta in lege, quae quidem magna fuit, iuxta illud Prov. IV, V. 2: donum bonum tribuam vobis etc.. Magnum
enim fuit quod hominibus idolatris data sunt praecepta a Deo, et unius veri Dei vera cognitio; Rom. III, 1: quid
amplius Iudaeo, aut quae utilitas circumcisionis? multum quidem per omnem modum. Primum quidem quia
credita sunt eis eloquia Dei. Pro gratia ergo ista, quae prima fuit, secundam longe meliorem accepimus; Zach.
IV, 7: exaequabit gratiae.
Sed numquid non sufficiebat prima gratia? respondeo dicendum, quod non, quia per legem solum cognitio
peccati datur, non ablatio.
Neminem enim ad perfectum adduxit lex, Hebr. VII, 19. Et ideo erat necesse quod alia gratia peccata auferens, et
reconcilians Deo, veniret.
Et ideo dicit quia lex per Moysen data est; gratia et veritas per Jesum Christum facta est. Ubi evangelista praefert
Christum legislatori Moysi, quem baptista sibi praetulerat. Moyses autem reputabatur maximus prophetarum;
Deut. Ult., 10: non surrexit ultra propheta in Israel sicut Moyses.
Praefert autem eum Moysi, quantum ad excellentiam et dignitatem operum quia per Moysen lex data est; et
horum duorum, tantum unum excellit alium, quantum figuratum excellit figuram et veritas ipsam umbram.
Umbram enim habuit lex futurorum bonorum etc.; Hebr. X, 1. Item excellit quantum ad modum operandi: quia
lex data est per Moysen, sicut ut per proponentem, non per facientem; quia, solus Dominus est legifer noster: Is.
XXXIII, V. 22. Gratia autem, et veritas facta est per Christum, sicut per Dominum et auctorem veritatis et
gratiae, ut supra expositum est.
Secundum Augustinum vero, prima est iustificans et praeveniens, quae non datur nobis ex operibus; Rom. XI, 6:
si autem gratia, iam non ex operibus. Pro ista ergo gratia, scilicet imperfecta, accepimus aliam gratiam
consummatam, scilicet aeternae vitae.
Et quamvis aeterna vita aliquo modo meritis acquiratur, tamen quia principium merendi in omnibus est gratia
praeveniens, ideo vita aeterna dicitur gratia; Rom. VI, 23: gratia Dei vita aeterna. Et, ut breviter concludatur,
quicquid praevenienti gratiae de gratia additur, totum gratia pro gratia dicitur.
Necessitas autem secundae gratiae est ex insufficientia legis, quae ostendebat quid faciendum et quid cavendum
erat; sed ad implendum ea quae praecipiebat, non praebebat auxilium; immo per occasionem operabatur mortem
quae tamen videbatur fuisse ad vitam; apostolus, Rom. VII, 10, et II Cor. III, V. 9, dicit, legem ministram fuisse
mortis: nam si ministratio damnationis in gloria est, multo magis abundat ministerium iustitiae in gloria. Item
promittebat auxilium gratiae, sed non solvebat, quia neminem ad perfectum adducit lex, ut dicitur Hebr. VII, 19.
Item per sacrificia et caeremonias veritatem novae gratiae figurabat, ipso suo ritu clamans eam figuram; et ideo
necesse fuit quod Christus veniret, qui per mortem propriam alienas mortes perimeret, et conferret auxilium
novae gratiae, ut faciliter et delectabiliter adimpleremus praecepta, et moreremur transgressioni et conversationi
antiquae; Rom. VI, 6: vetus homo noster simul crucifixus est etc..
Item ut manifestaretur veritas figurarum contentarum in lege, et ut promissiones factae patribus solverentur; II
Cor. I. Vel aliter, veritas per Christum facta est, quantum ad sapientiam et veritatem occultam a saeculis, quam
veniens in mundum aperte docuit, infra XVIII, V. 37: in hoc natus sum, et ad hoc veni in mundum, ut
testimonium perhibeam veritati.
Sed si ipse Christus est veritas, ut infra XIV, 6 dicitur, quomodo per ipsum facta est veritas, cum nihil possit fieri
a seipso? respondeo, dicendum est, quod ipse est per suam essentiam veritas increata; quae aeterna est, et non
facta, sed a patre est genita; sed per ipsum factae sunt omnes veritates creatae, quae sunt quaedam participationes
et refulgentiae primae veritatis, quae in animabus sanctis relucent.
|#11 Lectio 11
Supra evangelista ostendit quomodo gratiam apostoli acceperunt a Christo, eo faciente; hic ostendit quomodo
acceperunt ab ipso eam docente.
Et circa hoc tria facit.
Primo ostendit huius doctrinae necessitatem, dicens Deum nemo vidit unquam; secundo doctoris ad docendum
eam facultatem, ibi unigenitus qui est in sinu patris; tertio ipsam doctrinam declarat, ibi enarravit.
Necessitas autem huius doctrinae erat defectus sapientiae in hominibus, quem quidem defectum evangelista
insinuabat per ignorantiam Dei, quae in hominibus abundabat, dicens Deum nemo vidit unquam.
Et hoc facit congrue: nam sapientia proprie in cognitione Dei, et divinorum consistit. Unde Augustinus dicit,
quod sapientia est divinarum rerum cognitio, sicut et scientia humanarum.
Quod autem hic dicit evangelista Deum nemo vidit unquam contrariari videtur pluribus auctoritatibus divinae
Scripturae. Dicitur enim Is. VI, 1: vidi Dominum sedentem super solium excelsum et elevatum; II Reg. VI, 2,
35

