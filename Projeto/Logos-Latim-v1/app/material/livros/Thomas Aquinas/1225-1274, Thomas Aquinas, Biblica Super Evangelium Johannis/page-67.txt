fuerunt dies in perfectione corporis Christi: nam ab octavo Kal. Aprilis in quo Christus fuit conceptus, et (ut
creditur) passus, usque ad octavum kal.
Ianuarii sunt tot dies, scilicet ducenti septuaginta sex, quod numerus surgit ex senario ducto in quadraginta et
sex.
Ex hoc etiam numero Augustinus (ut patet per Glossam) aliud intelligit mystice.
Dicit enim, quod ex litteris nominis Adam multiplicatis, secundum numerum quem more Graecorum ipsae
litterae important, surgit numerus quadraginta et sex. Nam a in Graeco secundum numerum importat unum, cum
sit prima littera in alphabeto; d vero secundum ordinem importat quatuor. Addito ergo uno quod importat a, et
quadraginta quod importat m, habemus quadraginta et sex. In quo significatur quod corpus Christi assumptum
est de corpore Adam.
Item secundum Graecos ex primis litteris acceptis ex nominibus quatuor partium mundi componitur hoc nomen
Adam: scilicet anathole, quod est oriens; disis quod est occidens; Arctos, quod est septemtrio; mesembria, quod
est meridies: in quo significatur quod Christus ex Adam carnem assumpsit, ut congreget electos suos a quatuor
partibus mundi; Matth. XXIV, 31: congregabit electos suos a quatuor ventis.
Consequenter cum dicit ille autem dicebat de templo corporis sui, ponitur intellectus signi verus, conceptus a
discipulis, et primo ponitur ipsorum intellectus; secundo vero unde apostoli hoc conceperunt, ibi cum ergo
surrexit etc..
Dicit ergo: Iudaei hoc dixerunt ignorantes, sed Christus non sic intelligebat, immo intelligebat de templo
corporis sui; et hoc est quod dicit ille autem dicebat de templo corporis sui. Qua autem ratione corpus Christi
dicatur templum, dictum est supra.
Et ex hoc Apollinaris occasionem erroris sumens, dixit, quod caro Christi esset materia inanimata, quia templum
est res inanimata.
Sed in hoc decipitur: quia cum dicitur quod corpus Christi est templum, est metaphorica locutio, in qua quidem
locutione non attenditur similitudo quantum ad omnia, sed quantum ad aliquid, scilicet quantum ad
inhabitationem, quod quidem refertur ad naturam, ut dictum est supra. Praeterea hoc manifeste apparet per
auctoritatem sacrae Scripturae, cum dicit ipse Christus: potestatem habeo ponendi animam meam.
Unde autem apostoli hunc verum intellectum conceperunt, ostendit consequenter evangelista, cum subdit cum
ergo surrexisset a mortuis, recordati sunt discipuli eius etc.. Nam ante resurrectionem difficile erat hoc
intelligere: primo quia per hoc ostendebatur quod in corpore Christi erat vera divinitas, alias non potuisset dici
templum; et hoc tunc temporis intelligere, humanam capacitatem excedebat.
Secundo quia in hoc facit mentionem de passione et resurrectione, cum dicit excitabo illud, quod nullus
discipulorum adhuc audierat. Unde quando Christus resurrectionem et passionem suam expressit apostolis,
Petrus hoc audiens, scandalizatus est, dicens: absit a te, Domine> (Matth. XVI, 22)p sed post resurrectionem,
quando iam plene cognoverant Christum esse Deum, per ea quae circa passionem et resurrectionem ostenderat,
et quando sacramentum resurrectionis ipsius didicerant tunc recordati sunt discipuli eius quia hoc dicebat de
corpore suo, et tunc crediderunt Scripturae, scilicet prophetarum; Oseae VI, 3: vivificabit nos post duos dies, et
tertia die suscitabit nos; ionae II, 1: erat ionas in ventre ceti tribus diebus et tribus noctibus.
Et inde est quod in ipsa die resurrectionis aperuit illis sensum ut intelligerent Scripturas. Et sermoni eius, quem
dixit Jesus, huic scilicet, solvite templum hoc, et in tribus diebus excitabo illud.
Analogice autem per hoc datur nobis intelligi, secundum Origenem, quod in ultima resurrectione naturae, erimus
Christi discipuli, quando in magna resurrectione totum corpus Iesu, idest ecclesia eius, certificabitur de his quae
nunc per fidem aenigmatice cognoscimus; et tunc recipiemus fidei complementum, videndo per speciem quod
nunc per speculum intuemur.
Consequenter cum dicit cum autem esset ierosolymis, ponit fructum consecutum ex signis, scilicet conversionem
aliquorum credentium: et circa hoc tria facit.
Primo proponit ipsos credentes, propter miracula; secundo ostendit quomodo Christus se habuit ad eos, ibi ipse
autem Jesus non credebat semetipsum eis; tertio rationem assignat ad hoc, ibi eo quod ipse nosset omnes.
Fructus autem qui provenit ex signis Jesu magnus est, quia multi crediderunt, et conversi sunt ad eum; et hoc est
quod dicit cum autem esset ierosolymis in Pascha, in die festo, multi crediderunt in nomine eius, idest in eum,
videntes signa quae faciebat.
Nota autem, quod dupliciter aliqui crediderunt. Quidam namque propter miracula visa, quidam vero propter
occultorum revelationem et prophetiam. Sed commendabiliores sunt qui propter doctrinam credunt, quia sunt
magis spirituales, quam qui propter signa, qui sunt grossiores et magis sensibiles.
Isti autem qui conversi sunt, sensibiles ostenduntur per hoc quod non propter doctrinam, sicut discipuli, sed
videntes signa quae faciebat, crediderunt in nomine eius. I Cor. XIV, V. 22: prophetiae datae sunt fidelibus etc..
Sed quaeritur hic quaenam signa viderunt facta a Iesu, cum nullum legamus eum tunc signum fecisse in
ierusalem.
Ad hoc potest dupliciter responderi, secundum Origenem. Uno modo quod multa signa facta sint a Jesu ibi tunc
temporis, quae hic non habentur; nam evangelistae scienter multa praetermiserunt de miraculis Christi, cum tot
fecerit quod non possent de facili scribi; infra ult., 25: multa quidem alia signa fecit Jesus: quae si scribantur per
67

