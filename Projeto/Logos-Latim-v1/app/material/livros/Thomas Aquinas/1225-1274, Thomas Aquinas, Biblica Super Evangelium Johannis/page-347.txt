Debuit ergo facere quod docuit. Sed hoc non fecit; immo, quod contrarium videtur, se excusavit.
Responsio. Dicendum, secundum Augustinum, quod dicta et praecepta sacrae Scripturae ex factis sanctorum
interpretari possunt et intelliguntur, cum idem spiritus sanctus qui inspiravit prophetis et aliis sacrae Scripturae
auctoribus, moverit sanctos ad opus.
Nam, sicut II Petr. I, 21 dicitur, spiritu sancto inspirati locuti sunt sancti Dei homines; ita Rom. VIII, 14, dicitur:
qui spiritu Dei aguntur, hi sunt filii Dei. Sic sacra Scriptura intelligenda est secundum quod Christus et alii sancti
servaverunt. Christus autem non praebuit isti aliam maxillam: nec Paulus, Act. XVI, 22 ss.. Unde non est
intelligendum quod Christus mandasset quod praeberent maxillam aliam corporalem ad litteram ei qui percutit
unam; sed hoc debet intelligi quantum ad praeparationem animi, quod si necesse fuerit, ita debet esse dispositus
ut non turbetur animo contra percutientem, sed paratus sit simile et etiam amplius sustinere. Et hoc Dominus
servavit, qui corpus suum praebuit occisioni. Sic ergo excusatio Domini utilis fuit ad nostram instructionem.
Hic ostenditur quomodo a pontifice mittitur ad alium pontificem, et primo ponitur Jesu missio; secundo
completur Petri negatio, ibi erat autem simon Petrus stans et calefaciens se.
Dicit ergo et misit eum Annas ligatum ad caipham pontificem, ad quem a principio ducebatur; sed causa quare
prius declinaverat illuc, expressa est supra. Sed attende Annae nequitiam: quia cum debuisset eum absolvere,
utpote sine culpa existentem, tamen eum ligatum misit.
Hic agitur de secunda negatione Petri et tertia, et primo ponitur negationis occasio; secundo Petri duplex negatio,
ibi dixerunt ergo ei etc.; tertio ponitur signi verborum Christi adimpletio, ibi et statim gallus cantavit etc..
Occasio autem secundae negationis Petri fuit mora cum ministris pontificis stantibus ad ignem. Nam
chrysostomus dicit: recedente Christo ad caipham, Petrus adhuc cum ministris remansit. Sic enim absorptus erat
a peccato post negationem, ut qui prius fervidus erat, iam non videbatur curare de Christo; Ier. VIII, 6: nullus est
qui agat poenitentiam super peccato suo, dicens, quid feci? et ideo dicit erat autem simon Petrus adhuc stans et
calefaciens se; quamvis Christus recesserit inde, immemor eius quod dicitur in Ps. I: beatus vir qui non abiit in
consilio impiorum.
Sed haec expositio stare non potest: quia sic sequeretur quod secunda et tertia negatio facta fuisset in absentia
Christi; quod est contra illud quod dicitur Lc. XXII, 61, quod post tertiam negationem Petri conversus Dominus
respexit Petrum.
Et ideo Augustinus aliter exponens, dicit quod evangelista loquitur per recapitulationem more suo, ut ostendat
continuationem et ordinem rei. Dixerat enim supra quod stabant servi et ministri ad prunas, quia frigus erat et
calefaciebant se, et, Petrus erat cum eis stans, et calefaciens se, et postea interposuit de examinatione Christi a
pontifice; et postmodum, ut continuet seriem, resumit quasi eadem verba dicens erat autem simon Petrus stans,
ante scilicet quam Christus mitteretur ad caipham.
Deinde ponitur duplex negatio Petri, cum dicit dixerunt ergo ei: numquid et tu ex discipulis eius es? et circa
utrumque ponuntur duo, scilicet negationis occasio, idest interrogatio, et ipsa negatio.
Sed hic occurrit duplex quaestio litteralis.
Nam Matth. XXVI, 71, loquens de secunda negatione dicit: exeunte autem illo ianuam, vidit eum alia ancilla, et
ait his qui erant ibi: et hic erat cum Jesu Nazareno. Et iterum negavit cum iuramento. Et sic videtur hic duplex
contrarietas. Quia Ioannes dixit Petrum negasse eo stante ad focum, matthaeus autem eo exeunte domum.
Alia contrarietas est: quia secundum matthaeum interrogatur ab alia ancilla, secundum Ioannem ab aliis, scilicet
multis, unde dicit dixerunt ergo ei: numquid et tu ex discipulis eius es? item etiam secundum Lucam solum ab
una interrogatur, unde lc. c. XXII, 59, dicitur: et intervallo facto quasi horae unius alius quidam affirmabat,
dicens: vere et hic cum illo erat.
Responsio. Dicendum, quod quando Petrus primo negavit, surrexit et exivit ianuam, et eo exeunte alia ancilla
interrogavit eum.
Vel dixit aliis, quia de illis erat, sicut refert matthaeus. Et sic negavit secundo. Et postmodum rediit Petrus ut
excusaret se de hoc etiam, et sedit cum aliis; quo sedente ibi, alii qui audierunt ab ancilla, iterum interrogaverunt
eum, ut dicit matthaeus. Vel unus primo, ut dicitur hic et postea alii multi.
Et sic negavit tertio.
Unde subditur de tertia negatione: dixit unus ex servis pontificis cognatus eius, cuius abscidit Petrus auriculam.
Iste tertius testimonium perhibuit, quia de visu unde dicit nonne ego te vidi in horto cum illo? iterum ergo Petrus,
facto intervallo horae unius, negavit, tertio.
Nec refert si alii evangelistae dicunt tertiam interrogationem factam a pluribus, Ioannes vero factam ab uno.
Potuit enim fieri ut iste, qui magis certus erat, interrogaret, et alios ad interrogandum incitaret. Multa enim circa
haec verba dicta sunt a circumstantibus, quorum unum commemorat evangelista unus, et alius aliud, cum non
esset eorum principalis intentio ad hoc, sed ad commemorandum verba Petri, et ostendendum veritatem eius
quod Dominus dixerat Petro; unde in verbis Petri omnes conveniunt; num.
XXIV, 13: quidquid Dominus dixerit, haec loquar.
Consequenter agit de signo commemorationis Christi: unde dicit et statim gallus cantavit, motus virtute divina,
ut medici esset completa praedictio, et aegroti convicta praesumptio.

347

