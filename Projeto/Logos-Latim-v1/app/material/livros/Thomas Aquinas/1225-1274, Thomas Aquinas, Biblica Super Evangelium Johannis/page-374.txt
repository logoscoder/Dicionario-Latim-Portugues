|#6 Lectio 6
Hic agitur de secunda apparitione Dominica, qua apparuit omnibus discipulis praesente thoma, et primo ponit
Christi apparitionem; secundo discipuli confirmationem, ibi Deinde dixit thomae etc.; tertio eorum quae dicta
sunt in evangelio, recapitulationem, ibi multa quidem et alia signa fecit Jesus etc..
Circa primum tria facit.
Primo describit apparitionis tempus; secundo manifestat personas quibus apparuit; tertio modum apparitionis
ostendit.
Tempus quidem, quia post dies octo, scilicet a die resurrectionis Dominicae, in cuius sero facta fuit prima
apparitio. Cuius quidem una ratio litteralis est, ut ostenderet etiam evangelista quod licet Christus pluries
apparuisset discipulis, non tamen continue conversatus est cum eis, cum non ad eumdem vivendi modum
surrexerit, sicut nec nos ad eamdem vitam resurgemus. Iob XIV, V. 14: cunctis diebus quibus nunc milito,
expecto donec veniat immutatio mea. Secundo ut thomas interim audiens a discipulis apparitionem
praecedentem, accendatur ad maius desiderium, et fidelior fieret ad credendum.
Alia ratio mystica est, quia huiusmodi apparitio illam designat qua nobis apparebit in gloria; I Io. III, 2: cum
apparuerit, similes ei erimus, quoniam videbimus eum sicuti est.
Quae quidem apparitio erit in octava aetate resurgentium.
Quibus autem apparuit ostendit subdens iterum erant discipuli eius intus, et thomas cum eis. Ubi notandum, quod
thomas solus hac apparitione indigebat; non tamen ei singulariter Dominus apparuit, sed in congregatione
existenti, ad designandum quod singularitates non sunt multum Deo acceptae, sed hi qui in communitate caritatis
existunt. Matth. XVIII, 20: ubi fuerint duo vel tres congregati in nomine meo, ibi sum in medio eorum. Similiter
etiam hi quibus nunc apparet non sunt collecti simul in unum; sic nec in ipsa apparitione simul omnes fuerunt;
sed in futura simul omnes erunt, ita quod nullus deerit. Matth. XXIV, 28: ubi fuerit corpus, illic congregabuntur
et aquilae.
Et infra: mittet Angelos suos cum tuba et voce magna, et congregabunt electos eius a quatuor ventis, a summis
caelorum usque ad terminos eorum.
Modum autem apparendi ostendit dicens venit Jesus ianuis clausis, et stetit in medio, et dixit eis, pax vobis: quod
supra est expositum. Nihilominus tamen ponit circa hoc tria: nam primo ponit modum veniendi, quia ianuis
clausis; quod miraculose factum est, ut dicit Augustinus, ex virtute qua super mare siccis pedibus ambulavit.
Secundo modum standi, quia in medio, ut ab omnibus videretur, et decebat ut in medio staret. Tertio modum
loquendi, quia pax vobis, scilicet reconciliationis, quam annuntiavit factam ad Deum. Rom. V, 10: reconciliati
sumus Deo per mortem filii eius; Col. I, 20: pacificans per sanguinem crucis eius sive quae in caelis sive quae in
terris sunt. Item aeternitatis et immortalitatis futuram, quam promisit eis habendam. Ps. Cxlvii, V. 14: qui posuit
fines tuos pacem. Item caritatis et unitatis, quam praecepit eis servandam.
Mc. IX, 49: pacem habete inter vos.
Hic ponitur confirmatio et revocatio discipuli dubitantis: in quo apparet secundum signum divinae pietatis, quod
electis suis in casu cito subvenit, licet cadant.
Cadunt enim electi aliquando, sicut et reprobi, sed differenter: quia reprobi franguntur; electis vero cito Dominus
supponit manum suam, ut resurgant. Ps. XXXVI, 24: cum ceciderit iustus, non collidetur, quia Dominus
supponit manum suam. Item: si dicebam, motus est pes meus, misericordia tua, Domine>, adiuvabat me.
Et ideo statim supponit thomae lapso manum, ita ut cum diceret nisi videro non credam, revocat dicens infer
digitum tuum huc.
Et circa hoc tria ponuntur.
Primo cicatricum exhibitio; secundo thomae confessio, ibi respondit thomas etc.; tertio tarditatis eius
reprehensio, ibi quia vidisti me, thoma, credidisti.
Notandum autem circa primum, quod thomas petiit conditiones ut crederet, scilicet videre et palpare cicatrices,
ut dictum est: et si hoc sibi fieret, promisit se crediturum.
Et ideo Dominus, cum haec diceret, praesentia suae divinitatis assistens, servatis illis conditionibus revocat eum.
Unde primo exhibet conditionem; secundo petit promissi solutionem, ibi noli esse incredulus, sed fidelis.
Conditio fuit palpare cicatrices, et ideo dicit infer digitum tuum.
Sed hic oritur dubitatio: quia in corporibus glorificatis nullus potest esse defectus, cicatrices autem sunt defectus
quidam: quomodo ergo fuerunt in corpore Christi? ad hoc respondet Augustinus in libro de symbolo, sic dicens:
posset autem de corpore suscitato et glorificato omnem maculam cuiuslibet cicatricis in suo corpore abstergere;
sed sciebat quare cicatrices in suo corpore servaret. Primo quidem ut demonstraret thomae non credenti, nisi
tangeret et videret; Deinde vero ad exprobrandum infidelibus et peccatoribus in iudicio. Non ut eis dicat sicut
thomae: quia vidisti me, credidisti: sed ut convincens eos dicat: ecce hominem quem crucifixistis, videte vulnera
quae infixistis, agnoscite latus quod pupugistis: quoniam et propter vos apertum est, nec tamen intrare voluistis.
Iuxta hoc etiam quaeritur, utrum in corporibus martyrum remaneant vestigia vulnerum? sed ad hoc similiter
respondet Augustinus, XXII de civitate Dei, quod remanebunt quidem, non ad turpitudinem, sed ad immensum
decorem, sic dicens: non hoc in eis deformitas, sed dignitas erit; et quidem in corpore, non corporis, sed virtutis
pulchritudo fulgebit. Nec ideo tamen si aliqua martyribus amputata vel ablata sunt membra, sine ipsis membris
374

