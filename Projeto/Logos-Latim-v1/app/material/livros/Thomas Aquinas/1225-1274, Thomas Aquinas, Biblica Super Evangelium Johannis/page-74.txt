ego enim sum senex, et uxor mea processit in diebus suis: et ideo punitus fuit; Is. XL, 23: qui dat scrutatores eius
quasi non sint. Aliqui vero ex studio addiscendi, sicut virgo beata, cum dixit Angelo, Lc. I, 34: quomodo fiet
istud, quoniam virum non cognosco? et tales instruuntur.
Quia ergo iste quaesivit ex studio addiscendi, ideo meruit instrui.
Et hoc est quod sequitur respondit Jesus etc. Ubi primo Dominus arguit eius tarditatem; secundo respondet ad
quaestionem ipsius, ibi et nemo ascendit in caelum.
Tarditatem eius arguit ex tribus: primo ex conditione personae eius cui loquitur, cum dicit tu es magister: ubi non
reprehendit eum Dominus ut insultaret ei, sed quia confidebat adhuc de magisterio suo, praesumens de sua
scientia, voluit eum humiliando efficere habitaculum spiritus sancti; is.
Ult., 2: ad quem respiciam, nisi ad pauperculum, et contritum spiritu? et dicit tu es magister: quia si aliquis
simplex non potest profunda capere, tolerabile est; sed hoc in magistro valde est reprehensibile, et ideo dicit ei tu
es magister, idest litterae quae occidit, I Cor. III; in Israel, et haec, scilicet spiritualia ignoras? Hebr. V, 12:
etenim cum deberetis esse magistri propter tempus, rursus indigetis ut vos doceamini.
Si dicas, quod Dominus iuste argueret Nicodemum, si dixisset ei aliquid de veteri lege, et ipse non intellexisset;
sed dixit ei de nova lege.
Dicendum, quod ea quae Dominus dicit de spirituali generatione, continentur in lege veteri, sed sub figura,
secundum quod habetur I Cor. X, 2: omnes in Moyse baptizati sunt in nube et in mari. Et prophetae etiam hoc
dixerunt; Ez. XXXVI, 25: effundam super vos aquam mundam, et mundabimini ab omnibus inquinamentis
vestris.
Secundo vero arguit eius tarditatem ex conditione dicentis. Quod enim non acquiescatur dictis alicuius hominis
rudis, tolerari potest; sed repugnare dictis hominis sapientis, et magnae auctoritatis, reprehensibile est; et ideo
dicit amen, amen dico tibi, quia quod scimus loquimur, et quod vidimus testamur.
Requiritur enim ad idoneitatem testis ut perhibeat testimonium de auditu, vel visu; I Io. I, 3: quod vidimus, et
audivimus.
Et ideo Dominus utrumque dicit quod scimus loquimur, et quod vidimus testamur.
Scit autem Dominus, secundum quod homo, omnia; infra ult., 17: Domine>, tu omnia nosti; II Mac. VI, 30:
Domine>, qui habes sanctam scientiam, manifeste tu scis. Sed et videt omnia cognitione divinitatis; infra VIII,
V. 38: ego quae vidi apud patrem meum, haec facio.
Dicit autem pluraliter scimus et vidimus, ut insinuet mysterium trinitatis. Ideo pater in me manens, ipse facit
opera: infra XIV, 10.
Vel quod scimus, ego et alii spirituales effecti: quia, dicitur Matth. XI, 26: nemo novit patrem nisi filius, et cui
voluerit filius revelare.
Et tamen testimonium, ita probatum, ita firmum, non accipitis. Infra eodem et testimonium eius nemo accipit.
Tertio arguit eius tarditatem ex conditione eorum quae dicuntur. Quod enim aliqua difficilia non capiantur ab
aliquo, non est mirum; sed quod facilia quis non capiat, reprehensibilis est. Et ideo dicit si terrena dixi vobis, et
non creditis; quomodo si dixero vobis caelestia, credetis? quasi dicat: si haec quae sunt levia, non capis;
quomodo capere poteris processum spiritus sancti? sap. c. IX, 16: quae in terris sunt, difficile invenimus, et quae
in caelis sunt quis investigabit? sed contra. Non invenitur ex praemissis quod Dominus dixerit Nicodemo aliqua
terrena.
Et dicendum, secundum chrysostomum hic, quod dicit Dominus si terrena dixi vobis etc..
Intelligitur de exemplo venti. Ventus enim cum sit generabilis et corruptibilis, numeratur inter res terrenas. Vel
potest dici, secundum eumdem, quod spiritualis generatio, quae est in baptismo, caelestis quidem est quantum ad
principium, quod sanctificat et regenerat, sed terrena quantum ad subiectum: quod enim regeneratur, scilicet
homo, terrenus est.
Vel dicendum, secundum Augustinum, quod intelligendum est de eo quod supra dixerat: solvite templum hoc
etc. Quod ideo terrenum est, quia hoc dixit de templo corporis sui, quod de terra acceperat. Si terrena dixi vobis,
et non creditis; quomodo si caelestia, credetis? quasi dicat: si non creditis generationem spiritualem temporalem,
quomodo credetis aeternam filii generationem? vel si non creditis quae dico de potestate corporis mei, quomodo
credetis de potestate divinitatis meae, et de potestate spiritus sancti? respondit Jesus, etc.. Hic respondet
quaestioni: et primo ponit causas spiritualis regenerationis; secundo manifestat quod dicit, ibi sic enim Deus
dilexit mundum ut filium suum unigenitum daret.
Causa autem spiritualis regenerationis est duplex, scilicet mysterium incarnationis Christi et passionis eius: et
ideo primo agit de incarnatione; secundo de passione, ibi et sicut Moyses exaltavit serpentem etc..
Est autem considerandum primo, quomodo ista responsio Christi quaestioni Nicodemi satisfaciat. Dixerat enim
supra Dominus, de spiritu loquens, quod nescis unde veniat, aut quo vadat: per quod dabatur intelligi, quod
spiritualis regeneratio haberet occultum principium et occultum finem. Occulta autem nobis sunt quae in caelis
sunt, secundum illud Sap. IX, 16: quae in caelis sunt, quis investigabit? quaestio ergo Nicodemi quomodo
possunt haec fieri? sic debet intelligi: quomodo possit aliquid de occulto caelorum venire aut ad occultum
caelorum ire? unde antequam quaestioni satisfaceret, hunc intellectum quaestionis explicavit, dicens quomodo si

74

