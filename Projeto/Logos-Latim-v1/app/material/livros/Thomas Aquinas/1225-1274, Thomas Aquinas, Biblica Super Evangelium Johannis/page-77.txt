In hoc autem quod dicit habeat vitam aeternam, indicatur divini amoris immensitas: nam dando vitam aeternam,
dat seipsum. Nam vita aeterna nihil aliud est quam frui Deo.
Dare autem seipsum, magni amoris est indicium; Eph. II, 5: Deus autem, qui dives est in misericordia,
convivificavit nos in Christo, idest fecit nos habere vitam aeternam.
Hic excludit Dominus obiectionem quae posset fieri. In veteri enim lege promittebatur quod Dominus esset
venturus ad iudicandum; Is. III, 14: Dominus ad iudicium veniet etc.. Unde posset aliquis dicere, quod non
venerat filius Dei, ut det vitam aeternam, sed ut iudicet mundum: et ideo hoc excludens Dominus, primo ostendit
se non venisse ad iudicandum; secundo probat, ibi qui credit in eum, non iudicatur.
Dicit ergo: non enim venit filius Dei ad iudicandum, quia non misit Deus filium suum, scilicet quantum ad
primum adventum, ut iudicet mundum, sed ut salvetur mundus. Simile habetur infra XII, 47: non enim veni ut
iudicem mundum, sed ut salvificem mundum.
Salus autem hominis est ut perveniat ad Deum; Ps. Lxi, 8: in Deo salutare meum. Pervenire autem ad Deum est
consequi vitam aeternam: unde idem est salvari quod habere vitam aeternam. Nec debent homines esse pigri, et
abutentes Dei misericordia, propter hoc quod dicit non veni ut iudicem mundum licentiam sibi indulgere
peccandi, quia etsi in primo adventu non venerit ad iudicandum, sed ad dimittendum; in secundo tamen veniet ad
iudicandum, sed non ad dimittendum, ut chrysostomus dicit. Ps. Lxxiv, 3: cum accepero tempus, ego iustitias
iudicabo.
Contra est, quod dicitur infra IX V. 39: in iudicium ego veni.
Sed dicendum est, quod duplex est iudicium.
Unum est discretionis; et ad hoc venit filius Dei in primo adventu: quia eo veniente homines discreti sunt,
quidam per caecitatem, quidam per lumen gratiae. Aliud est condemnationis; et in hoc quantum de se non venit.
Hic probat quae dixerat, quasi per locum a divisione, hoc modo. Quicumque iudicabitur, aut erit fidelis, aut
infidelis; sed non veni ad iudicandum infideles, quia iam iudicati sunt: ergo a principio non misit Deus filium
suum, ut iudicet mundum.
Primo ergo ostendit, quod fideles non iudicantur; secundo quod nec infideles, ibi qui autem non credit, iam
iudicatus est.
Dicit ergo: non veni ut iudicem mundum: quia non venit ad iudicandum fideles, quia qui credit in eum, non
iudicatur, scilicet iudicio condemnationis, quo nullus credens in eum fide formata iudicatur; infra c. V, 24: in
iudicium non venit, sed transit a morte in vitam: sed iudicabitur iudicio praemiationis et approbationis, de quo
dicit apostolus I Cor. IV, 4: qui autem iudicat me, Dominus est.
Sed numquid multi fideles peccatores non damnabuntur? respondeo dicendum, quod quidam haeretici dixerunt,
quod nullus fidelis, quantumcumque peccator, damnabitur; sed salvabitur merito fundamenti, scilicet fidei, licet
aliquam poenam patiatur. Et erroris sui fundamentum sumunt ex hoc quod dicit apostolus I cor. c. III, 11:
fundamentum aliud nemo potest ponere; et infra: si cuiusquam opus arserit, ipse tamen salvus erit, quasi per
ignem.
Sed hoc manifeste est contra apostolum ad Gal. V, 19: manifesta sunt opera carnis, quae sunt fornicatio,
immunditia, impudicitia etc....p qui talia agunt, regnum Dei non possidebunt.
Dicendum est ergo, quod fundamentum non est fides informis, sed formata, quae per caritatem operatur. Et ideo
signanter non dicit Dominus qui credit ei, sed qui credit in eum; idest, qui credendo in eum, per caritatem tendit,
non iudicatur; et hoc, quia non peccat mortaliter, per quod tollitur fundamentum.
Vel, secundum chrysostomum, omnis qui male agit, non credit; ad Tit. I, 16: confitentur se nosse Deum, factis
autem negant; sed qui bene agit, Iac. II, 18: ostende mihi ex operibus fidem tuam: et talis non iudicatur et non
condemnatur propter infidelitatem.
Hic ostendit quod infideles non iudicantur. Et primo ponit suam sententiam; secundo manifestat eam, ibi hoc
autem est iudicium etc..
Sciendum est autem circa primum, secundum Augustinum, quod non dicit Christus: qui non credit, iudicatur; sed
dicit non iudicatur: quod potest tripliciter exponi. Secundum Augustinum enim qui non credit non iudicatur, quia
iam iudicatus est, non in re, sed in Dei praescientia; idest, iam praecognitus est apud Deum condemnandus; II
tim. c. II, 19: novit Dominus qui sunt eius.
Alio modo, secundum chrysostomum, qui non credit iam iudicatus est; idest, hoc ipsum quod non credit, est sibi
ad condemnationem: non credere enim, est non adhaerere lumini, quod est esse in tenebris; et haec est magna
condemnatio; Sap. XVII, 17: una catena tenebrarum omnes erant colligati; Tob. V, 12: quale gaudium mihi erit
qui in tenebris sedeo, et lumen caeli non video? tertio modo secundum eumdem, qui non credit, non iudicatur,
idest, iam condemnatus est; idest, iam manifestam causam condemnationis habet. Et simile est ac si diceretur de
aliquo qui manifestam causam mortis habet, ante etiam quam feratur sententia mortis contra eum, quia iam
mortuus est.
Unde Gregorius dicit quod in iudicio duplex est ordo. Quidam etenim iudicabuntur iudicio discussionis, illi
videlicet qui habent aliquid condemnationi repugnans, scilicet bonum fidei, scilicet fideles peccatores. Sed
infideles, quorum damnatio est manifesta, absque discussione damnantur; et de istis dicitur qui non credit, iam
iudicatus est; Ps. I, 5: non resurgent impii in iudicio, scilicet discussionis.
77

