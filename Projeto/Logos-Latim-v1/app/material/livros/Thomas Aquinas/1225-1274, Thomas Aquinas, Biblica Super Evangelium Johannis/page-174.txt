Sed si remansit solus, quomodo dicit in medio stans? et dicendum, quod mulier stabat in medio discipulorum, et
sic ly solus excludit extraneos, non discipulos. Vel in medio, idest in dubio, utrum absolvenda esset, vel
condemnanda. Sic ergo patet quod Dominus in respondendo iustitiam servavit.
Consequenter cum dicit erigens autem se Jesus, dixit ei etc. Ostendit quod a misericordia non recessit, dando
sententiam misericordiae, et primo examinat; secundo absolvit; tertio admonet; examinat autem eam de
accusatoribus; unde dicit, quod erigens se Jesus, scilicet faciem suam a terra, in qua scribebat, ad mulierem
convertens, dixit ei: mulier, ubi sunt qui te accusabant? item de condemnatione; unde quaerit nemo te
condemnavit? et illa respondit: nemo, Domine>.
Absolvit autem eam; unde dicit dixit ei Jesus: nec ego te condemnabo, a quo te forte damnari timuisti, quia in me
peccatum non invenisti. Nec mirum, quia non misit Deus filium suum in mundum, ut iudicet mundum, sed ut
salvetur mundus per ipsum; supra III, 17; Ez. XVIII, 32: nolo mortem peccatoris.
Absolvit autem eam a culpa, non imponendo ei aliquam poenam: quia cum absolvendo exterius iustificaret
interius, bene potuit eam adeo immutare interius per sufficientem contritionem de peccatis, ut ab omni poena
immunis efficeretur. Nec tamen trahendum est in consuetudinem ut aliquis exemplo Domini absque confessione
et poenae inflictione quemquam absolvat; quia Christus excellentiam habuit in sacramentis, et potuit conferre
effectum sine sacramento, quod nullus purus homo potest.
Admonet vero eam cum dicit vade, et iam noli peccare. Duo enim erant in muliere ista: scilicet natura et culpa.
Et utrumque poterat Dominus condemnare. Puta naturam, si iussisset eam lapidare; et culpam, si non absolvisset.
Poterat etiam utrumque absolvere, puta si dedisset licentiam peccandi, dicens vade, vive ut vis, esto de mea
liberatione secura; ego, quantumcumque peccaveris, etiam a Gehenna et ab inferni tortoribus liberabo. Sed
Dominus culpam non amans, peccatis non favens, ipsam damnavit culpam, non naturam, dicens amplius noli
peccare: ut sic appareat quam dulcis est Dominus per mansuetudinem, et rectus per veritatem.
|#2 Lectio 2
Postquam evangelista introduxit Christum docentem, hic consequenter primo ostendit doctrinae ipsius
illuminativam virtutem; secundo manifestat quae de ea dicit, ibi dixerunt ergo ei Pharisaei: tu de te ipso
testimonium perhibes.
Circa primum tria facit.
Primo ponit spiritualis lucis privilegium; secundo eius effectum, ibi qui sequitur me, non ambulat in tenebris;
tertio eius fructum, ibi sed habebit lumen vitae.
Privilegium autem spiritualis lucis ponitur quantum ad Christum, qui est lux; et quantum ad hoc dicit iterum
locutus est eis Jesus dicens: ego sum lux mundi. Quod potest uno modo continuari ad immediate dictum.
Quia enim dixit: nec ego condemnabo te etc., absolvens eam a crimine, ideo ne aliqui dubitarent utrum ipse
absolvere posset, et peccata dimittere, dignatur apertius divinitatis suae potentiam demonstrare, dicens se esse
lucem, qui peccati tenebras pellit.
Alio modo potest continuari ad illud quod supra VII, 52 dixit: scrutare Scripturas, et vide quia propheta a
Galilaea non surgit. Quia enim eum aestimabant Galilaeum, et quasi ex loco determinato dependentem,
doctrinam eius repudiabant; ideo Dominus ostendit se totius mundi esse lucem universalem, dicens ego sum lux
mundi, non Galilaeae, neque palaestinae, neque Iudaeae.
Manichaei autem, ut Augustinus dicit, hoc falso intelligebant. Quia enim imaginatio eorum erat solum de
sensibilibus, ideo non valebant se ad intellectualia et spiritualia extendere, credebant enim supra corporalia nihil
esse in rerum natura, unde dicebant Deum esse corpus et lucem quamdam infinitam, et solem istum oculis carnis
visibilem, Christum Dominum esse putaverunt: et propter hoc ipsum dixisse ego sum lux mundi.
Sed hoc stare non potest et ecclesia catholica improbat tale figmentum. Sol enim iste corporalis est lux quam
sensus attingere potest: et ideo non est suprema lux, quam intellectus solus attingit, quae est lux intelligibilis
propria rationalis creaturae. Hic de ea dicit Christus ego sum lux mundi. De ista dicitur supra I, 9: erat lux vera
quae illuminat omnem hominem venientem in hunc mundum.
Lux autem ista sensibilis, imago quaedam est illius lucis intelligibilis: nam omne sensibile est quasi quoddam
particulare, intellectualia autem sunt quasi totalia quaedam.
Sicut autem lux ista particularis habet effectum in re visa, inquantum colores facit actu visibiles, et etiam in
vidente, quia per eam oculus confortatur ad videndum, sic lux illa intelligibilis intellectum facit cognoscentem.
Quia quidquid luminis est in rationali creatura, totum derivatur ab ipsa suprema luce; supra I, 9: illuminat
omnem hominem venientem in hunc mundum. Item facit res omnes actu intelligibiles, inquantum ab ipsa
derivantur omnes formae, per quas res habent quod cognoscantur, sicut omnes formae artificiatorum derivantur
ab arte et ratione artificis; Ps. Ciii, 24: quam magnificata sunt opera tua, Domine>. Omnia in sapientia fecisti. Et
ideo recte dicit ego sum lux mundi: non sol factus, sed per quem sol factus est. Tamen, ut Augustinus dicit,
lumen quod solem fecit, sub sole factum est, et carnis nube tegitur, non ut obscuretur, sed ut temperetur.
Excluditur etiam per hoc haeresis Nestorii dicentis, quod filius Dei erat unitus homini per inhabitationem tantum.
Constat enim quod qui haec verba proferebat, scilicet ego sum lux mundi, homo erat.

174

