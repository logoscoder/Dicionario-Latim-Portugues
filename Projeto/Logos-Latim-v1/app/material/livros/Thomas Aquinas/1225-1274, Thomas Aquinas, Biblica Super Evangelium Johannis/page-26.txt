Sed solutio non solum fuit facta suis, sed quotquot receperunt eum, idest omnibus in eum credentibus; Rom. XV,
8: dico autem Christum ministrum fuisse circumcisionis propter veritatem Dei, ad confirmandas promissiones
patrum, idest patribus factas. Gentes autem super misericordia, quia misericorditer sunt recepti.
Dicit quotquot, ut ostendat quod gratia Dei indifferenter datur omnibus recipientibus Christum; Act. X, 45: ergo
in nationes gratia spiritus sancti effusa est. Et non solum liberis, sed etiam servis, non solum masculis, sed etiam
feminis; Gal. III, 28: in Christo Jesu non est masculus, nec femina, gentilis, vel Iudaeus, circumcisio et
praeputium etc..
Deinde cum dicit dedit eis potestatem filios Dei fieri, sequitur fructus eius adventus. Ubi primo ponit fructus
magnificentiam, quia dedit eis potestatem; secundo ostendit quibus datur, quia his qui credunt; tertio insinuat
modum dandi, quia non ex sanguinibus.
Est ergo fructus adventus filii Dei magnus, quia homines fiunt per hoc filii Dei; Gal. IV, 4: misit Deus filium
suum factum ex muliere, ut adoptionem filiorum reciperemus.
Et hoc congrue, ut qui sumus filii Dei, per hoc quod assimilamur filio, reformemur per filium.
Dicit ergo dedit eis potestatem filios Dei fieri.
Ad cuius evidentiam sciendum est, quod homines fiunt filii Dei per assimilationem ad Deum; et ideo secundum
triplicem assimilationem hominum ad Deum homines sunt filii Dei.
Primo enim per gratiae infusionem: unde quicumque habet gratiam gratum facientem, efficitur filius Dei; Rom.
VIII, 15: non enim accepistis spiritum servitutis etc.; Gal. IV, 6: quoniam estis filii Dei, misit Deus spiritum filii
sui.
Secundo assimilamur Deo per operum perfectionem, quia qui facit opera iustitiae, est filius; Matth. V, 44:
diligite inimicos vestros.
Tertio assimilamur Deo per gloriae adeptionem, et quantum ad animam per lumen gloriae, I Io. III, 2: cum
apparuerit, similes ei erimus, et quantum ad corpus, Phil. III, V. 21: reformabit corpus humilitatis nostrae.
Unde de istis duobus dicitur Rom. VIII, 23: adoptionem filiorum Dei expectantes.
Si ergo accipiamus potestatem filios Dei fieri quantum ad operum perfectionem et gloriae adeptionem, nullam
difficultatem habebit sermo, quia cum dicit dedit eis potestatem, intelligitur de potestate gratiae, qua habita,
potest homo facere opera perfectionis, et adipisci gloriam; quia, ut dicitur Rom. VI, 23, gratia Dei vita aeterna.
Et secundum hunc modum dicitur dedit eis, qui eum receperunt, potestatem, idest infusionem gratiae, filios Dei
fieri, bene operando, et gloriam acquirendo.
Si vero intelligatur de gratiae infusione, tunc dubitationem habet hoc quod dicitur dedit eis potestatem, quia non
est in potestate nostra fieri filios Dei, cum non sit in potestate nostra gratiam habere.
Hoc ergo quod dicit dedit eis potestatem, aut intelligitur de potestate naturae: et hoc non videtur esse verum, quia
infusio gratiae est supra naturam nostram. Aut intelligitur de potestate gratiae: et tunc hoc ipsum est gratiam
habere, quod habere potestatem filios Dei fieri; et sic non dedit potestatem filios fieri Dei, sed filios Dei esse.
Ad quod dicendum quod in datione gratiae requiritur in homine adulto ad iustificationem suam consensus per
motum liberi arbitrii: unde quia in potestate hominis est ut consentiat et non consentiat, dedit eis potestatem.
Dedit autem hanc potestatem suscipiendi gratiam dupliciter: praeparando, et hominibus proponendo. Sicut enim
qui facit librum, et proponit homini ad legendum, dicitur dare potestatem legendi; ita Christus, per quem gratia
facta est, ut dicitur infra, et qui operatus est salutem in medio terrae, ut dicitur in Ps. Lxxiii, 12, dedit nobis
potestatem filios Dei fieri per gratiae susceptionem.
Secundo, quia hoc non sufficit, cum etiam liberum arbitrium indigeat ad hoc quod moveatur ad gratiae
susceptionem, auxilio gratiae divinae, non quidem habitualis, sed moventis, ideo dat potestatem movendo
liberum arbitrium hominis, ut consentiat ad susceptionem gratiae, iuxta illud Thren. Ult., V. 21: converte nos,
Domine>, ad te, movendo voluntatem nostram ad amorem tuum, et convertemur. Et hoc modo vocatur interior
vocatio, de qua dicitur Rom. VIII, 30: quos vocavit, interius voluntatem instigando ad consentiendum gratiae,
hos iustificavit, gratiam infundendo.
Quia vero per hanc gratiam habet homo hanc potestatem conservandi se in divina filiatione, potest et aliter dici:
dedit eis, idest eum recipientibus, potestatem filios Dei fieri, idest gratiam, per quam potentes sunt in divina
filiatione conservari; I Io. Ult., 18: omnis qui natus est ex Deo, non peccat, sed gratia Dei, per quam regeneramur
in filios Dei, conservat eum.
Sic ergo dedit eis potestatem filios Dei fieri, per gratiam gratum facientem, per operum perfectionem, per gloriae
adeptionem, et haec praeparando, movendo et conservando gratiam.
Deinde cum dicit his qui credunt in nomine eius, ostenditur quibus conferatur fructus eius adventus. Et hoc
quidem potest accipi dupliciter, vel ut sit expositivum superiorum, vel determinativum. Expositivum quidem,
quia evangelista dixerat quotquot autem receperunt eum; ut ergo ostendat quid est recipere eum, quasi
exponendo, consequenter subiungit his qui credunt in nomine eius; quasi dicat: hoc est recipere eum, in eum
credere, quia per fidem Christus habitat in cordibus nostris, iuxta illud Eph. III, 17: habitare Christum per fidem
in cordibus vestris.
Illi ergo receperunt eum, qui credunt in nomine eius.
Ut determinativum vero ponitur ab Origene in homilia quae incipit vox spiritualis.
26

