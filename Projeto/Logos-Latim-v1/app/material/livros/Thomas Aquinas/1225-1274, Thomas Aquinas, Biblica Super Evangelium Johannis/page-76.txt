Voluit autem mori exaltatus, primo ut purgaret caelestia: iam enim per sanctitatem suae conversationis
purgaverat terram, restabat per mortem purgare aerea. Col. I, 20: pacificans per sanguinem suum quae in caelis et
quae in terris. Secundo ut triumpharet de Daemonibus, qui in aere bellum praeparant; eph. c. II, 2: secundum
principem potestatis aeris etc.. Tertio ut corda nostra ad se traheret; infra XII, 32: ego si exaltatus fuero a terra,
omnia traham ad me ipsum. Quarto quia in morte crucis fuit exaltatus, inquantum ibi de inimicis triumphavit:
unde mors non vocatur, sed exaltatio; Ps. 109: de torrente in via bibet, propterea exaltabit caput etc..
Quinto quia crux fuit causa exaltationis eius; Phil. II, 8: factus est obediens patri usque ad mortem, mortem
autem crucis: propter quod et Deus exaltavit illum.
Fructus autem passionis Christi est vita aeterna; unde dicit ut omnis qui credit in ipsum, bene operando, non
pereat, sed habeat vitam aeternam. Et respondet hic fructus fructui figuralis serpentis. Quicumque enim
respiciebant serpentem aeneum, liberabantur a veneno, et praeservabantur vitae.
Ille autem respicit filium hominis exaltatum qui credit Christo crucifixo; et sic liberatur a veneno et a peccato,
infra XI, 26: qui credit in me, non morietur in aeternum: et praeservatur ad vitam aeternam; infra XX, 31: haec
scripta sunt ut credatis, et ut credentes vitam habeatis in nomine eius.
|#3 Lectio 3
Supra Dominus assignavit causam spiritualis regenerationis quantum ad descensum filii, et exaltationem filii
hominis, et posuit fructum, scilicet vitam aeternam, qui quidem fructus incredibilis videbatur hominibus
habentibus necessitatem moriendi: et ideo Dominus hoc manifestat, et primo probat magnitudinem fructus ex
magnitudine divini amoris; secundo excludit quamdam responsionem, ibi non enim misit Deus filium suum in
mundum, ut iudicet mundum.
Notandum est autem, quod omnium bonorum nostrorum causa est Dominus et divinus amor. Amare enim
proprie est velle alicui bonum. Cum ergo voluntas Dei sit causa rerum, ex hoc provenit nobis bonum, quia Deus
amat nos. Et quidem amor Dei est causa boni naturae; Sap. XI, 25: diligis omnia quae sunt etc.. Item est causa
boni gratiae; Ier. XXXI, 3: in caritate perpetua dilexi te, ideo attraxi te, scilicet per gratiam.
Sed quod sit etiam dator boni gloriae, procedit ex magna caritate.
Et ideo ostendit hic, hanc Dei caritatem esse maximam ex quatuor. Primo namque ex persona amantis, quia Deus
est qui diligit, et immense; et ideo dicit sic Deus dilexit; Deut. XXXIII, 3: dilexit populos: omnes sancti in manu
illius sunt. Secundo ex conditione amati, quia homo est qui diligitur, mundanus scilicet, corporeus, idest in
peccatis existens; Rom. V, 10: commendat Deus suam caritatem in nobis: quoniam cum adhuc inimici essemus,
reconciliati sumus Deo per mortem filii eius. Et ideo dicit mundum.
Tertio ex magnitudine munerum: nam dilectio ostenditur per donum, quia, ut dicit Gregorius probatio dilectionis,
exhibitio operis est. Deus autem maximum donum nobis dedit, quia filium suum unigenitum; et ideo dicit ut
filium suum unigenitum daret; Rom. VIII, 32: proprio filio suo non pepercit, sed pro nobis omnibus tradidit
illum.
Et dicit suum, idest filium naturalem, sibi consubstantialem, non adoptivum: de quibus in Ps. Lxxxi, 6: ego dixi,
dii estis. Et per hoc patet falsitas Arii: quia si filius Dei esset creatura, ut ipse dicebat, non posset in eo ostendi
immensitas divini amoris, per susceptionem infinitae bonitatis, quam nulla creatura recipere potest. Dicit etiam
unigenitum, ut ostendat Deum non divisum amorem habere ad plures filios, sed totum in filio, quem dedit ad
comprobandum immensitatem sui amoris; infra V, 20: pater diligit filium, et omnia demonstrat ei. Quarto ex
fructus magnitudine, quia per eum habemus vitam aeternam, unde dicit ut omnis qui credit in eum, non pereat,
sed habeat vitam aeternam: quam acquisivit nobis per mortem crucis.
Sed numquid ad hoc dedit eum ut moreretur in cruce? dedit quidem eum ad mortem crucis, inquantum dedit
voluntatem patiendi in ea: et hoc dupliciter. Primo quia inquantum filius Dei, ab aeterno habuit voluntatem
assumendi carnem, et patiendi pro nobis, et hanc voluntatem habuit a patre.
Secundo vero quia animae Christi inspirata est a Deo voluntas patiendi.
Nota autem, quod Dominus supra loquens de descensu qui competit Christo secundum divinitatem, nominavit
eum filium Dei; et hoc est ratione unius suppositi in duabus naturis, sicut supra dictum est.
Et ideo divina possunt praedicari de supposito humanae naturae, et humana de supposito divinae, non tamen
secundum eamdem naturam; sed divina secundum divinam naturam, et humana secundum humanam. Specialis
autem causa quare hic nominavit eum filium Dei est quia ipse proposuit donum istud in signum divini amoris,
per quem provenit nobis fructus vitae aeternae. Tali ergo nomine nominandus erat, cui competeret indicare
virtutem factivam vitae aeternae, quae non est in Christo inquantum filius hominis, sed inquantum filius Dei; I
Io. Ult., 20: hic est verus Deus, et vita aeterna; supra I, 4: in ipso vita erat.
Sed nota, quod dicit non pereat.
Perire namque dicitur aliquid quod impeditur ne perveniat ad finem ad quem ordinatur.
Homo autem ordinatur ad finem, qui est vita aeterna; et quamdiu peccat, avertit se ab ipso fine. Et licet dum vivit
omnino non pereat, ita quod non possit restaurari, tamen quando moritur in peccato, tunc perit omnino; Ps. I, 6:
iter impiorum peribit.

76

