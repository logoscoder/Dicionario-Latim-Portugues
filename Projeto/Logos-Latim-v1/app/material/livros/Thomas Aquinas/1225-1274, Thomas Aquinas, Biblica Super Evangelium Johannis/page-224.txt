Secundum ibi si quis ambulaverit in die, non offendit; tertium ibi si autem ambulaverit in nocte, offendit.
Ad intelligentiam autem huius litterae, sciendum est, quod tripliciter exponitur.
Uno modo a chrysostomo sic.
Nonne duodecim horae sunt diei? quasi dicat: vos dubitatis ascendere in Iudaeam, quia nuper Iudaei voluerunt
me lapidare; sed dies habet duodecim horas, et quod contingit in una, non contingit in alia. Unde licet tunc
voluissent me lapidare, in alia hora hoc nollent; Eccle. III, 1: omnia tempus habent. Et eiusdem VIII, 6: omni
negotio tempus est et opportunitas.
Sed hic incidit quaestio litteralis: quia aut loquitur de die naturali, aut de die artificiali. Si quidem loquatur de die
naturali, tunc falsum est quod dicit; cum non habeant duodecim, sed vigintiquatuor horas.
Similiter si loquitur de die artificiali, falsum est quod dicit: quia hoc non est verum nisi in aequinoctiali, quia non
omnes dies artificiales habent duodecim horas.
Sed ad hoc dicendum, quod intelligendum est de die artificiali: quia omnes dies artificiales habent duodecim
horas. Nam horae huiusmodi dierum distinguuntur dupliciter.
Quaedam enim sunt aequales, et quaedam sunt inaequales. Aequales autem distinguuntur secundum circulum
aequinoctialis: et secundum hoc non omnes dies habent duodecim horas sed aliqui plures, aliqui pauciores; nisi
tantum in aequinoctio. Inaequales autem distinguuntur secundum ascensiones zodiaci propter eius obliquitatem:
quia non aequaliter ascendit zodiacus in omnibus partibus suis; aequinoctialis autem aequaliter: et de istis horis
inaequalibus quilibet dies artificialis habet duodecim horas; quia quolibet die ascendunt sex signa de die, et sex
de nocte; sed illa quae ascendunt in aestate, sunt tardioris motus quam illa quae ascendunt in hieme; ascensus
autem cuiuslibet signi facit duas horas.
Si quis ambulaverit in die, idest honeste, et absque conscientia alicuius mali, Rom. XIII, 13: sicut in die honeste
ambulemus, non offendit, idest, non invenit quod ei noceat. Et hoc ideo quia lucem huius mundi videt; idest, lux
iustitiae in eo est; Ps. Xcvi, 11: lux orta est iusto, et rectis corde laetitia; quasi dicat Dominus: nos secure
possumus ire, cum in die ambulemus.
Si autem ambulaverit in nocte, scilicet iniquitatum, de facili multa pericula inveniet: de qua nocte I Thess. V, 7:
qui dormiunt, nocte dormiunt. Et talis offendit, idest impingit, quia lux, scilicet iustitiae, non est in eo.
Alio modo exponit quidam Graecus, scilicet theophylactus, ab illo loco si quis ambulaverit in die, dicens, quod
dies est praesentia Christi in mundo, nox vero est tempus post passionem eius. Ut sit sensus: non est timendum
de Iudaeis, quia quamdiu ego sum in mundo, vobis non imminet periculum, sed mihi. Unde quando Iudaei eum
capere voluerunt, infra XVIII, 8, dixit Dominus turbis: si ergo me quaeritis, sinite hos abire. Ut impleretur sermo
quem dixit: quia quos dedisti mihi, non perdidi ex eis quemquam.
Sed in nocte, idest in tempore post passionem, tunc timendum est vobis ire in Iudaeam, quia patiemini a Iudaeis
persecutionem; Zach. XIII, 7: percute pastorem, et dispergentur oves.
Alio modo exponit Augustinus sicut per diem intelligatur Christus; supra c. IX, 4: me oportet operari opera eius
qui misit me, donec dies est: et quamdiu sum in mundo, lux sum mundi. Huius ergo diei duodecim horae, sunt
duodecim apostoli; supra VI, 71: nonne ego vos duodecim elegi? sed timendum est valde quod sequitur: et unus
ex vobis diabolus est.
Iudas ergo non erat hora huius diei, quia non lucebat. Sed dicendum, quod Dominus hoc dixit, non habito
respectu ad Iudam, sed ad successorem eius mathiam.
Est ergo sensus nonne duodecim horae sunt diei? quasi diceret: vos estis horae, ego sum dies. Sicut ergo horae
consequuntur diem, ita et vos me debetis sequi. Unde si ego volo ire in Iudaeam, vos non debetis me praecedere,
nec mutare voluntatem meam; sed debetis me sequi. Simile dicit Petro, Matth. XVI, 23: vade retro post me,
Satanas, idest, non praecedas me, sed me sequere, voluntatem meam imitando. Si quis ambulaverit in die, quasi
diceret: non debetis timere periculum, quia vos itis mecum, qui sum dies. Unde sicut qui in die vadit non
impingit, idest non offendit; ita nec vos qui mecum itis; Rom. VIII, 31: si Deus pro nobis, quis contra nos? et hoc
ideo quia lucem huius mundi videt, in me. Si autem ambulaverit in nocte, idest in tenebris ignorantiae et peccati,
tunc offendit; et hoc ideo quia lux, scilicet spiritualis, non est in eo, non quidem ex defectu lucis, sed eorum
rebellione; iob XXIV, 13: ipsi fuerunt rebelles lumini.
|#3 Lectio 3
Supra praenuntiavit Dominus propositum de accedendo ad locum defuncti, hic manifestat propositum de
defuncti suscitatione, et primo praenuntiat ipsum propositum; secundo discipulorum affectum, ibi dicit ei thomas
etc..
Propositum autem praenuntiat primo quasi implicite et obscure; secundo evangelista ostendit tarditatem
intellectus discipulorum, ibi dixerunt ergo discipuli; tertio Dominus ipsum propositum denuntiat manifeste, ibi
tunc ergo dixit eis Jesus.
Dicit ergo haec ait, et post haec dicit illis, quasi diceret: his, quae supra posita sunt, dictis, postmodum dicit
discipulis suis Lazarus amicus noster dormit. Quod quidem, secundum chrysostomum, videtur facere ad
secundam rationem excludentem timorem discipulorum: nam prima procedebat ex discipulorum innocentia, quia
qui ambulat in die, non offendit; ista sumitur ex necessitate imminente, quasi necessarium sit ire.
224

