exaltaveritis filium hominis, idest cum me ligno crucis affixeritis, tunc cognoscetis, scilicet aliqui ex vobis per
fidem; infra c. XII, 32: ego, si exaltatus fuero a terra, omnia traham ad me ipsum.
Ideo autem, secundum Augustinum, crucis commemorat passionem, ut det spem peccatoribus, ut scilicet nullus
desperet a quocumque scelere, et male sibi conscius, quando ipsi crucifigentes Christum per sanguinem Christi
liberantur a peccatis. Nullus est enim adeo peccator qui per sanguinem Christi liberari non possit.
Vel, secundum chrysostomum, cum exaltaveritis filium hominis, scilicet in cruce, tunc cognoscetis, idest
cognoscere poteritis, qualis sim, non solum per gloriam resurrectionis meae, sed etiam per poenam captivitatis et
destructionis vestrae.
Quantum autem ad secundum, tria docet de se credenda. Primo divinitatis maiestatem; secundo suam originem a
patre; tertio sui a patre inseparabilitatem.
Maiestatem quidem divinitatis, cum dicit quia ego sum; idest, habeo in me naturam Dei, et sum ille qui locutus
est Moysi, dicens: ego sum qui sum.
Sed quia ad ipsum esse pertinet tota trinitas, ideo ne excludatur personarum distinctio, consequenter docet
credere originem a patre, cum dicit et a me ipso facio nihil: sed sicut docuit me pater, haec loquor. Sed quia
coepit Jesus facere et docere, ideo in duobus originem suam a patre designat: scilicet in his quae facit, unde dicit
et a me ipso facio nihil, supra V, 19: non potest filius a se facere quidquam, et in his quae docet: unde dicit sed
sicut docuit me pater; idest, tradidit scientiam generando me scientem.
Quia cum sit simplex natura veritatis, hoc est filio esse, quod nosse; et sic quemadmodum pater dedit filio
gignendo ut esset, sic gignendo dedit ei ut nosset; supra VII, 16: mea doctrina non est mea.
Et ne intelligatur quod sit missus a patre quasi ab eo distinctus, ideo tertio docet credere eius a patre
inseparabilitatem, cum dicit et qui misit me, scilicet pater, mecum est, per essentiae unitatem; infra XIV, 10: ego
in patre, et pater in me est. Item per amoris coniunctionem; supra V, 20: pater diligit filium, et omnia demonstrat
ei quae ipse facit.
Et sic ita pater misit filium quod non recessit ab eo. Unde sequitur et non reliquit me solum, quia affectus eius
est circa me. Sed cum ambo simul sint, unus tamen est missus, et alter misit: quia missio incarnatio est, quae
quidem filii tantum est, et non patris.
Quod autem non reliquit me, patet ex signo, quia quae placita sunt ei, facio semper: quod quidem non ponitur
pro causa meritoria, sed pro signo; quasi dicat: hoc ipsum quod ego facio semper, sine initio, sine fine, quae
placita sunt ei, est signum quod semper mecum est, et non reliquit me; Prov. VIII, V. 30: cum eo eram cuncta
componens. Vel aliter: non reliquit me, scilicet hominem, protegendo, quia quae placita sunt ei facio semper. Et
secundum hoc dicit causam meritoriam.
Consequenter cum dicit haec illo loquente, multi crediderunt in eum, ponitur effectus doctrinae, qui est conversio
multorum ad fidem ex auditu doctrinae Christi; Rom. X, 17: fides ex auditu; auditus autem per verbum Christi.
|#4 Lectio 4
Posito remedio evadendi tenebras, hic consequenter ostendit ipsius remedii efficaciam, et primo ponitur remedii
efficacia; secundo introducitur remedii indigentia, ibi responderunt ei Iudaei.
Circa primum duo facit: primo ostendit quid exigitur ab eis quibus remedium confertur, quod pertinet ad
meritum; secundo quid eis pro eo redditur, quod pertinet ad praemium, ibi vere discipuli mei eritis.
Dicit ergo primo: dictum est quod multi crediderunt in eum; et ideo dicit eis, scilicet qui crediderunt in eum,
Iudaeis, quid ab eis requiratur, hoc scilicet quod maneant in sermone eius: unde dicit si vos manseritis in
sermone meo, vere discipuli mei eritis. Quasi dicat: non propter hoc quod creditis superficie tenus, eritis discipuli
mei, sed si manseritis in sermone meo.
Exiguntur autem a nobis tria circa verbum Dei: scilicet sollicitudo ad audiendum, Iac. I, V. 19: sit autem omnis
homo velox ad audiendum etc., fides ad credendum, Rom. X, V. 17: fides ex auditu, constantia ad
permanendum, Eccli. VI, 21: quam aspera est nimium indoctis hominibus sapientia. Et non permanebit in illa
excors. Et ideo dicit si manseritis, scilicet per fidei stabilitatem, per continuam meditationem, Ps. I, 2: in lege
eius meditabitur die ac nocte; et ferventem affectionem: in lege Domini fuit voluntas eius. Unde dicit Augustinus
quod illi in verbis Domini permanent qui nullis tentationibus cedunt.
Primum autem quod persistentibus redditur, ostendit cum dicit vere discipuli mei eritis, et hoc quantum ad tria:
scilicet quantum ad discipulatus Christi sublimationem, quantum ad veritatis cognitionem, et quantum ad
libertatis adeptionem.
Et quidem magnae dignitatis est privilegium, esse discipulum Christi; Ioel. II, V. 23: filii sion, exultate, et
laetamini in Domino Deo vestro, quia dedit vobis doctorem iustitiae. Et quantum ad hoc dicit vere discipuli mei
eritis: quanto enim magister est maior, tanto discipuli eius sublimiores sunt; Christus autem excellentissimus et
summus magister est: discipuli ergo eius excellentissimi sunt.
Tria autem requiruntur ex parte discipulorum.
Primum est intellectus ad capiendum verba magistri; Matth. XV, 16: adhuc et vos sine intellectu estis? solus
autem Christus potest aperire aurem intelligentiae; Lc. Ult., 45: aperuit illis sensum, ut intelligerent Scripturas.

181

