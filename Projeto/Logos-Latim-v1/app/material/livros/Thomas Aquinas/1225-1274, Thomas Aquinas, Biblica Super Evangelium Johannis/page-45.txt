Medio vero tempore a nativitate usque ad baptismum, nullum miraculum Christus operatus est; sed conformis
conversatione aliis erat, et sua virtus ignota omnibus existebat.
Quod autem medio tempore non fuerit miracula operatus usque ad triginta annos, patet per hoc quod dicitur infra
II, 11: hoc fecit initium signorum Jesus etc.. Ex quo apparet falsitas libri de infantia salvatoris.
Ideo autem non fecit miracula medio tempore, ut non putaretur mysterium circumcisionis et incarnationis
phantasma esse, si non se habuisset aetate sicut alii infantes. Et ideo demonstrationem scientiae et virtutis suae in
aliud distulit tempus, in quo alii homines scientia et virtute vigere consueverunt. Iuxta quod dicitur Lc. II, 52:
puer autem proficiebat gratia et sapientia; non quod ipse virtutem et sapientiam ante non habitam susciperet, cum
in eis fuerit ab instanti suae conceptionis perfectus, sed quia virtus eius et sapientia magis innotescebat
hominibus. Is. c. XLV, 15: vere tu es Deus absconditus.
Ideo ergo Ioannes nesciebat eum, quia nulla signa adhuc de eo viderat, neque aliis per signa innotuerat. Unde
subdit sed ut manifestetur in Israel, propterea ego veni in aqua baptizans. Quasi dicat: totum ministerium meum
est ad manifestationem. Supra, non erat ille lux, sed ut testimonium perhiberet de lumine.
Dicit autem veni in aquam baptizans, ad differentiam baptismi Christi.
Quia Christus non in aqua solum baptizavit, sed in spiritu, conferens gratiam; unde et baptismus Ioannis fuit
significativum tantum, non effectivum.
Manifestavit autem baptismus Ioannis Christum tripliciter. Primo scilicet per Ioannis praedicationem. Licet enim
Ioannes etiam sine baptismo potuisset praedicando parare viam Domino, et inducere turbas ad Christum, tamen
propter novitatem officii plures ad eum concurrebant quam si sine baptismo praedicatio facta esset. Secundo
profuit baptismus Ioannis propter Christi humilitatem, quam demonstravit, baptizari volens a Ioanne; Matth. III,
13: venit Christus ad Ioannem ut baptizaretur ab eo. In quo quidem exemplum humilitatis praebuit, ut scilicet
nullus, quantumcumque magnus, dedignetur a quocumque ad hoc ordinato, sacramenta suscipere. Tertio, quia
Christo baptizato a Ioanne, affuit virtus patris in voce, et spiritus sanctus in columba, per quam virtus Christi et
dignitas magis manifestata fuit.
Lc. III, 22: et vox patris intonuit: hic est filius meus dilectus.
Consequenter cum dicit et testimonium perhibuit Ioannes ipse magna quae testatus est de Christo quod totius
orbis terrarum solus peccata tolleret, confirmat auctoritate Dei.
Et circa hoc tria facit.
Primo proponit visionem; secundo praebet de intellectu visionis instructionem, ibi et ego nesciebam eum; tertio
suam ex ipsa visione conceptionem ostendit, ibi et ego vidi, et testimonium perhibui.
Visionem quidem proponit cum dicit vidi spiritum descendentem quasi columbam de caelo. Quod quidem
quando factum fuerit, Ioannes evangelista non refert; sed matthaeus et Lucas dicunt hoc factum fuisse quando
Christus baptizatus est a Ioanne.
Et quidem congruebat quod spiritus sanctus adesset baptizato et baptismo. Baptizato namque congruebat, quia
sicut filius existens a patre, manifestat patrem infra XVII, 6: pater, manifestavi nomen tuum etc., ita et spiritus
sanctus a filio existens, filium manifestat.
Infra XVI, 14: ille me clarificabit, quia de meo accipiet etc.. Baptismo autem congruit, quia baptisma Christi est
inchoativum et consecrativum nostri baptismatis. Nostrum autem baptisma consecratur per invocationem sanctae
trinitatis; Matth. Ult., 19: baptizantes eos in nomine patris, et filii, et spiritus sancti etc.. Quod ergo nos
invocamus in baptismo nostro, affuit baptismo Christi, scilicet pater in voce, spiritus sanctus in columba, filius in
humana natura.
Dicit autem descendentem, quia cum descensus duos terminos habeat, scilicet principium sursum et terminum
Deorsum, quantum ad utrumque convenit baptismo.
Est enim duplex spiritus, unus mundi et alius Dei. Et spiritus quidem mundi est amor mundi, qui non est
desursum, sed ab inferiori ascendit in hominem, et eum descendere facit; spiritus autem Dei, scilicet Dei amor,
desursum descendit ad hominem, et eum ascendere facit. I Cor. II, 12: nos autem non spiritum huius mundi
accepimus, sed spiritum Dei. Quia ergo ille spiritus de supernis est, ideo dicit descendentem.
Similiter etiam, quia impossibile est creaturam recipere Dei bonitatem in tanta plenitudine, secundum quod
convenit Deo, ideo bonitatis ipsius ad nos derivatio, est quasi quidam descensus; Iac. I, 17: omne datum
optimum, et omne donum perfectum desursum est, descendens a patre luminum.
Sed quia spiritus sanctus in sua natura videri non potest, ut dicitur infra III, 8: spiritus ubi vult spirat, et nescis
unde veniat, aut quo vadat, spiritus etiam non est descendere, sed ascendere. Ez. VIII, 3: elevavit me spiritus etc..
Ideo consequenter evangelista modum visionis et descensus exponit, dicens, hic non fuisse in spiritu, idest natura
sed in specie columbae, in qua apparuit: unde dicit quasi columbam.
Et hoc quidem congrue, ut scilicet filius Dei per carnem visibilis factus, manifestaretur per spiritum sanctum
visibili specie columbae.
Quae quidem columba non est assumpta a spiritu sancto in unitatem personae, sicut humana natura assumpta est
a filio Dei.
Cuius ratio est, quia filius apparuit non solum ut manifestator, sed ut salvator. Et ideo, secundum quod dicit leo
Papa, oportuit quod esset Deus et homo: Deus quidem, ut afferret remedium; homo vero, ut praeberet exemplum.
45

