Quod non faciebat apostolus II cor. c. XI, 2: despondi enim vos uni viro virginem castam exhibere Christo.
Simile et Ioannes faciebat, quia sponsam, scilicet populum fidelem, non sibi retinuit, sed ad sponsum, scilicet
Christum, duxit.
Sic ergo insinuat caritatis suae fidelitatem per hoc quod dicit amicus sponsi.
Item permanentiam, cum dicit stat, firmus in amicitia et fidelitate, non elevans se supra se; Hab. II, 58: super
custodiam meam stabo; I Cor. XV, 58: estote stabiles et immobiles; Eccli. VI, 11: amicus, si permaneat fixus,
erit tibi quasi coaequalis.
Item attentionem, cum dicit et audit eum; idest, attente considerat modum quo sponsus sponsae coniungitur. In
quo, secundum chrysostomum, explicat modum istorum sponsalium; nam per fidem celebrantur: fides autem est
ex auditu, Rom. X, 17. Vel audit, idest reverenter obedit, disponendo de sponsa secundum imperium sponsi; Is.
L, 4: audiam eum quasi magistrum: quod est contra malos praelatos, qui non secundum Christi mandatum
disponunt ecclesiam.
Item insinuat spiritualem iucunditatem, cum dicit et gaudio gaudet propter vocem sponsi; scilicet, cum sponsus
sponsam suam alloquitur.
Et dicit gaudio gaudet, ut ostendat veritatem et perfectionem sui gaudii. Qui enim non gaudet de bono, non vero
gaudio gaudet.
Et ideo, si ego dolerem ex hoc quod Christus, qui est verus sponsus, sponsae, idest ecclesiae, praedicat, non
essem amicus sponsi: sed ego non doleo.
Immo in hoc gaudium meum impletum est, scilicet quod video quod diu desideravi, sponsum videlicet sponsam
alloquentem.
Vel in hoc gaudium meum impletum est, idest, ad perfectam et debitam mensuram pervenit, quando sponsa iam
coniungitur sponso: quia iam habeo gratiam meam, et officium meum perfeci; Habac. III, 18: ego autem in
Domino gaudebo, et exultabo in Deo Jesu meo.
Consequenter cum dicit illum oportet crescere, me autem minui solvit quaestionem quantum ad querimoniam de
profectu gratiae Christi. Et primo ponit huius profectus convenientiam; secundo rationem assignat, ibi qui de
sursum est, super omnes est.
Dicit ergo: vos dicitis, quod omnes currunt ad eum, idest ad Christum; et sic proficit in honore et fama populi:
sed ego dico, quod hoc non est inconveniens, quia illum oportet crescere, non in se, sed quantum ad alios,
inquantum eius virtus magis ac magis innotescit; sed me oportet minui, in reverentia et fama quoad populum:
nam honor et reverentia non debetur mihi sicut principali, sed Christo. Et ideo ipso veniente, cessat exhibitio
reverentiae quantum ad me; sed crescit quantum ad Christum: sicut veniente principe, cessat officium legati; I
Cor. XIII, 10: cum venerit quod perfectum est, evacuabitur quod ex parte est. Et sicut in caelo Lucifer praecedit
solem ad illuminandum, quo veniente, cessat eius lux; ita Ioannes praecessit Christum: unde Lucifero
comparatur; iob XXXVIII, 32: numquid produces Luciferum? significatur hoc etiam in nativitate Ioannis, et in
morte eius. In nativitate quidem, quia natus est Ioannes eo tempore quo dies decrescere incipiunt; Christus vero
quando dies crescere incipiunt, scilicet octavo kalendas Ianuarii. Quantum ad mortem vero, quia Ioannes
mortuus minoratus per capitis abscissionem, Christus vero sublimatus per crucis exaltationem.
Moraliter autem hoc debet esse in unoquoque nostrum. Oportet illum, idest Christum, in te crescere, ut scilicet in
cognitione et amore eius proficias: quia inquantum magis eum potes cognoscendo et amando percipere, tanto
magis Christus crescit in te; sicut qui magis proficit in videndo unam et eamdem lucem, reputat lucem magis
crescere.
Et ex hoc oportet homines sic proficientes minui in sua reputatione: quia quanto plus cognoscit quis de altitudine
divina, tanto minorem reputat parvitatem humanam; unde Prov. XXX, 1, dicitur: visio quam locutus est vir, cum
quo est Deus; et sequitur: stultissimus sum virorum, et sapientia hominum non est mecum. Et iob ult., 5: auditu
auris audivi te, nunc autem oculus meus videt te: idcirco ipse me reprehendo, et ago paenitentiam in favilla et
cinere.
Consequenter cum dicit qui desursum venit, super omnes est, assignat rationem dictorum: et hoc dupliciter.
Primo ex origine; secundo ex doctrina, ibi qui de terra est, de terra loquitur.
Circa primum sciendum est, quod in rebus unumquodque, ad hoc quod sit perfectum, oportet venire ad terminum
sibi debitum ex sua origine: sicut si aliquis ex rege oritur, oportet eum tamdiu crescere quousque fiat rex.
Christus autem habet originem excellentissimam et aeternam; et ideo oportet illum crescere per manifestationem
suae virtutis, quantum ad alios, quousque innotescat, eum super omnes esse; et ideo dicit qui desursum est,
scilicet Christus secundum divinitatem.
Supra (hoc cap.): nemo ascendit in caelum, nisi qui descendit de caelo; infra c. VIII, 23: vos de Deorsum estis,
ego autem de superius sum.
Vel desursum venit secundum humanam naturam, idest de altitudine humanae naturae, assumendo eam in
altitudine sua secundum quod fuit in quolibet statu.
Consideratur enim secundum triplicem statum.
Primus enim status humanae naturae est ante peccatum; et de hoc assumpsit puritatem, assumendo carnem non
inquinatam contagio culpae originalis; Ex. XII, 5: erit agnus anniculus absque macula. Secundus status est post
82

