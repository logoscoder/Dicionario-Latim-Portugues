Convenit autem mysterio, quod ibi, idest in bethania, fecerunt ei coenam, quia Dominus in domo obedientiae
spiritualiter reficitur, delectatus in obedientia nostra, secundum illud Apoc. III, 20: si quis audierit vocem meam,
et aperuerit mihi ianuam, introibo ad illum, et coenabo cum illo, et ipse mecum.
Deinde ponuntur tres personae ei assistentes vel ministrantes: scilicet martha, Lazarus et maria.
Per martham significantur praelati, qui ad ministerium in ecclesiis instituuntur, secundum illud I Cor. IV, 1: sic
nos existimet homo ut ministros Christi et dispensatores mysteriorum Dei. Unde dicitur et martha ministrabat;
Lc. X, 40: martha autem satagebat circa frequens ministerium.
Per Lazarum autem resuscitatum significantur subditi ministerio praelatorum a peccatis ad statum iustitiae
reducti, qui cum aliis iustis spiritualiter cum Domino epulantur, unde dicitur Lazarus autem unus erat ex
discumbentibus cum eo; Ps. Lxvii, 4: iusti epulentur, et exultent in conspectu Dei, et delectentur in laetitia.
Per mariam significantur contemplativi. Dicitur enim Lc. X, 39, quod maria sedens secus pedes Domini,
audiebat verba illius.
Circa cuius ministerium tria tanguntur, quantum ad litteram pertinet. Primo enim tangitur unguentum in quo
obsecuta est; secundo obsequium quod exhibuit, ibi et unxit pedes Iesu; tertio effectum obsequii, ibi et domus
impleta est ex odore unguenti.
Circa primum tria tangit. Primo quantitatem unguenti, quia multum fuit, unde dicit libram unguenti; Tob. IV, 9:
si multum tibi fuerit, abundanter tribue. Secundo materiam, quia fuit ex nardo confectum; unde dicit nardi; Cant.
I, 11: dum esset rex in accubitu suo, nardus mea dedit odorem suum. Est autem nardus herba brevis et spicosa et
nigra, ex qua fit unguentum, quod vim confortandi habet ex sua aromaticitate.
Tertio compositionis formam, in eo quod dicit pistici pretiosi. Et, secundum Augustinum, dicitur pistici a loco, in
quo nardus oriebatur. Sed melius est quod exponatur pistici, idest fidelis, hoc est non sophisticati per aliquam
admixtionem: nam pistis in Graeco idem est quod fides. Addit autem pretiosi, quia confectum erat ex spica nardi,
ex qua pretiosum unguentum fit, et forte admixtis aliis pretiosis rebus. In quo docemur quod ea quae
pretiosissima sunt apud nos, Deo debemus offerre, secundum illud Ps. Lxv, 15: holocausta offeram tibi cum
incenso arietum. Et Mal. I, 14: maledictus dolosus, qui habet in grege suo masculum, et votum faciens, offert
Domino debile.
Circa obsequium eius primo nota humilitatem in hoc quod dicitur unxit pedes Iesu, ad pedes procidens,
secundum illud ps. c. Cxxxi, 7: adorabimus in loco ubi steterunt pedes eius. Secundo devotionem, quia extersit
capillis suis, ut de seipsa quodammodo obsequium offerret. Rom. VI, 13: exhibete membra vestra arma iustitiae
Deo.
Effectus autem obsequii tangitur consequenter, cum dicit et domus impleta est ex odore unguenti: per quod
insinuatur unguenti bonitas, cuius odor totam domum implevit; Cant. I, 3: curremus in odorem unguentorum
tuorum.
Dubitatur autem utrum haec eadem mulier fuerit de qua dicitur hic quod unxit Dominum, et de qua dicitur Lc.
VII, V. 37, et Matth. XXVI, 7, et Mc. XIV, 3.
Multis quidem videtur, secundum Hieronymum et chrysostomum, quod mulier peccatrix de qua Lucas narrat,
non sit maria soror Lazari, quae Dominum dicitur unxisse.
Origenes autem addit, quod non sit eadem etiam de qua matthaeus et marcus narrant, sed illa sit quaedam alia
tertia: et hoc vult probare ex tribus. Primo quidem ex tempore: nam haec unxit Dominum ante sex dies Paschae;
illa vero de qua matthaeus et marcus narrant, infra biduum ante Pascha.
Praemittit enim matthaeus Dominum dixisse: scitis quia post biduum Pascha fiet. Marcus autem: erat Pascha, et
azyma post biduum. Secundo ex loco: nam illa mulier legitur Dominum unxisse in domo simonis leprosi; hoc
autem colligitur esse factum in domo marthae, ex hoc quod dicitur quod martha ministrabat, ut etiam Augustinus
dicit. Tertio ex ipso facto: nam illa mulier legitur unxisse caput, haec autem pedes.
Augustinus vero et Gregorius dicunt, quod una et eadem mulier fuit quam quatuor evangelistae narrant
Dominum unxisse, sed bis hoc fecit. Primo quidem in principio suae conversionis intermedio tempore
praedicationis Christi, quod Lucas narrat; secundo vero imminente Christi passione hoc fecit, quod tres alii
evangelistae narrant. Unde idem factum est quod hic narratur, et quod habetur Matth. XXVI et Mc. XIV.
Ad primum ergo quod dicitur de dissonantia temporis, dicendum est, secundum Augustinum, quod Ioannes ipse
servat ordinem historiae; matthaeus et marcus per recordationem interponunt quod prius fuerat factum immediate
ante proditionem Iudae, quae ex hoc facto creditur occasionem habuisse.
Ad secundum quod obiicitur de dissonantia loci, potest intelligi quod eadem sit domus simonis leprosi, et etiam
mariae et marthae, ita quod simon fuerit paterfamilias domus. Dicitur autem leprosus, quia primo leprosus fuerat
et a Christo curatus.
Ad tertium quod obiicitur de dissonantia facti, dicendum est, secundum Augustinum, quod mulier unxit et pedes
et caput.
Et si quis obiiciat quod marcus dicit, quod, fracto alabastro, effudit super caput ipsius recumbentis, potest
dupliciter responderi. Uno modo, quod non fuit ita fractum quin aliquid remanserit, unde pedes possent inungi.
Alio modo potest dici quod prius inunxit pedes, postea, fracto alabastro, totum supra caput effudit.

240

