Sic ergo Christus, et quicumque gloriam Dei quaerit, habet quidem in intellectu cognitionem, Matth. XX, 16:
magister, scimus quia verax es, et ideo dicit hic verax est: in effectu autem rectam intentionem, unde dicit et
iniustitia in illo non est. Iniustitia enim est quod homo usurpet sibi alienum; gloria autem est propria solius Dei:
qui ergo sibi quaerit gloriam, iniustus est.
Consequenter cum dicit nonne Moyses dedit vobis legem? excludit obiectionem.
Posset enim aliquis dicere Christo, quod ideo doctrina sua non esset a Deo, quia sabbatum solvit, secundum illud
infra IX, 16: non est hic homo a Deo, qui sabbatum non custodit. Et hoc intendit excludere; unde circa hoc tria
facit.
Primo excusat se, arguendo ex parte accusantium; secundo ostenditur eorum iniqua responsio, ibi respondit turba
etc.; tertio excusat se per rationem, ibi respondit Jesus, et dixit eis: unum opus feci, et omnes miramini.
Dicit ergo: dato, ut vos dicitis, quod doctrina mea non sit a Deo, quia legem non servo, sabbatum solvens; tamen
vos non habetis causam accusandi, cum sitis in simili delicto. Unde dicit nonne Moyses dedit vobis, idest populo
vestro, legem? et tamen nemo ex vobis facit, idest servat, legem; Act. VII, 53: accepistis legem in dispositione
Angelorum, et non custoditis. Unde et Petrus, Act. XV, 10: hoc est onus quod neque nos, neque patres nostri
portare potuerunt. Si ergo non servatis legem, quare propter transgressionem eius vultis me interficere? non enim
propter hoc facitis, sed propter odium: alioquin si propter zelum legis faceretis, ipsi vos servaretis eam; Sap. II,
12: circumveniamus iustum, quoniam inutilis est nobis, et contrarius est operibus nostris, et improperat nobis
peccata legis; et sequitur: morte turpissima condemnemus eum.
Vel dicendum, quod non servatis legem quam Moyses dedit vobis: et hoc patet in eo quod me vultis interficere,
quod est contra legem; Ex. XX, 13: non occides. Vel aliter, secundum Augustinum: non facitis legem, quia in
lege ipse contineor; supra V, 46: si crederetis Moysi, crederetis forsitan et mihi: de me enim ille scripsit. Sed vos
vultis me interficere.
Consequenter ponitur iniqua responsio turbae, cum dicit respondit turba, et dixit: Daemonium habes. Vero autem
turba respondet non pertinentia ad ordinem, sed ad perturbationem, ut dicit Augustinus: eum enim dicunt
Daemonium habere qui Daemones expellit, Matth. XII, 24.
Et ideo consequenter cum dicit unum opus feci, et omnes miramini, Dominus in sua veritate tranquillus, confutat
eos, excusans se per rationem, et primo commemorat eis factum propter quod turbantur; secundo ostendit eos
non debere turbari, ibi propterea Moyses dedit vobis circumcisionem; tertio inducit eos ad iustum iudicium, ibi
nolite iudicare secundum faciem etc..
Respondit ergo Jesus, et dixit eis: unum opus feci, et omnes miramini.
Non reddit convicio convicium, nec repulit, quia cum malediceretur, non maledicebat: sed eis opus commemorat
de curatione paralytici, de quo omnes admirabantur, non admiratione devotionis, secundum illud Is. LX, 5:
videbis, et afflues, et mirabitur, et dilatabitur cor tuum, sed admiratione turbationis, secundum illud Sap. V, V. 2:
videntes turbabuntur timore horribili, et mirabuntur in subitatione insperatae salutis.
Si ergo propter unum opus miramini, idest cum turbatione turbamini, quid faceretis si omnia opera mea
videretis? nam, ut dicit Augustinus, ipsius opera erant quae in mundo videbant: omnes etiam infirmi per eum
sanantur; Ps. Cvi, 20: misit verbum suum, et sanavit eos; Sap. XVI, 12: nec herba nec malagma sanavit eos; sed
tuus, Domine>, sermo, qui sanat omnia. Ideo ergo turbamini, quia unum tantum opus videtis, et non omnia.
Consequenter cum dicit propterea Moyses dedit vobis circumcisionem, convincit eos de iniusta turbatione, et
primo ponit mandatum eis datum a Moyse; secundo opus eorum; et tertio arguit ex utroque.
Mandatum autem Moysi est de circumcisione; et ideo dicit propterea, idest ad significandum mea opera, Moyses
dedit vobis circumcisionem. Nam circumcisio in signum data est, ut habetur Gen. XVII, 2: erit vobis in signum
foederis inter me et vos: significabat enim Christum; et ideo semper data est in membro generationis, quia ex
Abraham secundum carnem descensurus erat Christus, qui spiritualem circumcisionem, idest mentis et corporis,
facit. Vel ideo in ipso membro fiebat, quia data est contra peccatum originale.
Quod autem Moyses dederit circumcisionem, expresse non habetur, nisi Ex. XVII, 44: omnis servus emptitius
circumcidetur. Et licet Moyses dederit circumcisionem, non tamen quasi eam instituens: quia non ipse primus
accepit circumcisionis mandatum, sed Abraham, ut habetur Gen. XVII, 10.
Factum autem Iudaeorum est quia in sabbato circumcidebant; et hoc est quod dicit et sabbato circumciditis etc..
Et hoc ideo, quia Abrahae mandatum est, ut octavo die circumcideretur puer; Gen. XXI, 4: circumcidit eum die
octavo, sicut praeceperat ei Deus. A Moyse autem praeceptum erat eis quod nihil operis facerent in die sabbati.
Contingebat autem aliquando quod octavus dies necessitatis veniret in die sabbati; et sic circumcidentes puerum
ipso die, mandatum Moysi solvebant, propter mandatum patrum.
Et ideo ex his arguit Dominus cum dicit si circumcisionem accipit homo in sabbato, ut non solvatur lex Moysi;
mihi indignamini, quia totum hominem sanum feci in sabbato? ubi notandum est, quod hoc argumentum
efficaciam habet ex his tribus considerationibus, quarum duae sunt expressae, sed tertia subintelligitur. Videmus
enim primo, quod quamvis mandatum Abrahae prius fuerit, tamen mandatum Moysi de observatione sabbati non
praeiudicabat priori, scilicet mandato de circumcisione; Gal. III, 17: dico autem, testamentum confirmatum a
Deo, quae post quadringentos et triginta annos facta est lex, non irritum facit. Et ideo ex hoc arguit: quia licet in

161

