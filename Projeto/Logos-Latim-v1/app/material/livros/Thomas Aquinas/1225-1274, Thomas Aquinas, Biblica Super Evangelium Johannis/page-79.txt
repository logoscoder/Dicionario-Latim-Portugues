desiderant hominibus propter honorem Dei et propter utilitatem fidei; Matth. V, 16: sic luceat lux vestra coram
hominibus ut videant opera vestra bona, et glorificent patrem vestrum qui in caelis est. Sed veniunt ad lucem, ut
manifestentur opera eorum, quoniam in Deo sunt facta, idest secundum mandatum Dei, vel per gratiam Dei.
Quicquid enim boni facimus, sive vitando peccatum, seu poenitendo de commissis, sive bona operando, totum
est a Deo, iuxta illud Is. XXVI, 12: omnia opera nostra operatus es in nobis.
|#4 Lectio 4
Supra Dominus tradidit doctrinam de spirituali regeneratione per verba; hic vero doctrinam illam implet per
opera, baptizando.
Et primo inducitur duplex baptismus; secundo movetur quaestio de comparatione eorum, ibi facta est ergo
quaestio etc..
Circa primum duo facit.
Primo inducitur baptismus Christi; secundo baptismus Ioannis, ibi erat autem Ioannes baptizans etc..
Dicit ergo primo: post haec, scilicet quae de doctrina spiritualis regenerationis praemissa sunt, venit Jesus, et
discipuli eius in terram Iudaeam.
Sed hic est quaestio litteralis: nam supra dixerat evangelista, quod Dominus de Galilaea venerat in ierusalem,
quae est Iudea terra, ubi instruxerat Nicodemum. Quomodo ergo post instructionem Nicodemi, venit in Iudaeam,
cum iam esset ibi? ad quod est duplex responsio: nam secundum bedam, Christus post verba Nicodemi, ivit in
Galilaeam, et ibi aliquandiu moratus rediit in Iudaeam: et ideo cum dicitur post haec venit Jesus, non est
intelligendum quod immediate venerit in Iudaeam post verba Nicodemi.
Alio modo, secundum chrysostomum, intelligendum est quod post haec immediate venerit in terram Iudaeam.
Christus enim volebat praedicare ubi multitudo conveniebat, ut multi converterentur; Ps. XXXIX, 10: annuntiavi
iustitiam tuam in ecclesia magna. Et infra c. XVIII, 20: ego palam locutus sum etc.. Duo autem loca erant in
Iudaea, ad quae confluebat multitudo Iudaeorum, scilicet ierusalem, ad quam ibant ad festa, et iordanis, ad quem
concurrebant propter praedicationem et baptismum Ioannis. Et ideo Dominus ista duo loca frequentans, statim
completis diebus festis in ierusalem, quae est in una parte Iudaeae, venit in aliam partem Iudaeae, ubi Ioannes
baptizabat, scilicet in iordanem.
Moraliter autem Iudaea interpretatur confessio, ad quam venit Jesus, quia Christus confitentes sua peccata, vel
divinam laudem, visitat; Ps. Cxiii, 2: facta est Iudaea sanctificatio eius. Et illic moratur, quia tales non transitorie
visitat; infra XIV, 23: ad eum veniemus et mansionem apud eum faciemus.
Et illic baptizat, idest purgat a peccatis: quia nisi quis peccata sua confiteatur, remissionem non consequitur;
Prov. XXVIII, 13: qui abscondit scelera sua, non dirigetur.
Deinde cum dicit erat autem et Ioannes baptizans in Aennon, introducit evangelista baptisma Ioannis: et circa
hoc quatuor facit.
Primo enim ponit personam baptizantis; secundo locum baptismi; tertio fructum; quarto tempus.
Persona baptizans est Ioannes; et ideo dicit erat autem Ioannes baptizans.
Sed hic est quaestio: quia cum baptisma Ioannis ordinaretur ad baptismum Christi, videtur quod, veniente
baptismate Christi, Ioannes cessare debuerit a baptizando, sicut veniente veritate, cessat figura.
Ad hoc est triplex responsio. Una, quantum ad personam Christi: nam Ioannes baptizavit ut Christus baptizaretur
ab eo. Nec oportebat quod solus Christus ab eo baptizaretur, ne baptismus Ioannis ex huius singularitate, melior
Christi baptismate videretur: et ideo expediens fuit ut alii ante Christum baptizarentur a Ioanne, quia antequam
Christi doctrina publicata est, necessarium erat homines praeparari ad Christum baptismo Ioannis. Unde
secundum hoc, ita se habet baptismus Ioannis ad baptismum Christi sicut catechismus, in quo baptizandi
instruuntur de fide et praeparantur ad baptismum, se habet ad verum baptisma. Necessarium etiam fuit ut
postquam Christus baptizatus fuerat a Ioanne, alii baptizarentur ab eo, ne Ioannis baptisma reprobandum
videretur; sicut etiam non statim veniente veritate cessavit usus legalium, sed, secundum Augustinum, licuit
Iudaeis determinato tempore legalia servare.
Alio modo quantum ad personam Ioannis: nam si Ioannes statim cum Christus baptizare coepit, destitisset a
baptismo, potuisset credi, quod hoc fecisset ex invidia, vel ira. Et quia, ut dicitur Rom. XII, 17: providere
debemus bona non solum coram Deo, sed etiam coram omnibus hominibus: ideo Ioannes non statim cessavit.
Alio modo quantum ad discipulos Ioannis, qui iam incipiebant se zelotypos habere ad Christum, et ad discipulos
eius, quia baptizabant.
Unde si statim Ioannes totaliter baptizare cessasset, dimisisset discipulos suos in maiori zelo et controversia
contra Christum et discipulos eius. Iam enim etiam Ioanne baptizante, ipsi aegre ferebant baptismum Christi:
quod patet ex sequentibus. Et ideo non statim cessavit; I Cor. VIII, 9: videte ne forte haec licentia vestra
offendiculum fiat infirmis.
Locus autem baptismi erat in Aennon iuxta Salim: quia aquae multae erant ibi. Salim alio nomine dicitur Salem
quae est villa, unde melchisedech rex fuit. Et dicitur hic Salim, quia apud Iudaeos, lector pro voluntate uti potest
vocalibus litteris in medio dictionum: unde, sive dicatur Salim, sive Salem, non refert apud Iudaeos. Hoc autem

79

