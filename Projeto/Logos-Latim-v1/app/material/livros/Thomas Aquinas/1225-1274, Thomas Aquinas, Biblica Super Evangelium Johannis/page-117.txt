communicaverit ei suam potestatem et naturam. Et de huius dilectione dicitur supra II, 35: pater diligit filium, et
omnia dedit in manu eius. Et Matth. III, 17: hic est filius meus dilectus.
Circa hoc autem quod sequitur et omnia demonstrat ei quae ipse facit, sciendum est, quod dupliciter potest
aliquis alicui sua opera demonstrare. Vel quantum ad visum, sicut artifex ea quae facit demonstrat discipulo; vel
quantum ad auditum, sicut quando verbo instruit eum.
Quocumque ergo istorum modorum accipiatur demonstrat, sequi potest duplex inconveniens: quod tamen non est
in ista demonstratione, qua pater demonstrat filio. Si enim pater dicatur demonstrare filio quantum ad visum,
primo quidem sequitur in istis inferioribus quod prius operetur aliquid quod alteri demonstrat; Deinde quod
seorsum ab eo cui demonstrat. Sed pater non demonstrat filio ea quae prius facit, quia ipse filius dicit Prov. VIII,
22: Dominus possedit me in initio viarum suarum, antequam quidquam faceret.
Neque etiam ea quae seorsum a filio facit: quia pater omnia operatur per filium; supra I, 3: omnia per ipsum facta
sunt.
Si autem accipiatur demonstratio quantum ad auditum, duo videntur sequi: nam qui verbo docet, primo
demonstrat ignoranti; Deinde verbum est inter demonstrantem et cui fit demonstratio. Sed neutro modo pater
demonstrat filio: non enim sicut ignoranti, cum filius sit sapientia patris, I Cor. I, 24: Christum Dei virtutem et
Dei sapientiam; nec aliquo alio verbo medio, quia ipse filius est verbum patris, supra I: verbum erat apud Deum.
Dicitur ergo pater omnia quae facit demonstrare filio, inquantum communicat ei notitiam omnium suorum
operum: sic enim magister dicitur demonstrare discipulo, inquantum dat ei notitiam eorum quae facit.
Unde, secundum Augustinum, demonstrare patrem filio, nihil aliud est quam patrem generare filium. Et filium
videre quae pater facit, nihil aliud est quam filium esse et naturam a patre recipere.
Potest tamen dici demonstratio illa similis visuali, inquantum ipse filius est splendor visionis paternae, ut dicitur
Hebr. I, 3: nam pater videns se et intelligens, concipit filium, qui est conceptus huius visionis. Potest etiam esse
similis ei quae fit per auditum, inquantum filius procedit a patre ut verbum. Ut si dicatur quod pater omnia
demonstrat filio, inquantum producit ipsum ut splendorem, et conceptum suae sapientiae, et verbum. Hoc ergo
quod dicit demonstrat, refertur ad illud quod supra dixit: non potest filius a se facere quidquam, nisi quod viderit
patrem facientem.
Hoc vero quod dicit omnia, refertur ad illud quod dixit: quaecumque enim ille fecerit, haec similiter et filius
facit.
|#4 Lectio 4
Ostensa potestate filii in communi, hic consequenter ostendit eam in speciali, et primo Dominus manifestat suam
potestatem vivificativam; secundo manifestat quaedam praedicta, quae videbantur obscura, ibi sicut enim pater
habet vitam in semetipso, sic dedit filio vitam habere in semetipso.
Circa primum duo facit.
Primo ostendit filium habere potestatem vivificativam; secundo docet modum percipiendi vitam a filio, ibi amen,
amen dico vobis, quia qui verbum meum audit etc..
Circa primum tria facit.
Primo proponit potestatem vivificativam filii; secundo dicti rationem assignat, ibi neque enim pater iudicat
quemquam; tertio ostendit effectum exinde provenientem, ibi ut omnes honorificent filium etc..
Et circa primum duo facit.
Primo proponit potestatem vivificativam in communi; secundo exprimit eam, ibi sicut enim pater etc..
Quantum ad primum dicit maiora his demonstrabit; quasi dicat: miramini et turbamini de potestate filii in
sanatione languidi; sed adhuc pater maiora his demonstrabit opera, scilicet in suscitatione mortuorum, ut vos
miremini.
Sed ex his verbis insurgit dubitatio quantum ad duo: primo quidem quantum ad hoc quod dicit demonstrabit:
nam hoc quod supra dictum est, quod pater omnia demonstrat filio, refertur ad aeternam generationem: quomodo
ergo hic dicit demonstrabit, cum filius sit ei coaeternus, et in aeternitate non sit accipere futurum? secundo vero
quantum ad hoc quod dicit ut vos miremini. Si enim ideo demonstraturus est ut Iudaei mirentur, tunc filio
demonstraturus est simul et istis, alias non mirarentur, nisi viderent; cum tamen filius ab aeterno omnia viderit
apud patrem.
Et ideo dicendum est, quod hoc exponitur tripliciter. Uno modo, secundum Augustinum, ut referatur haec
demonstratio fienda discipulis.
Consuetus enim modus loquendi est Christi, ut aliquando attribuat sibi fieri quod fit membris suis, secundum
illud Matth. XXV, V. 40: quod uni ex minimis meis fecistis, mihi fecistis. Et tunc est sensus: vos vidistis filium
magna facientem in curatione languidi, et miramini; sed adhuc maiora his pater demonstrabit ei, in membris,
scilicet discipulis; infra XIV, 12: et maiora horum faciet.
Dicit ergo ut vos miremini: quia ex miraculis discipulorum Iudaei intantum mirati sunt quod maxima multitudo
eorum conversa est ad fidem, sicut habetur Act. I.
Alio modo, secundum Augustinum, sic, ut scilicet referatur ad Christum secundum naturam assumptam.

117

