deferebant. Unde licet praesens sexta feria solemnis esset apud eos, tamen in ea pro sequenti die sabbati cibaria
praeparabant.
Sed addit erat autem hora quasi sexta: contra quod est quod dicitur mc. c. XV, 25: erat autem hora tertia, et
crucifixerunt eum. Sed constat quod ante sedit pro tribunali quam Christus fuerit crucifixus.
Sed ad hoc est duplex responsio, secundum Augustinum. Prima et melior est, quod Christus dupliciter fuit
crucifixus. Primo linguis et vocibus Iudaeorum dicentium, crucifige, crucifige eum; secundo manibus militum,
qui eum crucifixerunt. Unde Iudaei, quia crucifixionem volebant imponere gentilibus. Marcus, qui evangelium
scripsit gentibus, ipsam imposuit Iudaeis, dicens, quod tunc Christum crucifixerunt quando Iudaei clamaverunt
crucifige, crucifige eum; quod fuit in hora tertia.
Ioannes vero, qui sequitur ordinem temporis, dicit erat quasi hora sexta: nam quando Christus fuit in cruce, iam
erat in fine horae quintae et in principio horae sextae, in qua factae sunt tenebrae per tres horas, scilicet usque ad
horam nonam. Unde quia hora sexta nondum inchoata erat, ideo dicit quasi hora sexta.
Secunda responsio est, quia parasceve dicitur praeparatio Paschae; Pascha autem nostrum Christus est
immolatus: unde praeparatio parasceve est praeparatio immolationis Christi: cuius erat hora sexta et non diei,
quia principium huius praeparationis fuit hora noctis nona, quando Christo capto dicebant: reus est mortis. Unde
si tribus reliquis horis noctis addamus tres horas diei, quando Christus crucifixus fuit, manifestum est quod sexta
hora parasceve, idest praeparationis, crucifixus fuit, licet hora diei esset tertia, ut dicit marcus. Et certe congruit
quod in sexta hora crucifigeretur: quia per crucem reparavit hominem sexta die conditum, et sexta aetate.
Modum autem et ordinem condemnationis describit, dicens et dixit Iudaeis: ecce rex vester etc..
Ubi notandum, quod adhuc Pilatus volebat liberare eum, quamvis eum caesaris timor urgeret. Et ideo primo
ponitur Pilati conatus ad Christum liberandum; secundo subditur eius consensus ad eum crucifigendum, ibi tunc
ergo tradidit eis illum ut crucifigeretur.
Circa primum primo ponitur Pilati conatus; secundo malitia Iudaeorum, ibi illi autem clamabant.
Dicit ergo, quod postquam sedit pro tribunali, dixit Iudaeis, quasi cum quadam indignatione, ecce rex vester,
quasi dicat: mirum est quod hunc formidatis habere regem, sic humiliatum et abiectum: regnum non nisi divites
et fortes affectant, hic autem non est talis, quia, ut dicitur in ps.
Lxxxvii, 16: pauper sum ego et in laboribus.
Sed haec nec Iudaeorum molliunt malitiam. Innumerabili odio affecti clamabant, et abundantiam malitiae
ingeminando, tolle, tolle, crucifige eum: simul etiam per hoc insinuantes, quod nec eum videre poterant. Iob
XXI, 14: dixerunt Deo: recede a nobis, scientiam viarum tuarum nolumus; Sap. II, 15: gravis est etiam ad
videndum.
Et ideo subdunt: morte turpissima condemnemus eum: quod idem est quod crucifige eum.
Hic ostenditur quomodo Pilatus nititur eum liberare per Iudaeorum opprobrium.
Et primo ponitur Pilati conatus dicentis regem vestrum crucifigam? quasi dicat: si non movemini ab eius
humilitate, debet vos movere vestrum opprobrium, quod eum crucifigam qui regnum vestrum affectavit: quod
valde ignominiosum est, si ab extraneis fiat.
Secundo ponitur Iudaeorum pertinacia, unde dicit responderunt pontifices: non habemus regem nisi caesarem; in
quo seipsos servituti perpetuae submiserunt renuentes Christi Dominium; et ideo usque in hodiernum diem alieni
a Christo, effecti sunt servi caesaris et potestatis terrenae. I Reg. VIII, 7: non te abiecerunt, sed me, ne regnem
super eos; Ier. II, 13: dereliquerunt me fontem aquae vivae, et foderunt sibi cisternas, quae continere non valent
aquas.
Consequenter ponitur consensus Pilati ad occidendum Christum; unde dicit tunc ergo tradidit eis, scilicet Iudaeis,
quod sic subiecti erant potestati Romanorum et voluntati eorum, illum, ut crucifigeretur: contra consilium. Ex.
XXIII, 2: ne sequaris turbam ad faciendum malum; iob IX, 24: terra data est in manus impii; Ier. XII, 7: dedi
dilectam animam meam in manus inimicorum eius.
Hic agit evangelista de crucifixione Christi, et primo ponitur crucis ignominia: secundo narrat crucifixionis
consequentia, ibi scripsit autem et titulum Pilatus.
Ignominiam autem crucis describit quantum ad crucifigentium conditionem, quantum ad deducendi modum
quantum ad locum, et quantum ad comitatum.
Conditio quidem crucifigentium describitur, quia milites: unde dicit susceperunt autem Jesum etc.. Milites
quidem facto, nam sequitur milites ergo cum crucifixissent eum, Iudaei vero voto: quia ipsi fecerunt, et quidquid
factum est extorserunt.
Per quod signatur quod Iudaei amittere debebant utilitatem crucis Christi, et gentiles eam consequi; Matth. XXI,
43: auferetur a vobis regnum Dei, et dabitur genti facienti fructus eius.
Modus autem ducendi ignominiosus fuit, unde dicit et baiulans sibi crucem: nam mors crucis ignominiosa erat,
unde Deut. XXI, 23, dicitur: maledictus omnis qui pendet in ligno. Et ideo crucis signum tamquam profanum
vitantes, et nec tangere volentes, crucem Jesu condemnato Jesu imponunt. Unde dicit et baiulans sibi crucem.
Sed contra. Matth. XXVII, 32, dicitur quod angariaverunt quemdam simonem venientem de villa, ut portaret
crucem.
Responsio. Dicendum, quod Christus eam portavit a principio; sed dum incederet, invenerunt illum ad votum.
356

