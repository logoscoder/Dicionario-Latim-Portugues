Imperfectam quidem cognitionem habebant, unde dicit haec in proverbiis locutus sum vobis. Proverbium proprie
dicitur quod communiter est in ore omnium, sicut illud prov. c. XXII, 6: adolescens iuxta viam suam, etiam cum
senuerit non recedet ab ea. Sed quia haec quandoque obscura sunt et metaphorica, inde est quod proverbium
quandoque sumitur pro parabola, in qua aliud dicitur, aliud signatur. Et hoc modo accipitur hic proverbium pro
parabola, idest pro parabolica locutione.
Potest autem hoc habere quadruplicem sensum. Primus est talis secundum litteram, ut referatur ad hoc quod
immediate dixerat, hoc modo: dixi vobis: usque modo non petistis quidquam, et quod in nomine meo petetis, et
sum quasi obscure et in proverbiis locutus; sed venit hora ut quae obscure dixi vobis, dicam statim in manifesto;
unde subdit: ipse pater amat vos, et exivi a patre, et veni in mundum. Et sic videntur apostoli intellexisse, unde,
his auditis, dicunt ei: ecce nunc palam loqueris etc..
Secundus sensus est ut hoc quod dicit haec in proverbiis locutus sum vobis, referatur ad totum quod in hoc
evangelio legitur de doctrina Christi; quod vero dicitur venit hora cum iam non in proverbiis loquar vobis,
referatur ad tempus gloriae.
Quia enim nunc videmus per speculum et in aenigmate, idcirco haec quae dicuntur nobis de Deo, in proverbiis
proponuntur. Sed quia in patria videbimus facie ad faciem, ut dicitur I Cor. XIII, 12, ideo tunc non in proverbiis,
sed palam de patre annuntiabitur nobis. Dicit autem de patre, quia nullus potest patrem videre in illa gloria nisi
filio manifestante; Matth. XI, 27: nemo novit patrem nisi filius, et cui filius voluerit revelare.
Ipse enim est lux vera, dans nobis lucem, qua patrem videamus; supra VIII, 12: ego sum lux mundi.
Sed quia huic expositioni repugnat quod sequitur in nomine meo petetis: in quo nil petituri sumus, si de die
gloriae intelligatur, quando satiabitur in bonis desiderium nostrum, ideo est alius sensus duplex.
Unus, secundum chrysostomum, sic: haec, scilicet quae nunc dixi vobis, in proverbiis, idest in quadam
intricatione verborum, locutus sum vobis, non exprimens totaliter quae oportet vos cognoscere de me et patre
meo, quia multa habeo vobis dicere quae non potestis portare modo: supra hoc cap.; sed venit hora, cum a
mortuis scilicet resurrexero, cum iam non in proverbiis, idest obscure et per aenigmata, sed palam de patre meo
annuntiabo vobis.
Nam per illos quadraginta dies quibus apparuit eis, multa mysteria eos docuit et multa de se et patre annuntiavit;
et cum iam per fidem resurrectionis eum firmiter Deum verum esse credentes elevati essent ad altiora; unde et
subditur Act. I, 3: loquens eis de regno Dei; Lc. Ult., 45: aperuit eis sensum ut intelligerent Scripturas.
Alius sensus est, secundum Augustinum, ut per hoc quod dicit haec in proverbiis locutus sum, promittat
Dominus se facturum eos spirituales. Differentia enim haec est inter spiritualem et animalem virum: quia
animalis homo verba spiritualia accipit ut proverbia, non quod proverbialiter sint dicta, sed quia mens eius supra
corporalia elevari non valens, sunt ei obscura; I Cor. II, 14: animalis homo non percipit ea quae sunt spiritus Dei.
Spiritualis autem homo accipit spiritualia ut spiritualia. Discipuli autem a principio quasi animales erant, et quae
dicebantur eis, obscura erant et sicut proverbia; sed postmodum a Christo spirituales effecti et per spiritum
sanctum edocti, spiritualia aperte capiebant. Et ideo dicit haec in proverbiis locutus sum vobis, idest, fuerunt
vobis ut proverbia. Sed venit hora cum iam non in proverbiis loquar vobis; II Cor. III, V. 18: nos autem revelata
facie gloriam Domini speculantes, in eamdem imaginem transformamur a claritate in claritatem tamquam a
Domini spiritu.
Hic ponitur secunda ratio fiduciae, sumpta ex dilectione patris ad discipulos, et primo ostendit patris dilectionem
ad eos; secundo familiaritatem patris ad filium, ibi exivi a patre, et veni in mundum.
Circa primum duo facit.
Primo resumit eis factam promissionem; secundo assignat promissionis rationem, ibi ipse enim pater amat vos.
Circa primum duo facit. Primo resumit unum quod promiserat; secundo promittit eis fiduciam petendi. Unde
dicit in illo die, scilicet quando annuntiabo vobis palam de patre, petetis in nomine meo: quia manifeste eum
cognoscentes, scietis me esse ei aequalem et coessentialem, et per me habere accessum ad eum. Haec enim est
petitio in nomine eius, sperare per Christum habere accessum ad patrem; Ps. XIX 8: hi in curribus et hi in equis;
nos autem in nomine Domini Dei nostri invocabimus. Tacet autem se rogaturum patrem pro eis; unde dicit et
non dico vobis quia ego rogabo patrem etc..
Sed numquid non ipse orat pro nobis? immo: I Io. II, 1: advocatum habemus apud patrem Jesum Christum
iustum; Hebr. VII, 25: accedens per semetipsum ad Deum salvare potest.
Et ad hoc dicendum primo, secundum Augustinum, quod hoc dicit ad removendum, se de cetero esse ut
personam interpellantem inquantum homo. Sic in illo die, quando palam annuntiabo et petetis in nomine meo et
cognoscetis me esse unum cum patre et quod non sim persona interpellans; sed inquantum Deus simul cum eo
interpellans exaudiam.
Alio modo, secundum chrysostomum, hoc forte dicit, ne forte credant discipuli quod ita sint per filium
impetraturi quod ipsi non habebant immediatum accessum ad patrem, quasi dicat: modo ad me recurritis, ut pro
vobis interpellem, sed tunc tantam fiduciam habebitis apud eum quod etiam ipsi a patre petere poteritis in
nomine meo, non indigentes alio introducente.
Sed numquid apostoli non indiguerunt Christo homine ad interpellandum? alias, cum ipse interpellet, superflua
erit eius interpellatio.
325

