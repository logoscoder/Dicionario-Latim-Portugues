Contingit autem quod aliquis non libenter audit verba alicuius, quia ea examinare non potest nec per consequens
cognoscere, et ideo eis contradicunt; iob VI, 29: respondete, obsecro, absque contentione... Et non invenietis in
lingua mea iniquitatem. Et ideo dicit quare loquelam meam non cognoscitis? dicentes et interrogantes: quid est
hoc quod dixit: quo ego vado vos non potestis venire? et hoc ideo, inquam, non cognoscitis, quia non potestis
audire sermonem meum; idest, ita durum cor habetis ad me, quod nec sermonem meum audire vultis.
|#6 Lectio 6
Postquam Dominus Iudaeos ostendit originem aliquam spiritualem habere et exclusit ab eis originem
praesumptam, hic astruit veram, ascribens eis paternitatem diaboli, et primo proponit intentum; secundo
rationem eis assignat, ibi et desideria patris vestri vultis facere; tertio positam rationem manifestat, ibi ille
homicida erat ab initio.
Dicit ergo vos facitis opera diaboli, ergo vos ex patre diabolo estis, scilicet per imitationem; Ez. XVI, 3: pater
tuus Amorrhaeus, et mater tua cethaea.
Cavenda est hic haeresis Manichaeorum, qui dicunt esse quamdam naturam mali, et gentem quamdam
tenebrarum cum principibus suis, a qua corruptibilia omnia originem trahunt; et secundum hoc omnes homines
secundum carnem ex diabolo processisse. Ponebant autem quasdam animas ad bonam creationem pertinere, et
quasdam ad malam; unde dicebant hoc dictum a Domino vos ex patre diabolo estis, quia ab eo secundum carnem
processistis, et animae vestrae sunt de mala creatione.
Sed, ut Origenes dicit, introducere duas naturas propter differentiam boni et mali, simile videtur ei qui diceret
alteram esse oculi videntis substantiam, alteram caligantis vel se avertentis. Quemadmodum enim oculi sani et
lippi non differunt substantia, sed quaedam contingit causa deficiens, scilicet quae facit eum caligare; ita eadem
est substantia et natura rei, sive sit bona, seu habeat in se defectum, quod est peccatum voluntatis. Non ergo
Iudaei ut mali, dicuntur filii diaboli natura, sed imitatione.
Consequenter cum dicit et desideria patris vestri vultis facere, rationem assignatam exponit; quasi dicat: non estis
filii diaboli tamquam ab eo creati, et in esse producti sed quia eum imitantes, desideria patris vestri vultis facere,
quae quidem mala sunt: nam sicut ille invidit homini, et occidit, Sap. II, 24: invidia diaboli mors intravit in
orbem terrarum, ita et vos mihi invidentes, quaeritis me interficere hominem, qui veritatem locutus sum vobis.
Consequenter cum dicit ille homicida erat ab initio, positam rationem manifestat, et primo ponit diaboli quam
imitantur conditionem; secundo ostendit eos esse imitatores conditionis illius, ibi ego autem si veritatem dico,
non creditis mihi.
Sciendum est circa primum, quod in diabolo duplex peccatum maxime pollet: scilicet peccatum superbiae ad
Deum, et invidiae ad hominem, quem occidit. Sed ex peccato invidiae ad hominem quo infert nocumenta
hominibus, cognoscitur a nobis peccatum superbiae et ideo primo ponit peccatum Daemonis contra hominem;
secundo peccatum eius contra Deum, ibi et in veritate non stetit.
Peccatum autem invidiae contra hominem est quod occidit eum; unde dicit: ille, scilicet diabolus, homicida erat
ab initio.
Ubi sciendum est quod non ferro accinctus diabolus occidit hominem, sed mala persuasione; Sap. II, 24: invidia
diaboli mors introivit in orbem terrarum. Et primo quidem introivit mors peccati, Ps. XXXIII, 22: mors
peccatorum pessima, Deinde vero mors corporalis, Rom. V, 12: per unum hominem peccatum intravit, et per
peccatum mors. Et, ut dicit Augustinus, noli putare te non esse homicidam, quando fratri tuo mala persuades.
Attendendum est autem, secundum Origenem, quod ille homicida dicitur non propter aliquem singulariter
tantum, sed pro toto genere, quod peremit in Adam, in quo cuncti moriuntur, ut dicitur I ad Cor. XV, 22.
Unde antonomastice homicida dicitur; et hoc ab initio, ex quo scilicet fuit homo, qui occidi poterat, ex quo potuit
fieri homicidium: non enim posset occidi homo, nisi prius homo fieret.
Consequenter cum dicit et in veritate non stetit, ponit peccatum Daemonis contra Deum, quod consistit in hoc
quod avertit se a veritate, quae Deus est, et primo ostendit eum a veritate aversum; secundo ostendit eum veritati
contrarium, ibi dum loquitur mendacium, ex propriis loquitur.
Circa primum duo facit.
Primo ostendit eum a veritate aversum; secundo manifestat quod dixit, ibi quia veritas in eo non est.
Dicit ergo et in veritate non stetit.
Unde sciendum est, quod duplex est veritas: scilicet vocis et operis. Veritas quidem vocis est qua quis profert ore
quod gerit corde, et est in rerum natura; Eph. IV, 25: deponentes mendacium, loquimini veritatem unusquisque
cum proximo suo; Ps. XIV, 3: qui loquitur veritatem cum proximo suo, qui non egit dolum in lingua sua. Veritas
iustitiae, quando scilicet quis agit quod convenit sibi secundum ordinem suae naturae: de qua supra III, 21, dicit:
qui fecerit veritatem, veniet ad lucem, ut manifestentur opera eius, quia in Deo sunt facta. De hac ergo veritate
Dominus loquens dicit et in veritate, scilicet iustitiae, non stetit, quia deseruit ordinem suae naturae, qui erat ut
Deo subiiceretur, et per eumdem beatitudinem suam et naturalis desiderii complementum consequeretur.
Unde dum hoc per se consequi voluit, a veritate cecidit.
Hoc autem quod dicit in veritate non stetit, potest dupliciter intelligi: vel quod numquam in veritate steterit; vel
quod aliquando steterit, sed in ea non permansit.
187

