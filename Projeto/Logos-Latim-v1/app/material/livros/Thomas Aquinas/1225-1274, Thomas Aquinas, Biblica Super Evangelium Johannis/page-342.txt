deliciarum interpretatur. Item quia per passionem nos in hortum et Paradisum coronandos introducit; Lc. XXIII,
43: hodie mecum eris in Paradiso.
Erat etiam congruus locus, quia proditori notus; unde dicit sciebat autem Iudas, qui tradebat eum, locum; et huius
ratio est, quia frequenter Jesus venerat illuc cum discipulis suis, inter quos Iudas fuerat sicut lupus inter oves;
supra VI, 71: nonne ego vos duodecim elegi, et ex vobis unus diabolus est? lupus ovina pelle contectus, et inter
oves alto patrisfamilias consilio toleratus, didicit ubi ad tempus exiguum ovium dispergeret gregem.
Sed cum Iudas diu ante exierit a coena ut proditionem compleret, quaeritur quomodo scivit quod Christus illa
hora egrederetur illuc? ad quod dicendum, secundum chrysostomum, quod consuetudo Christi erat, et praecipue
in magnis festis, post coenam discipulos seorsum ducere, et aliqua sublimia de festo docere, quae non erat fas
alios audire: et ideo quia tunc erat festum praecipuum, existimavit Iudas quod post coenam illuc exisset. Fecit
autem hoc ut in montibus et in hortis sublimia doceret discipulos, maxime purum a tumultibus inquirens locum,
ne eorum mens impediatur; Oseae II, 14: ducam eam in solitudinem, et loquar ad cor eius.
Hic ponitur proditoris apparatus.
Et nota, quod, sicut dicitur Lc. XXII, 3 ss., Iudas postquam tractaverat proditionem cum principibus, quaerebat
opportunitatem quomodo sine turbarum tumultu traderet eum: et ideo voluit eum in secreto invenire, et in nocte,
quia in die semper circa turbarum instructionem occupatus erat. Sed quia in nocte poterat impediri vel propter
subitum concursum turbarum, vel propter tenebras, quibus posset eripi vel evadere de manibus eorum; ideo
contra turbas munivit se armis, contra tenebras lanternis et facibus. Sed quia de turba aliqui poterant sibi resistere
per potentiam populi, ideo contra hos accepit cohortem, non Iudaeorum, sed militum a praeside: ut sic servato
ordine legitimae potestatis, nullus ei auderet obsistere. Item aliqui ex Iudaeis zelo legis ducti, praesertim quia a
gentilibus capiebatur, eis fortasse resistere voluissent: et ideo accepit etiam a pontificibus et Pharisaeis ministros,
et venit illuc.
Iob XV, 26: cucurrit adversus Deum erecto collo; Lc. XXII, 52: tamquam ad latronem existis cum gladiis et
fustibus.
Hic ponit evangelista promptum Christi affectum ad proditionem voluntarie suscipiendam, dupliciter.
Primo se voluntarie offerendo; secundo discipulum resistentem comprimendo, ibi simon ergo Petrus habens
gladium, eduxit eum.
Et circa primum duo facit evangelista.
Primo narrat quod Christus ostendit se, ad ostendendum suam potentiam; secundo ad demonstrandum suam
patientiam, ibi iterum ergo interrogavit eos, quem quaeritis? circa primum tria facit.
Primo ponit Christi interrogationem; secundo suiipsius manifestationem, ibi dixit eis Jesus, ego sum; tertio
manifestationis effectum, ibi ut ergo dixit eis, ego sum, abierunt retrorsum.
Circa primum tria facit. Primo commendat Christi scientiam et cognitionem: quia Jesus sciens omnia quae
ventura erant super eum, processit etc.; supra XIII, 1: sciens Jesus quia venit hora eius etc.. Quod interposuit
evangelista propter duo. Primo ne videretur interrogationem quam facturus erat eis Christus, ex ignorantia
fecisse; secundo ne videatur quod se ipsis invitum et propter ignorantiam obtulisset, cum venirent ad eum
occidendum. Unde omnia quae ventura erant super eum, sciebat.
Secundo ponit Christi interrogationem, qui cum ista sciret tamen processit, et dixit ad eos, quem quaeritis? non
ex ignorantia, ut dictum est.
Tertio subdit ipsorum responsionem: quia Jesum Nazarenum, supple, quaerimus, non quidem ad imitandum, sed
ad malignandum et occidendum. Unde supra VIII, 11: quaeritis me, et in peccato vestro moriemini.
Hic ponitur suiipsius manifestatio, qua se eis capiendum exhibuit: unde dicit ego sum, scilicet Jesus Nazarenus
quem quaeritis. Addit autem evangelista Iudae praesentiam: ideo quia supra dixit quod Iudas ab eo exiverat.
Posset autem credi quod non esset mirum, si Christus ab eis non cognosceretur facie propter tenebras; sed quod
quis non cognoscatur voce, maxime a multum sibi familiari, hoc non potest tenebris ascribi. Ostendit ergo per
hoc quod dicit ego sum, quod etiam a Iuda familiari sibi, qui stabat cum ipsis, non est cognitus: quod est maxime
divinitatis Christi potentiae ostensivum.
Stabat ergo Iudas cum ipsis; idest perseverabat in malo, ut eum osculi signo monstraret; Is. XXXIII: os eius erit
etc..
Hic ponitur manifestationis effectus: quia abierunt retrorsum, et ceciderunt in terram. Et, ut Gregorius dicit,
aliquando legitur de sanctis, quod cadunt in terram; Daniel. II, 46: cecidit in faciem suam, et adoravit Danielem
etc.; Ez. II, 1: cecidi in faciem meam. De iniquis autem legitur quod cadunt; Is. III, 25: pulcherrimi viri tui
cadent.
Sed haec est differentia: quia de iniquis dicitur quod cadunt retrorsum, I reg. c. IV, 18, cecidit de sella retrorsum;
de sanctis autem quod cadunt in faciem suam. Cuius ratio assignatur Prov. IV, 18: quia iustorum semita quasi
lux splendens procedit, et crescit usque ad perfectam diem. Et via impiorum tenebrosa, nesciunt ubi corruant.
Omnis enim qui post se cadit, ibi cadit ubi non videt. Iniqui ergo, quia in invisibilibus cadunt, retrorsum cadere
dicuntur: quia ibi currunt ubi quid eos tunc sequatur, modo videre non possunt. Sed qui ante se cadit, ibi cadit
ubi videt: et ideo sancti qui in istis visibilibus semetipsos sponte Deiiciunt, ut in invisibilibus erigantur, in faciem
suam cadere dicuntur, quia timore compuncti videntes humiliantur.
342

