ita ut qui fuerunt posteriores in perveniendo, fiant priores in cognoscendo. Matth. XX, 16: erunt primi novissimi,
et novissimi primi.
Consequenter cum dicit et vidit, et credidit, ponitur effectus inquisitionis et in primo aspectu posset talem
sensum habere, quod vidit illa scilicet et credidit quod Christus resurrexerit. Sed, secundum Augustinum, hoc
non potest stare; quia sequitur nondum enim sciebant Scripturam etc.. Ideo dicendum, quod vidit vacuum
monumentum, et credidit his quae dixerat mulier, scilicet quod aliqui Dominum asportassent; et tunc, sequitur
nondum enim sciebant Scripturam, quia nondum eis erat apertus sensus, ut intelligerent Scripturas; Lc. Ult..
Sed nonne Christus passionem et resurrectionem eius praedixit? Matth. XX, 19: et tertia die resurget.
Respondeo. Dicendum, quod quadam consuetudine audiendi ab eo parabolas, multa quae eis aperte dicebat, non
intelligebant, et aliquid aliud eum significare credebant.
Vel, secundum chrysostomum, vidit linteamina posita sic ordinata, quod non fuisset factum, si corpus furtim
fuisset sublatum, et credidit, scilicet vera fide, quod Christus a morte resurrexerit. Et tunc hoc quod sequitur
nondum enim sciebant Scripturam, refertur ad hoc quod dicit vidit, et credidit, quasi diceret: antequam videret
non sciebat Scripturam, quia oportebat eum a mortuis resurgere. Sed quando vidit, credidit quod a mortuis
resurrexisset.
|#2 Lectio 2
Posito quomodo maria Magdalena venit ad aspiciendam sepulcri apertionem, hic evangelista ostendit quomodo
pervenit ad Angelorum visionem, et primo ponitur devotio; secundo insinuatur Angelorum visio, ibi vidit duos
Angelos etc.; tertio describitur Angelorum allocutio, ibi dicunt ei illi etc..
Devotio autem mulieris, quae meruit Angelorum visionem, commendatur ex tribus.
Primo quidem ex eius constantia, quam commendabilem reddidit, primo, discipulorum recessus: quia abierunt
ergo iterum discipuli, nondum scientes Scripturam, quia oporteret eum a mortuis resurgere, ad semetipsos, idest
ubi habitabant, et unde ad monumentum cucurrerant. Adhuc enim ex timore dispersi non simul manebant. Zach.
c. XIII, 7: percutiam pastorem, et dispergentur oves gregis; Thren. IV, 1: dispersi sunt lapides sanctuarii in capite
omnium platearum.
Secundo, constans eius mora: quia maria stabat ad monumentum foris, plorans. Nam discipulis recedentibus,
infirmiorem sexum fortior et ferventior in eodem loco figebat affectus.
Sed hic est quaestio, quia mc.
Ult., 8, dicitur quod mulieres egressae sunt de monumento: ergo fuerunt intus. Ut quid ergo tunc dicit Ioannes
stabat foris? responsio. Dicendum, quod monumentum Christi erat excisum in lapide, et circa ipsum erat
clausura horti, sicut supra habitum est.
Quandoque ergo monumentum vocant evangelistae solum locum ubi corpus reconditum fuit, quandoque totum
illud quod clausum erat. Cum ergo dicitur quod ingressae sunt monumentum, intelligendum de tota clausura
horti; sed hoc quod dicitur stabat foris, intelligendum est de illo saxei sepulcri loco, sed tamen intra illud spatium
quod iam ingressae fuerant, ubi stabat propter amoris constantiam, quae mentem eius accenderat.
I Cor. XV, 58: stabiles estote et immobiles, abundantes in opere Domini semper; Ps. Cxxi, V. 2: stantes erant
pedes nostri.
Secundo commendatur eius devotio ex lacrymarum affluentia, quia plorans.
Thren. I, 2: plorans ploravit in nocte.
Est autem duplex lacrymarum gemitus: scilicet compunctionis ad peccata abluenda, ps.
VI, 7: lacrymis meis stratum meum rigavi; et devotionis ad caelestia desideranda, ps.
Cxxv, 6: euntes ibant, et flebant mittentes semina sua, idest properantes ad caelestia.
Sed maria Magdalena lacrymis quidem compunctionis abundavit tempore suae conversionis, quando quae fuerat
in civitate peccatrix, amando veritatem lavit lacrymis maculas criminis.
Lc. VII, 47: dimissa sunt ei peccata multa, quoniam dilexit multum. Abundavit etiam lacrymis devotionis in
Christi passione et resurrectione, ut habetur hic.
Tertio commendatur eius devotio ex inquisitionis diligentia. Unde dicit dum ergo fleret, inclinavit se et prospexit
in monumentum. Fletus enim iste ex desiderio amoris proveniebat. Natura enim amoris est quod velit dilectum
praesentem habere, et si hoc non potest in re, saltem eius praesentiam habet in cognitione. Matth. VI, 21: ubi est
thesaurus tuus, ibi est et cor tuum.
Amare ergo flebat maria, quia oculi qui Dominum quaesierant et non invenerant, lacrymis vacabant, amplius
dolens quod ablatus fuit de monumento: quoniam magistri tanti, cuius vita subtracta fuerat, memoria remanebat.
Et ideo quia eum habere non poterat, volens saltem videre locum ubi positus fuerat, inclinavit se, et prospexit in
monumentum. In quo datur intelligi quod in mortem Christi debemus prospicere cum humilitate cordis.
Matth. XI, 25: abscondisti haec a sapientibus et prudentibus, et revelasti ea parvulis.
Et prospexit, ut daret exemplum continue oculis mentis mortem Christi prospicere: quia amanti semel aspexisse
non sufficit, cuius vis amoris intentionem multiplicat inquisitionis.
Hebr. XII, 2: aspicientes in auctorem fidei et consummatorem Jesum, qui proposito sibi gaudio, sustinuit crucem
confusione contempta.
366

