Sed contra hoc videtur, quia is. c. XLIII, 10: vos testes mei, dicit Dominus; Act. I, 8: eritis mihi testes in omni
Iudaea et Samaria, et usque ad ultimum terrae. Quomodo ergo dicit hic testimonium ab homine non accipio? sed
dicendum, quod hoc dupliciter potest intelligi. Uno modo ut sit sensus non accipio ab homine testimonium, quasi
sim illo tantum contentus; sed habeo maius testimonium, scilicet divinum; I Cor. IV, 3: mihi autem pro minimo
est ut a vobis iudicer; Ier. XVII, 16: diem hominis, idest claritatem humanam, non desideravit: tu scis. Alio
modo testimonium ab homine non accipio, inquantum scilicet testificans est homo, sed inquantum est illustratus
a Deo ad testificandum; supra I, 6: fuit homo missus a Deo, cui nomen erat Ioannes; I Thess. II, 6: non
quaerentes ab hominibus gloriam; infra VIII, V. 50: ego gloriam meam non quaero. Sic ergo accipio testimonium
Ioannis, non inquantum fuit homo, sed inquantum missus et illustratus a Deo ad testificandum. Tertio modo, et
melius, ego testimonium non accipio ab homine, idest, testimonio humano; quantum ex me est, auctoritatem non
accipio ab aliquo, sed a Deo, qui demonstrat me clarum.
Consequenter cum dicit sed haec dico ut vos salvi sitis, asserit rationem veram, quae erat ipsorum salus: et primo
ponit rationem; secundo exponit eam.
Ratio vero inducti testimonii erat, ut Iudaei credentes Christo, testimonio Ioannis salvarentur; et ideo dicit: non
accipio testimonium Ioannis propter me, sed haec dico ut salvi sitis; I Tim. II, 4: vult omnes homines salvos fieri;
et ibid. I, 15: Christus Jesus venit in hunc mundum peccatores salvos facere.
Et exponit quod dicit salvi sitis: quia scilicet induco testimonium a vobis acceptatum.
Et ideo cum dicit ille erat lucerna ardens et lucens, ponit Ioannis acceptationem: et primo ponit quod Ioannes fuit
testis secundum se acceptus; secundo quomodo fuit acceptatus apud eos, ibi vos autem voluistis ad horam
exultare in luce eius.
Quod autem Ioannes fuerit secundum se acceptus testis, ostendit per tria quae eum perficiebant. Primum pertinet
ad conditionem naturae et hoc cum dicit ille erat lucerna; secundum pertinet ad perfectionem affectus, quia
ardens; tertium ad perfectionem intellectus, quia lucens.
Erat ergo in natura perfectus, quia lucerna, idest, illustratus gratia, et illustratus luce verbi Dei. Differt enim
lucerna a luce: nam lux est quae per seipsam lucet; lucerna vero quae non per se lucet, sed per participationem
lucet. Lux autem vera Christus est, ut dicitur supra I, 9: erat lux vera quae illuminat omnem hominem. Ioannes
autem lux non erat, ut ibidem dicitur, sed lucerna, quia illustratus erat, ut testimonium perhiberet de lumine,
ducendo ad Christum: de qua lucerna dicitur in Ps. Cxxxi, 17: paravi lucernam Christo meo.
Sed erat in eo affectus ardens et fervens, unde dicit ardens. Nam aliqui sunt lucernae solum quantum ad officium,
sed quantum ad affectum sunt extinctae: nam sicut lucerna lucere non potest nisi igne accendatur, ita lucerna
spiritualis non lucet nisi prius ardeat et inflammetur igne caritatis. Et ideo ardor praemittitur illustrationi, quia
per ardorem caritatis datur cognitio veritatis; infra XIV, 23: si quis diligit me, sermonem meum servabit, et pater
meus diliget eum: et ad eum veniemus, et mansionem apud eum faciemus; infra XV, 15: vos autem dixi amicos,
quia omnia quae audivi a patre meo, nota feci vobis.
Eccli. II, 20: qui timetis Deum, diligite illum, et illuminabuntur corda vestra. Nam ignis duo habet: scilicet quod
ardet et splendet.
Ardor autem ignis significat dilectionem propter tria. Primo quidem, quia ignis inter omnia corpora est magis
activus: sic et ardor caritatis, intantum quod nihil eius impetum ferre potest, secundum illud II Cor. V, V. 14:
caritas Christi urget nos. Secundo, quia sicut ignis per hoc quod est maxime sensitivus, facit multum aestuare, ita
et caritas aestum causat quousque homo consequatur intentum; Cant. Ult., 6: lampades eius lampades ignis atque
flammarum. Tertio sicut ignis est sursum ductivus, ita et caritas, intantum quod coniungit nos Deo; I Io. IV, 16:
qui manet in caritate, in Deo manet, et Deus in eo.
Erat etiam intellectus lucens. Primo quidem per veritatis cognitionem interius; is. c. LVIII, 11: implebit
splendoribus idest, splendere faciet. Secundo per praedicationem exterius; Phili II, 15: inter quos lucetis
tamquam luminaria in mundo, verbum vitae continentes.
Tertio per bonorum operum manifestationem; Matth. V, 16: sic luceat lux vestra coram hominibus, ut videant
opera vestra bona.
Quia ergo sic Ioannes acceptabilis erat secundum se, quia erat lucerna non extincta, sed ardens, non tenebrosa,
sed lucens; dignus est quod et apud vos acceptaretur.
Quod quidem ita fuit, quia vos voluistis exultare ad horam in luce eius. Et congrue exultationem luci adiungit:
quia in illo homo exultat in quo maxime delectatur; nihil autem est in rebus corporalibus delectabilius luce,
secundum illud Eccle. XI, 7: delectabile est oculis videre solem.
Dicit autem voluistis exultare, quiescendo et ponendo in eo finem, credendo eum Christum; sed tamen ad horam,
quia in hoc fuistis instabiles: nam videntes Ioannem homines ad alium, non ad se, ducere, aversi estis ab eo.
Unde dicitur Matth. XXI, 32 quod Iudaei non crediderunt in Ioannem. Sunt enim de illis de quibus dicitur Matth.
XIII, quia ad tempus credunt.
Consequenter cum dicit ego autem habeo testimonium maius Ioanne, ponit testimonium divinum, et primo
inducit eius magnitudinem; secundo prosequitur de ipso, ibi opera quae dedit mihi pater ut perficiam ea etc..
Dicit ergo primo: dico quod ego quantum est ex me, non accipio ab homine testimonium, sed propter vos; nam
ego habeo testimonium maius Ioanne, scilicet Dei, quod est maius testimonium quam Ioannis; I Io. Ult., 9: si
126

