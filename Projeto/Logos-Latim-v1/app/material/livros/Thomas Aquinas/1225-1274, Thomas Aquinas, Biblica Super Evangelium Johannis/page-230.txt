Humilitatem autem, quia cecidit ad pedes eius, quod non de martha legitur; I Petr. V, V. 6: humiliamini sub
potenti manu Dei, ut vos exaltet in tempore visitationis; ps.
Cxxxi, 7: adorabimus in loco ubi steterunt pedes eius.
Verbo autem devotionem exhibuit, cum dixit ei: Domine>, si fuisses hic, non esset mortuus frater meus.
Credebat enim esse vitam, et ubi ipse esset, mortem locum non habere; II Cor. VI, 14: non est conventio lucis ad
tenebras. Quasi dicat: dum nobiscum praesens fuisti ut Augustinus dicit, non morbus, non infirmitas aliqua
apparere ausa est, apud quas vitam noverat hospitari. O infidelis conventio. Te adhuc posito in saeculo, Lazarus
amicus tuus mortuus est. Si amicus moritur, inimicus quid patietur? consequenter cum dicit Jesus ergo ut vidit
eam plorantem... Infremuit spiritu, et turbavit se, ponuntur ea quae pertinent ad affectum Christi. Christus enim
non respondet eadem mariae quae respondit marthae; sed propter astantem turbam nihil loquitur, factis
demonstrans suam virtutem.
Primo ergo ponitur affectus Christi ostensus mariae; secundo subditur disceptatio de Christi affectu, ibi dixerunt
ergo Iudaei: ecce quomodo amabat eum.
Circa primum tria facit.
Primo ponitur affectus Christi quem corde habuit; secundo quomodo eum verbis expressit, ibi et dixit, ubi
posuistis eum? tertio quomodo eum lacrymis demonstravit, ibi et lacrymatus est.
Dicit ergo quantum ad primum Jesus ergo, ut vidit eam plorantem etc..
Ubi notandum est, Christum verum Deum esse, et verum hominem; et ideo ubique fere in factis suis mixta
leguntur humana divinis, et divina humanis: et si quandoque ponitur aliquid humanum de Christo, statim additur
aliquid divinum. Nihil enim infirmius de Christo legimus quam eius passionem; et tamen eo in cruce pendente,
divina facta patent, quod sol obscuratur, petrae scinduntur, corpora sanctorum qui dormierant resurgunt.
In nativitate etiam et eo iacente in praesepio, sidus de caelo fulget, Angelus laudes cecinit, magi et reges munera
offerunt. Simile autem habemus in hoc loco: nam Christus secundum humanitatis affectum aliquid infirmum
patitur, turbationem quamdam de morte Lazari concipiens; unde dicit infremuit spiritu, et turbavit semetipsum.
Circa quam quidem turbationem primo quidem attende pietatem, secundo discretionem, tertio potestatem.
Pietatem quidem ex causa, quae est iusta.
Tunc enim iuste turbatur quis, si ex aliorum tristitia et malo turbetur: et quantum ad hoc dicit ut vidit eam
plorantem; Rom. XII, 15: gaudere cum gaudentibus et flere cum flentibus.
Discretionem autem, quia secundum iudicium rationis turbatur; unde dicit fremuit spiritu; quasi iudicium rationis
servans.
In turbatione enim spiritus dicitur mens, vel ratio, secundum illud Eph. IV, 23: renovamini spiritu mentis vestrae.
Quandoque autem contingit quod huiusmodi passiones sensitivae partis nec fiunt spiritu, nec servant moderamen
rationis, quin potius ipsam perturbant: quod quidem in ipso non fuit, quia infremuit spiritu.
Sed quid significat fremitus Christi? videtur quod significet iram; Prov. XIX, 12: sicut fremitus leonis, ita et ira
regis. Item videtur quod significet indignationem; secundum illud Ps. Cxi, 10: dentibus suis fremet, et tabescet.
Responsio. Dicendum quod hic fremitus in Christo iram quamdam et indignationem cordis significat. Omnis
autem ira et indignatio ex aliquo dolore et tristitia causatur.
Duo autem hic suberant: unum de quo Christus turbabatur, quod erat mors homini inflicta propter peccatum;
aliud autem de quo indignabatur, erat saevitia mortis et diaboli.
Unde, sicut quando aliquis vult repellere hostem, dolet de malis illatis ab ipso, et indignatur ad animadvertendum
in eum, ita et Christus doluit et indignatus est.
Potestatem autem, quia ipse suo imperio turbavit semetipsum. Nam huiusmodi quidem passiones aliquando
insurgunt ex causa indebita; sicut cum aliquis de malis gaudet et de bonis tristatur; Prov. II, 14: qui laetantur cum
male fecerint, et exultant in rebus pessimis. Et hoc non fuit in Christo; unde dicit ut vidit eam plorantem...
Turbavit seipsum. Aliquando insurgunt ex aliqua causa bona, non tamen ratione moderantur: et propter hoc dicit
infremuit spiritu.
Aliquando autem etsi moderentur ab aliquo, praeveniunt tamen iudicium rationis, cuiusmodi sunt subiti motus.
Quod quidem in Christo non fuit: quia omnis motus appetitus sensitivi fuit in eo secundum modum et imperium
rationis. Et ideo dicit turbavit semetipsum, quasi dicat: iudicio rationis hanc sibi tristitiam assumpsit.
Sed contra est quod dicitur Is. XLII, 4: non erit tristis neque turbulentus.
Responsio. Dicendum quod hoc intelligitur de tristitia praeveniente et immoderata.
Voluit etiam Christus se turbare et tristari ex triplici causa. Primo quidem ad probandum conditionem et
veritatem humanae naturae.
Secundo ut dum tristatur et cohibet seipsum, doceat modum servandum esse in tristitiis. Stoici enim dixerunt
quod nullus sapiens tristatur. Sed valde inhumanum esse videtur quod aliquis de morte alicuius non tristetur.
Aliqui autem sunt qui in tristitiis de malo amicorum, nimis excedunt. Sed Dominus tristari voluit, ut significet
tibi quod aliquando debeas contristari, quod est contra stoicos: et modum in tristitia tenuit, quod est contra
secundos. Unde apostolus I Thess. IV, 12: nolumus vos ignorare de dormientibus, ut non contristemini sicut
ceteri qui spem non habent; Eccli. XXII, 10: super mortuum plora, quia deficit lux eius, et postea subdit:

230

