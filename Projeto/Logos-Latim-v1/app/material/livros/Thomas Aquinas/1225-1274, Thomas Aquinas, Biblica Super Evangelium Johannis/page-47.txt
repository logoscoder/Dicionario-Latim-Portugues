eius nobis manifestaretur. Et ideo dicit ego nesciebam eum. Sed ut manifestaretur in Israel, propterea veni ego in
aqua baptizans.
Sed hic oritur quaestio. Dicit enim qui misit me baptizare etc., si dicatur quod pater misit eum, verum est;
similiter si dicatur quod filius, manifestius, cum dicatur quod et pater et filius misit eum, quia Ioannes non est de
illis de quibus dicit ierem. c. XXIII, 21: non mittebam eos, et ipsi currebant.
Quomodo ergo dicit ego nesciebam eum, si filius misit eum? si dicatur, quod licet cognosceret eum secundum
divinitatem, non tamen cognoscebat eum secundum humanitatem, nisi postquam vidit spiritum descendentem
super eum, contra: spiritus enim sanctus descendit super Christum quando baptizatus est. Ioannes autem
cognovit Christum antequam baptizaretur, alias non dixisset ego debeo a te baptizari, et tu venis ad me? est ergo
dicendum, quod tripliciter potest ad hanc quaestionem responderi. Uno modo, secundum chrysostomum, ut
referatur ad cognitionem familiaritatis, ut sit sensus ego nesciebam eum, scilicet familiariter. Et si obiiciatur,
quod dicit Ioannes ego a te debeo baptizari etc., dicitur quod ista duo sunt ad diversa tempora referenda, ut hoc
quod dicit ego nesciebam eum, referatur ad tempus diu ante baptismum, in quo nondum Christo familiaris erat;
hoc vero quod dicit ego a te debeo baptizari, referatur ad tempus illud in quo baptizatus est Christus, quando iam
propter frequentem visitationem eius, Christus familiaris erat. Alio modo, secundum Hieronymum, dicendum
quod erat Christus filius Dei et salvator mundi, et hoc quidem sciebat Ioannes; sed nesciebat eum per baptismum
mundi salvatorem: et ideo hoc quod nescivit addidit, scilicet quod hic est qui baptizat in spiritu sancto. Sed
melius dicendum est, secundum Augustinum, quod aliquid scivit et aliquid nescivit, et hoc quod nescivit addidit,
scilicet quod potestatem baptizandi, quam potuit fidelibus suis communicare, sibi soli retinuit. Et hoc est quod
dicit qui misit me baptizare in aqua... Hic est, singulariter scilicet, et solus, qui baptizat in spiritu sancto, et nullus
alius: quia hanc potestatem sibi soli retinuit.
Notandum autem, quod triplex potestas Christi attenditur in baptismo. Una est efficientiae, qua mundat interius
animam a macula peccati; quam quidem potestatem habet Christus inquantum est Deus, non autem inquantum
homo; et haec potestas nulli alii potest communicari.
Alia potestas est ministerii, quam quidem communicavit fidelibus; Matth. Ult., 19: baptizantes eos in nomine
patris, et filii, et spiritus sancti. Et ideo sacerdotes, ut ministri, potestatem habent baptizandi; Christus autem,
inquantum homo, minister dicitur, ut apostolus dicit sed tamen caput est omnium ministrorum ecclesiae.
Et quantum ad hoc habet singulariter potestatem excellentiae in sacramentis: quae quidem excellentia apparet in
quatuor. Primo in sacramentorum institutione: quia nullus homo purus, nec etiam tota ecclesia, posset
sacramenta instituere, vel sacramenta mutare, aut a sacramentis absolvere. Nam sacramenta invisibilem gratiam
conferunt ex eorum institutione; conferre autem gratiam solius Dei est: et ideo solus qui est verus Deus potest
sacramenta instituere. Secundum est quantum ad meriti Christi efficaciam: nam ex merito passionis Christi
sacramenta virtutem habent; Rom. VI, 3: quicumque baptizati sumus in Christo Iesu, in morte ipsius baptizati
sumus.
Tertium est quia Christus potest conferre effectum baptismi sine sacramento: quod solius Christi est. Quarto quia
aliquo tempore baptismus conferebatur ad invocationem nominis Christi; sed modo non ita fit.
Quae quidem quatuor nulli hominum communicavit; licet aliquid eorum communicare potuisset, puta quod in
nomine Petri, vel alicuius alterius, conferretur baptismus, et forte aliquid aliorum. Sed hoc ideo non fuit factum
ne fieret schisma in ecclesia, si baptizati spem suam ponerent in illis in quorum nominationem baptizarentur.
Et ideo didicit Ioannes per hoc quod spiritus sanctus descendit super eum, quod Christus solus est qui sua virtute
interius baptizat.
Et forte posset dici, quod cum dixit ego a te debeo baptizari etc. Cognovit eum per internam revelationem; sed
cum vidit spiritum sanctum descendentem super eum, cognovit eum per exterioris signi manifestationem.
Et ideo utrumque modum cognitionis tangit. Primum, cum dicit qui me misit baptizare, ille mihi dixit, idest
interius revelavit.
Secundum, quando addidit super quem videris spiritum descendentem... Hic est qui baptizat.
Consequenter ostendit quid baptista ex hac visione intellexit, scilicet quod Christus esset filius Dei; et hoc est
quod dicit et ego vidi, scilicet spiritum descendentem super eum, et testimonium perhibui, quia hic, scilicet
Christus, est filius Dei, scilicet verus et naturalis.
Filii enim adoptivi patris fuerunt ad similitudinem filii Dei naturalis; Rom. VIII, 29: quos praescivit conformes
fieri imaginis filii sui. Ille ergo debet filios Dei facere qui baptizat in spiritu sancto, per quem filii adoptantur;
Rom. VIII, 15: non enim accepistis spiritum servitutis... Sed spiritum adoptionis etc.. Quia ergo iste, scilicet
Christus, est qui baptizat in spiritu sancto, ideo recte concludit baptista, quod est filius Dei verus et purus.
I Io. Ult., 20: ut simus in vero filio eius etc..
Sed si alii viderunt spiritum sanctum descendentem super eum, quare non crediderunt? respondeo, quia non erant
dispositi ad hoc, vel forte quia soli baptistae visio illa demonstrata est.
|#15 Lectio 15
Supra evangelista posuit testimonia baptistae ad turbas; hic consequenter ponit eius testimonia ad discipulos
Ioannis.
47

