Promittit autem mortis liberationem; unde dicit mortem non videbit in aeternum, idest non experietur; Eccli.
XXIV, 30: qui operantur in me, scilicet in divina sapientia, non peccabunt; et qui elucidant me, vitam aeternam
habebunt. Et congrue tali merito debetur tale praemium. Nam vita aeterna praecipue in divina visione consistit;
infra XVII, 3: haec est vita aeterna ut cognoscant te solum verum Deum, et quem misisti Jesum Christum.
Huius autem visionis quoddam seminarium et principium in nobis fit per verbum Christi; Lc. VIII, 11: semen est
verbum Dei.
Sicut ergo ille qui servat semen alicuius plantae vel arboris ne corrumpatur, pervenit ad perceptionem fructus; ita
qui servat verbum Dei; pervenit ad vitam aeternam; Lev. XVIII, V. 5: quae fecerit homo, vivet in eis.
Consequenter cum dicit dixerunt ergo Iudaei etc., ponitur contradictionis Iudaeorum confutatio. Contradicunt
autem Christo tripliciter.
Primo quidem falsitatis arguendo; secundo irridendo, ibi dixerunt ergo Iudaei ad eum: quinquaginta annos
nondum habes, et Abraham vidisti? tertio persequendo, ibi tulerunt ergo lapides, ut iacerent in eum.
Circa primum duo faciunt.
Primo conantur eum redarguere praesumptionis; secundo ad quaedam eorum quae dicta sunt Christus respondet,
ibi si ego glorifico meipsum, gloria mea nihil est.
Circa primum tria faciunt.
Primo irrogant improperium; secundo proponunt factum, ibi Abraham mortuus est etc.; tertio interrogant, ibi
numquid tu maior es patre nostro Abraham? irrogaverunt autem improperium mendacii, cum dicunt nunc
cognovimus quia Daemonium habes. Et hoc ideo dixerunt, quia notum est apud Iudaeos quod adinventor
peccatorum est diabolus, et praecipue mendacii, secundum illud Reg. Ult., 22, egrediar, et ero spiritus mendax in
ore omnium prophetarum eius. Quia autem videbatur eis hoc quod Dominus dixit, scilicet si quis sermonem
meum servaverit, mortem non videbit in aeternum, apertum mendacium esse, nam ipsi tamquam carnales
intelligebant de morte corporali, quod de spirituali et aeterna morte dixerat, et praecipue, quia contrariatur
auctoritati sacrae Scripturae, Ps. Lxxxviii, 49: quis est homo qui vivit, et non videbit mortem, eruet animam
suam de manu inferi? ideo dicunt ei Daemonium habes, quasi dicant: ex instinctu Daemonis mendacium
loqueris.
Et ut convincant eum de mendacio, duo faciunt. Primo quidem proponunt mortem antiquorum; secundo vero
repetunt verba Christi, ibi et tu dicis etc..
Dicunt ergo: vere falsum est quod loqueris: si quis sermonem tuum etc., nam Abraham, homo, mortuus est, ut
patet gen. c. XXV. Similiter et prophetae mortui sunt; II Reg. XIV, 14: omnes morimur, et quasi aquae dilabimur
in terram, quae non revertuntur.
Et quidem licet mortui sint corporaliter, non tamen mortui sunt spiritualiter; Matth. XXII, 32, dicit Dominus: ego
sum Deus Abraham, et Deus Isaac, et Deus Iacob.
Postea sequitur: non est Deus mortuorum, sed vivorum. Mortui ergo sunt corpore, sed vivunt spiritu, quia
sermonem Dei servaverunt, et vixerunt ex fide. Et de ea morte Dominus intelligebat, non de corporali.
Verbum autem Christi repetunt cum subdunt et tu dicis: si quis sermonem meum servaverit, non gustabit mortem
in aeternum.
Velut incauti et maligni auditores, Dominicum sermonem confundentes, non repetunt eadem verba. Nam
Dominus dixit mortem non videbit ipsi vero protulerunt mortem non gustabit. Sed quantum ad eorum
intentionem idem est: quia per utrumque ipsi intelligunt, quod mortem, scilicet corporalem, non experietur in
aeternum. Sed quantum ad verum intellectum differt, ut Origenes dicit, inter mortem gustare et videre: nam
videre mortem est eam perfecte experiri; gustare autem est aliquem mortis gustum seu participationem habere.
Sicut autem est plus ad poenam videre mortem quam gustare, ita plus est ad gloriam non gustare mortem quam
non videre. Illi enim non gustant qui in alto sunt cum Christo, scilicet in intellectuali loco statum observant: de
quibus dicitur Matth. XVI, 28: sunt de hic stantibus, qui non gustabunt mortem, donec videant filium hominis
venientem in regno suo. Aliqui tamen sunt qui si non videant mortem mortaliter peccando, tamen aliquid gustant
per aliquam levem terrenorum affectionem.
Et ideo Dominus, ut habetur in Graeco, et Origenes etiam exponit, dixit, mortem non videbit in aeternum: quia
qui sermonem Christi acceperit et custodierit, etsi gustet aliquid, non tamen videbit mortem.
Interrogant autem cum dicunt numquid tu maior es patre nostro Abraham, qui mortuus est? et primo quidem
quaerunt de comparatione ipsius ad antiquos patres: numquid inquiunt tu maior es patre nostro Abraham?
poterant, ut chrysostomus dicit, secundum carnalem eorum intellectum, altius quaerere: numquid scilicet tu
maior es Deo? nam Abraham et prophetae mandata Dei servaverunt, et tamen corporaliter mortui sunt. Sic ergo
si quis sermonem tuum servaverit non morietur, videtur quod sis maior Deo. Sed contenti sunt hac redargutione,
quia putabant eum minorem quam Abraham; cum tamen sit scriptum in ps.
Lxxxv, 8: non est similis tui in diis, Domine>; et Ex. XV, 11: quis similis tui in fortibus, Domine>? quasi dicat
nullus.
Secundo quaerunt de sua aestimatione, quem scilicet seipsum facit; quasi dicant: si tu es maior istis, scilicet
Abraham et prophetis, videtur per hoc intelligi quod sis altioris naturae, puta Angelus, vel Deus. Sed hoc non
aestimamus de te. Et ideo non dicunt, tu quis es; sed quem te ipsum facis? quia quidquid dicitur supra istis, non
192

