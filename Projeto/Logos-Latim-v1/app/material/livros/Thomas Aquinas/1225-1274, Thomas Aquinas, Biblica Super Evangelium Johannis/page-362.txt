Quod quidem factum est ut Christus ostenderet id quod erat, scilicet verus homo. In homine enim est duplex
compositio: una scilicet ex elementis, alia ex humoribus. Unum elementorum est aqua; inter humores autem
praecipuus est sanguis.
Item hoc factum est ad ostendendum quod per passionem Christi plenam ablutionem consequimur, a peccatis
scilicet et maculis.
A peccatis quidem per sanguinem, qui est pretium nostrae redemptionis. I Petr. I, 18: non corruptibilibus auro et
argento redempti estis de vana vestra conversatione; sed pretioso sanguine quasi agni incontaminati et
immaculati Christi. A maculis vero per aquam quae est lavacrum nostrae regenerationis. Ez. c. XXXVI, 25:
effundam super vos aquam mundam; et mundabimini ab omnibus inquinamentis vestris; Zach. XIII, 1: erit fons
patens domui David et habitatoribus ierusalem in ablutionem peccatoris et menstruatae.
Et ideo haec duo specialiter pertinent ad duo sacramenta: aqua ad sacramentum baptismi, ad eucharistiam
sanguis. Vel utrumque pertinet ad eucharistiam, quia in sacramento eucharistiae miscetur aqua cum vino;
quamvis aqua non sit de substantia sacramenti.
Competit etiam hoc figurae: quia sicut de latere Christi dormientis in cruce fluxit sanguis et aqua, quibus
consecratur ecclesia; ita de latere Adae dormientis formata est mulier, quae ipsam ecclesiam praefigurabat.
Hic ponitur certitudo narrationis, et primo ex apostolico testimonio; secundo ex Scripturae vaticinio, ibi facta
sunt enim haec ut Scriptura impleretur.
Circa primum tria facit. Primo describit testis idoneitatem: quia qui vidit testimonium perhibuit, hoc est ipse
Ioannes.
I Io. I, 3: quod vidimus et audivimus, annuntiamus vobis. Secundo astruit testimonii veritatem, quia verum est
testimonium eius. Rom. IX, 1: veritatem dico, non mentior: supra VIII, 32: cognoscetis veritatem, et veritas
liberabit vos. Tertio exposcit fidem et ille scit quia vere dicit, ut et vos credatis; infra XX, 31: haec autem scripta
sunt ut credatis etc..
Et non solum ex testimonio apostolico certificatur, sed additur vaticinium Scripturae, unde dicit facta sunt enim
haec ut Scriptura impleretur: ut ly ut accipiatur consecutive, sicut iam dictum est supra.
Et ponit duas auctoritates veteris testamenti.
Unam quae refertur ad hoc quod dicit non fregerunt eius crura etc., et habetur Ex. XII, V. 46 os non comminuetis
ex eo scilicet agno paschali qui praefigurabat Christum.
Quia, ut dicitur I Cor. V, 7: Pascha nostrum immolatus est Christus. Ideo a Deo ordinatum est ut non
comminuerentur ossa agni paschalis, ut daretur intelligi quod fortitudo veri agni et incontaminati Jesu Christi
nullo modo erat commovenda per passionem. Unde Iudaei putabant per passionem virtutem doctrinae Christi
destruere; sed potius corroborata est. I Cor. I, 18: verbum crucis pereuntibus quidem stultitia est; sed nobis virtus
Dei est. Ideo supra VIII, 28, dixit: cum exaltaveritis filium hominis, tunc cognoscetis quia ego sum.
Secunda auctoritas refertur ad hoc quod dicit lancea latus eius aperuit, et habetur Zach. XII, 10: videbunt in
quem transfixerunt: ubi nostra littera habet: aspicient ad me, quem confixerunt. Unde si nos coniungimus
verbum prophetae, manifestum est quod Christus crucifixus est Deus. Nam quod propheta dicit in persona Dei,
evangelista attribuit Christo. Videbunt, inquit, ad iudicium venientem: Apoc. I, 7, vel aspicient conversi per
fidem etc..
|#6 Lectio 6
Postquam evangelista egit de crucifixione et morte, hic agit de sepultura Christi, et primo ponitur facultas et
licentia sepeliendi; secundo studium corporis procurandi, ibi venit ergo, et tulit corpus Iesu; tertio ponitur locus
sepulturae, ibi erat autem in loco ubi crucifixus est, hortus etc.; quarto ponitur ipsa sepultura, ibi ibi ergo...
Posuerunt Jesum.
Dicit ergo post haec, scilicet passionem et mortem, rogavit Pilatum ioseph ab Arimathaea, quod idem est quod
Ramatha, ut habetur I Reg. I, 19, eo quod esset discipulus Jesus: non de duodecim, sed de multis aliis
credentibus: quia omnes credentes a principio discipuli vocabantur. Erat autem occultus propter metum
Iudaeorum, sicut et multi alii, sed ante passionem. Supra XII, 42: verumtamen ex principibus multi crediderunt
in eum; sed propter Pharisaeos non confitebantur, ut de synagoga non eiicerentur.
Unde patet quod ubi discipuli amiserunt fiduciam post passionem latentes, hic assumpsit fiduciam publice
obsequendo.
Hic inquam, rogavit Pilatum, ut tolleret corpus Iesu, de cruce scilicet, et sepeliret, quia secundum leges humanas,
corpora damnatorum non debebant sine licentia sepeliri.
Et permisit Pilatus: quia ioseph nobilis erat et sibi familiaris. Unde Mc. Penult., 43 dicitur quod erat decurio.
Quantum ad secundum dicit venit ergo, et tulit corpus Iesu: ubi agitur de studio corporis procurandi, et primo
ponitur materia corporis procurandi; secundo ponitur ipsa procuratio, ibi acceperunt autem corpus Iesu.
Materia corporis procurandi fuit mixtura myrrhae et aloes, quam Nicodemus in magna quantitate procuravit. Et
ideo de duobus mentionem facit. Primo de ioseph, qui tulit corpus; secundo de Nicodemo, qui tulit aromata.
Hic autem Nicodemus fuit qui venit ad Jesum nocte, scilicet ante passionem, ut habetur supra III, 1. Et hoc ideo
commemorat, quia de ioseph dixerat quod occultus erat propter metum Iudaeorum, ut ostendat quod etiam hic
362

