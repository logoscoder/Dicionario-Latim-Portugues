Sciendum est autem, quod iudicari idem est quod condemnari; condemnari autem est a salute excidere, ad quam
una sola via pervenitur, scilicet per nomen filii Dei; Act. IV, 12: non est aliud nomen datum sub caelo, in quo
oporteat nos salvos fieri.
Et in Ps. LIII, 3: Deus in nomine tuo salvum me fac. Qui ergo non credunt in filium Dei, excidunt a salute, et
manifesta est in eis causa damnationis.
Hic manifestat Dominus suam sententiam, scilicet quod causa condemnationis manifesta est in infidelibus: et
primo ponit manifestans signum; secundo ostendit signi convenientiam, ibi omnis enim qui male agit, odit
lucem.
In signo autem proposito tria facit: primo enim proponit Dei beneficium; secundo perversitatem mentis
infidelium; tertio perversitatis causam.
Dicit ergo: manifeste apparet quod qui non credit, iam iudicatus est, quod apparet ex Dei beneficio: quia lux
venit in mundum.
Homines enim erant in tenebris ignorantiae, quas quidem tenebras Deus destruxit, mittens lucem in mundum, ut
homines cognoscerent veritatem; infra VIII, 12: ego sum lux mundi: qui sequitur me non ambulat in tenebris, sed
habebit lumen vitae; Lc. I, 78: visitavit nos oriens ex alto. Illuminare his qui in tenebris et in umbra mortis
sedent. Sed ista venit in mundum, scilicet lux, quia homo ad eam accedere non poterat: nam lucem habitat
inaccessibilem, quam nemo hominum vidit, sed nec videre potest: I Tim. VI, 16.
Apparet etiam ex perversitate mentis infidelium, qui dilexerunt magis tenebras quam lucem, idest, magis
voluerunt esse in tenebris ignorantiae quam instrui per Christum; iob c. XXIV, 13: ipsi fuerunt rebelles lumini:
is. c. V, 20: vae qui ponunt lucem tenebras etc..
Cuius quidem perversitatis causa est quia erant eorum mala opera: quae a luce dissonant et tenebras quaerunt;
Rom. XIII, 12: abiiciamus opera tenebrarum, idest peccata, quae tenebras quaerunt; I Thess. Ult., 7: qui
dormiunt, nocte dormiunt; iob XXIV, 15: oculus adulteri observat caliginem. Ex hoc autem aliquis non credit
luci, quod ei repugnat, discedendo.
Sed numquid omnes infideles habent mala opera? videtur quod non: nam multi gentiles secundum virtutem
operati sunt; puta cato, et alii plures.
Sed dicendum, secundum chrysostomum, quod aliud est bene operari ex virtute, aliud ex aptitudine et
dispositione naturali. Nam aliqui ex dispositione naturali bene operantur, quia ex eorum dispositione non
inclinantur ad contrarium. Et hoc modo etiam infideles potuerunt bene operari: sicut quod aliquis caste vixit,
quia non impugnabatur a concupiscentia, et sic de aliis. Illi autem ex virtute bene operantur, qui, etsi inclinantur
ad vitium contrarium, tamen ex rectitudine rationis, et bonitate voluntatis a virtute non declinant et hoc est
proprium fidelium.
Vel dicendum, quod licet infideles bona facerent, non tamen faciebant propter amorem virtutis, sed propter
inanem gloriam.
Nec etiam omnia bene operabantur, quia Deo cultum debitum non reddebant.
Consequenter dicit omnis enim qui male agit, odit lucem, ostendit propositi signi convenientiam: et primo
quidem quantum ad malos; secundo quantum ad bonos, ibi qui autem facit veritatem venit ad lucem.
Dicit ergo: ideo non dilexerunt lucem, quia erant eorum mala opera. Et hoc patet, quia omnis qui male agit, odit
lucem.
Non autem dicit egit sed agit: quia si quis male egit, tamen poenitens, et videns se male fecisse, dolet, non odit
lucem, sed ad lucem venit. Sed omnis qui male agit, idest in malo perseverat, non dolet, nec ad lucem venit, sed
eam odit: non inquantum veritatis quidem est manifestativa, sed inquantum per eam peccatum hominis
manifestatur.
Diligit enim malus homo cognoscere lucem et veritatem; sed odit per eam manifestari; iob XXIV, 17: si subito
apparuerit aurora, arbitrantur umbram mortis. Et ideo non venit ad lucem. Et hoc ut non arguantur opera eius:
nullus enim homo, qui non vult malum deserere, vult reprehendi; sed fugit, et odit; Amos V, 10: odio habuerunt
corripientem in porta; Prov. XV, 12: non amat pestilens eum qui se corripit.
Hic ostendit idem quantum ad bonos facientes veritatem, idest bona opera. Veritas enim non solum in
cogitatione et dictis consistit, sed et in factis. Venit ad lucem.
Sed numquid aliquis ante Christum fecit ita? videtur quod non. Ille enim facit veritatem, qui non peccat; sed ante
Christum omnes peccaverunt: ut dicitur Rom. III, 23.
Respondeo dicendum, secundum Augustinum, quod ille facit veritatem in seipso, cui displicet malum quod fecit;
et relictis tenebris, observat se a peccatis, et de praeteritis poenitens venit ad lucem, ad hoc ut specialiter
manifestentur opera eius.
Sed contra est, quod nullus debet publicare bona quae facit: unde Pharisaei de hoc a Domino reprehenduntur.
Dicendum est, quod licitum est velle manifestare opera sua coram Deo, ut approbentur, secundum quod dicitur II
Cor. X, 18: non enim qui seipsum commendat, ille probatus est, sed quem Deus commendat. Et iob XVI, 20:
ecce in caelo est testis meus. Velle etiam manifestari in sua conscientia ut gaudeat; secundum quod dicitur II
Cor. I, 12: gloria nostra haec est, testimonium conscientiae nostrae. Velle autem manifestari hominibus ad
laudem, vel gloriam propriam, reprehensibile est. Nihilominus tamen sancti viri bona quae faciunt, manifestari
78

