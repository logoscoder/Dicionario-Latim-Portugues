Venit, inquam, tibi, non ad terrorem, sed ad liberationem, unde subdit sedens super pullum asinae: in quo
signatur regis clementia, quae valde est accepta subditis; Prov. XX, V. 28: clementia roboratur thronus eius. Et
contra dicitur Prov. XIX, 12: sicut fremitus leonis, ita et regis ira. Quasi dicat: non venit in fastu regio, propter
quod posset esse odiosus, sed venit in mansuetudine; eccli. c. XXXII, 1: rectorem te posuerunt? noli extolli.
Noli ergo timere regni oppressionem.
Vetus autem lex in timore data est, quia lex servitutem generabat. Item signatur in hoc regis potentia, inquantum
in humilitate et infirmitate veniens, totum mundum attraxit.
I Cor. I, 25: quod infirmum est Dei, fortius est hominibus.
Consequenter cum dicit haec non cognoverunt discipuli eius primum, ponit dispositionem discipulorum ad
prophetiam inductam, in quo evangelista confitetur ignorantiam et sui et discipulorum, quia, ut dicitur Prov.
XVIII, 17, iustus in principio accusator est sui.
Unde dicit, quod haec, quae praedicta sunt, non cognoverunt discipuli eius primum, idest ante passionem, sed
quando glorificatus est Jesus, idest quando virtutem suae resurrectionis ostendit, tunc recordati sunt quia haec
erant scripta de eo, et haec fecerunt ei.
Ideo autem quando glorificatus est cognoverunt, quia tunc receperunt virtutem spiritus sancti, ex qua effecti sunt
omnibus sapientibus sapientiores; iob XXXII, 8: inspiratio omnipotentis dat intelligentiam. Hoc autem ideo
introducit evangelista, ut ostendat non fuisse quod factum est, serio a discipulis procuratum.
Consequenter cum dicit testimonium ergo perhibebat turba etc., ponit causam obviationis, quae fuit exhibitio
testimonii, quod perhibebat turba quae cum eo erat, de resurrectione Lazari; quando scilicet vocavit Lazarum de
monumento... Propterea et obviam venit ei turba; I Cor. I, 22: Iudaei signa quaerunt. Istud enim evidentius
signum erat, et mirabilius, et ideo ultimo ipsum reservavit, ut magis imprimeretur eorum memoriae.
Consequenter cum dicit Pharisaei ergo dixerunt ad semetipsos etc., ponit Pharisaeorum zelum, qui concitabatur
ex frustratione conatus eorum; unde dicebant videtis quia nihil proficimus? etc.: quod quidem est verbum
Pharisaeorum invidentium, ut dicant nihil proficimus, scilicet in malitia nostra, non valentes eum impedire.
Hoc modo accipitur proficere II Tim. III, V. 13: mali autem homines et seductores proficient in peius, errantes et
in errorem mittentes.
Sed quid invidet caeca turba? quia post eum abiit mundus, per quem factus est mundus. Sed tamen signatur per
hoc, quod totus mundus eum secuturus erat; Oseae, VI, V. 3: vivemus in conspectu eius, sequemurque, ut
cognoscamus Dominum. Chrysostomus autem vult quod haec sint verba Pharisaeorum credentium, occulte
tamen propter metum Iudaeorum. Et dicunt hoc, ut retraherent eos a persecutione Christi, ac si dicerent:
quantumcumque insidiamini, tanto hic augetur, et gloria eius intenditur. Quid ergo non desistitis a tantis insidiis?
quod quidem quasi idem est cum consilio Gamalielis, de quo habetur Act. V, 34 ss..
|#4 Lectio 4
Posita gloria quam Christus habuit ex ministerio domesticorum et ex devotione turbarum, hic evangelista ponit
gloriam quam Christus habuit ex devotione gentilium, et primo ponitur gentilium devotio; secundo devotionis
ipsorum denuntiatio, ibi venit Philippus etc.; tertio passionis Christi praenuntiatio, ibi Jesus autem respondit:
venit hora ut clarificetur filius hominis.
Devotio autem gentilium ponitur quantum ad duo.
Primo ponitur quantum ad sacramenta veteris testamenti; secundo quantum ad Christum, ibi hi ergo accesserunt
ad Philippum.
Devotio autem gentilium ad sacramenta veteris testamenti ostenditur per hoc quod templum visitabant. Unde
dicit erant autem gentiles quidam qui ascenderant, supple in ierusalem, ut adorarent in die festo, quasi dicat: non
solum turba Iudaeorum, sed etiam ipsi gentiles honorabant Christum.
Ratio autem quare ascendebant, secundum interlinearem quamdam, assignatur, quia erant proselyti, et conversi
ad ritum Iudaeorum, ad praedicationem Iudaeorum: quia per mundum habitabant, et conabantur multos ad se
convertere: Matth. XXIII, 15: circuitis mare et aridam, ut faciatis unum proselytum.
Et ideo secundum ritum Iudaeorum ascendebant cum aliis.
Sed melius dicendum est, secundum chrysostomum, quod, sicut habetur II Mach. III, V. 2 s., templum Dei quod
erat in ierusalem, in veneratione habebatur cunctis populis et regibus universae terrae, ita ut ipsum templum
maximis muneribus illustrarent. Et ideo contingebat quod in diebus festivis multi etiam gentiles ascenderent
ierusalem. Simile habetur Act. VIII, 27, de eunucho candacis reginae Aethiopum, qui venerat adorare in
ierusalem. Unde et Is. LVI, 7, dicitur: domus mea domus orationis vocabitur cunctis gentibus, ait Dominus. Isti
autem gentiles ex devotione quam habebant, ad templum ascenderant: in quo praefigurabatur conversio
gentilium ad fidem.
Devotio autem gentilium ad Christum ostenditur per hoc quod desiderabant eum videre; unde dicit hi ergo,
scilicet gentiles, accesserunt ad Philippum etc..
Sciendum autem, quod Christus Iudaeis tantum personaliter praedicavit; Rom. XV, 8: dico Christum Jesum
ministrum fuisse circumcisionis, propter veritatem Dei, ad confirmandas promissiones patrum. Gentibus autem
praedicavit per apostolos; Is. Ult., 19: mittam ex eis qui salvati fuerint, ad gentes...
245

