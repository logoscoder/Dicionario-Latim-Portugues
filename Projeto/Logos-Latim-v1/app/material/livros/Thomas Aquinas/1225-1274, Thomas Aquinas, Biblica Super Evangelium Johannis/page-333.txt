Sed notandum, quod pater habet quaedam quae pertinent ad essentiam suam, sicut est sapientia, bonitas et
huiusmodi, quae nihil aliud sunt quam sua essentia: et hoc protestatur filius se habere; supra XVI, 14, ubi
loquitur de processione spiritus sancti, Deo meo accipiet, et annuntiabit vobis: et hoc ideo, quia quaecumque
habet pater, mea sunt. Et dicit omnia, quia licet unum re sint, tamen multa ratione.
Secundo habet quaedam quae pertinent ad possessionem sanctitatis, quae sunt ei consecrata per fidem, sicut sunt
omnes sancti et electi, de quibus dicit supra eodem, tui erant.
Et etiam ista omnia protestatur filius se habere, cum dicit hic, de eis loquens et tua mea sunt: quia scilicet ad hoc
praedestinati sunt ut fruantur filio, sicut et patre.
Tertio modo habet pater quaedam per modum possessionis communiter, sicut omnes res creatas; Ps. XXIII, 1:
Domini est terra et plenitudo eius. Et haec etiam omnia sunt filii. Unde in parabola de filio prodigo, lc. c. XV,
31, dicit pater filio maiori: omnia mea tua sunt.
Secunda ratio sumitur ex gloria quam Christus habebat in eis: quia gloriam eius iam partim cognoscebant, et
adhuc magis cognoscituri erant; II Petr. I, 16: non indoctas fabulas secuti, notam fecimus vobis Domini nostri
Jesu Christi virtutem et praesentiam, sed speculatores facti illius magnitudinis.
Tertia ratio sumitur ex absentia qua ab eis corporaliter recedebat; unde dicit et iam non sum in mundo. Ubi
sciendum est, quod dupliciter dicitur aliquid esse in mundo: scilicet adhaerendo mundo per affectum; I Io. II, 16:
omne quod est in mundo concupiscentia carnis est, et concupiscentia oculorum, et superbia vitae. Sed hoc modo
non est dicendum quod Christus iam non sit in mundo, cum numquam fuerit in mundo, ei per affectum
inhaerendo. Sed est alio modo intelligendum, scilicet quod iam non sit in mundo praesentia corporali: quia mox
futurum erat ut qui in mundo corporaliter fuerat, corporaliter ipsum relinqueret. Et hi, scilicet discipuli, in mundo
sunt, scilicet praesentia corporali; et ego ad te venio, secundum quod homo, scilicet ad participationem gloriae
tuae, et exaltationem usque ad dexteram tuam etc.. Et ideo iustum est ut pro eis orem a quibus corporaliter
recessurus sum.
|#3 Lectio 3
Positis rationibus orandi pro apostolis, hic ponit petitiones quas pro eis porrigebat, et primo petit eorum
conservationem; secundo sanctificationem, ibi sanctifica eos.
Sed conservationem a malo, sanctificationem in bono.
Circa primum duo facit.
Primo petit eorum conservationem; secundo ponit conservationis necessitatem, ibi cum essem cum eis, ego
servabam eos.
Circa primum consideranda sunt quatuor. Primo a quo petat; secundo quid petat; tertio pro quibus; quarto ad
quid petit.
Petit quidem a patre: unde dicit pater; et merito, quia ipse est principium omnis boni; Iac. I, 17: omne datum
optimum et omne donum perfectum desursum est, descendens a patre luminum. Sed addit sancte, quia etiam in
ipso est principium et origo totius sanctitatis, et quia finaliter sanctificationem petebat; Lev. XIX, 2: sancti eritis,
quia ego sanctus sum, Dominus Deus vester; I Reg. II, 2: non est sanctus ut est Dominus.
Petit autem conservationem eorum. Unde dicit serva eos; quia, ut dicitur in Ps. Cxxvi, V. 1: nisi Dominus
custodierit civitatem, frustra vigilat qui custodit eam. Non enim bonum nostrum est in hoc solum quod habemus
esse a Deo, sed oportet quod conservemur ab eo. Quia, ut dicit Gregorius, omnia in nihilum redigerentur, nisi
manus omnipotentis contineret; Hebr. I, 3: portans omnia verbo virtutis suae. Et ideo Psalmista petebat: conserva
me, Domine>, quoniam speravi in te. Conservatur autem homo a malo et a peccato in nomine Dei: unde dicit in
nomine tuo, idest, per virtutem nominis tui et tuae cognitionis: quia in hoc est gloria et salus nostra; Ps. XIX, 8:
hi in curribus et hi in equis; nos autem in nomine Domini Dei nostri invocabimus.
Petit autem pro sibi datis: unde dicit quos dedisti mihi, Eccle. VII, 14: inspice in omnia opera Domini, quod
nemo possit corrigere quem ille despexerit. Nullus enim potest conservari a malo nisi per electionem divinam,
quae designatur, cum dicit quos dedisti mihi, idest dono tuae gratiae, ut mihi adhaererent; Matth. XIX, 11: non
omnes capiunt verbum hoc, sed quibus datum est. Qui enim sic dantur Christo, conservantur a malo.
Ad quid ergo petit eos conservari, subdit dicens ut sint unum sicut et nos; quod potest dupliciter continuari ad
praecedentia.
Uno modo ut designet modum conservationis, ut sit sensus: ita servabuntur, ut sint unum; nam quaelibet res
conservatur in esse quamdiu est una, quae desinit esse per divisionem; Matth. XII, 25: omne regnum in seipsum
divisum desolabitur. Et ideo ecclesia potest conservari, et homines, si sint unum.
Alio modo ut sit finis conservationis, ut sit sensus: et ad hoc conserventur, ut sint unum: nam in unitate spiritus
consistit nostra perfectio tota; Eph. IV, 3: solliciti servare unitatem spiritus in vinculo pacis; ps.
Cxxxii, 1: ecce quam bonum et quam iucundum habitare fratres in unum.
Sed addit sicut nos unum sumus.
Sed contra. Ipsi sunt unum secundum essentiam: ergo et nos erimus unum per essentiam.
Sed hoc non est verum.

333

