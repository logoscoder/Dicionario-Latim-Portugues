numquam fuit in eo vita imperfecta, sed semper perfecta; et ideo ita nihil factum est sine eo, quod tamen non sit
factum in ipso, idest per ipsum.
Chrysostomus autem aliud modum legendi habet, et punctat sic: et sine ipso factum est nihil quod factum est. Et
ratio huius est, quia aliquis posset credere quod spiritus sanctus esset factus per verbum.
Et ideo evangelista hoc volens excludere dicit quod factum est, quia spiritus sanctus non est quid factum; et
postea sequitur in ipso vita erat; quod introducitur propter duo.
Unum est ut post productionem omnium rerum ostendatur indeficientia causalitatis ad res non solum productas,
sed etiam producendas.
Quasi dicat in ipso vita erat, qua scilicet non solum omnia producere potuit, sed etiam quae habet indeficientem
fluxum et causalitatem absque mutationis dispendio ad res continue producendas, utpote fons vivus qui non
minoratur ex fluxu continuo; aqua vero collecta et non viva, cum defluit, minoratur et deficit; unde dicitur in Ps.
XXXV, 10: apud te est fons vitae. Secundum est ut ostendatur gubernatio rerum esse per verbum. Quia enim in
ipso vita erat, ostenditur quod non produxit res per necessitatem naturae, sed per voluntatem et intellectum, et
quod res productas gubernat; Hebr. IV, 12: vivus est sermo Dei etc..
Et quia apud Graecos chrysostomus est tantae auctoritatis in suis expositionibus, quod ubi ipse aliquid exposuit
in sacra Scriptura, nullam aliam expositionem admittant, ideo in omnibus libris Graecis invenitur sic punctatum,
sicut punctat chrysostomus, scilicet hoc modo: sine ipso factum est nihil quod factum est.
|#3 Lectio 3
Evangelista supra insinuavit virtutem verbi, secundum quam omnia produxit in esse; hic vero insinuat eius
virtutem, secundum quam se habet ad homines, dicens, hoc verbum esse lucem hominibus. Ubi primo introducit
nobis lucem quamdam, cum dicit et vita erat lux hominum; secundo lucis irradiationem, cum dicit et lux in
tenebris lucet; tertio lucis participationem, cum dicit et tenebrae eam non comprehenderunt.
Potest autem totum dupliciter exponi. Uno modo secundum influxum cognitionis naturalis; alio modo secundum
communicationem gratiae.
Dicit ergo quantum ad primum, quod vita erat lux hominum.
Ubi primo considerandum est quod, secundum Augustinum et plures alios, nomen lucis magis proprie dicitur in
spiritualibus quam in sensibilibus. Ambrosius tamen vult quod splendor metaphorice dicatur de Deo. Sed in hoc
non est magna vis facienda: nam de quocumque nomen lucis dicatur ad manifestationem refertur, sive illa
manifestatio sit in intelligibilibus, sive in sensibilibus.
Si ergo comparentur manifestatio intelligibilis et sensibilis, secundum naturam prius invenitur lux in
spiritualibus; sed quoad nos, qui nomina rebus imponimus ex earum proprietatibus nobis notis, prius invenitur in
sensibilibus, quia prius impositum est a nobis hoc nomen ad significandum lucem sensibilem, quam
intelligibilem; quamvis secundum virtutem prius et verius conveniat spiritualibus quam sensibilibus.
Ad evidentiam autem eius quod dicitur et vita erat lux hominum, sciendum est quod multipliciter est gradus
vitae. Quaedam namque vivunt, sed absque luce, quia nullam cognitionem habent, sicut sunt plantae: unde vita
earum non est lux. Quaedam vero vivunt et cognoscunt; sed tamen eorum cognitio, cum sit sensus tantum, non
est nisi particularium et materialium, sicut est in brutis: et ideo haec et vitam habent et lucem quamdam, sed non
lucem hominum qui vivunt et cognoscunt non solum ipsa vera, sed ipsius veritatis rationem, sicut sunt creaturae
rationales, quibus non solum manifestatur hoc vel illud, sed ipsa veritas quae manifestabilis est et manifestativa
omnium.
Et ideo evangelista loquens de verbo dicit non solum esse vitam, sed etiam esse lucem, ne intelligas vitam sine
agnitione; hominum autem ne tantum cognitionem sensibilem suspiceris, qualis est in brutis.
Sed quare dixit hominum, cum etiam sit lux Angelorum? ad hoc est duplex responsio. Chrysostomus enim dicit
quod evangelista intendebat in isto evangelio tradere nobis cognitionem de verbo, secundum quod ad salutem
hominum ordinatur; et ideo magis refert secundum suam intentionem ad homines quam ad Angelos.
Origenes vero dicit quod participatio huius lucis pertinet ad homines, inquantum sunt rationalis naturae; et ideo
evangelista dicens erat lux hominum, voluit intelligi omnis rationalis naturae.
In hoc etiam ostenditur perfectio et dignitas huius vitae, quia est intellectualis seu rationalis.
Cum enim illa dicuntur viventia, quae se aliquo modo movent, illa dicuntur vitam habere perfectam, quae
perfecte seipsa movent; movere autem seipsum perfecte et proprie, in inferioribus creaturis soli homini convenit.
Nam etsi alia ex seipsis ab aliquo principio intrinseco moveantur, non tamen illud principium se habet ad
opposita; et ideo ex necessitate moventur, et non libere. Mota igitur a tali principio magis aguntur quam agunt.
Homo vero, cum sit Dominus sui actus, libere se movet ad omnia quae vult; et ideo homo habet vitam perfectam,
et similiter quaelibet intellectualis natura.
Vita ergo verbi, quae est lux hominum, est vita perfecta.
Attenditur etiam in praemissis verbis congruus ordo: nam in naturali rerum ordine primo invenitur esse, et hoc
primo evangelista insinuavit, dicens in principio erat verbum, secundo vivere, et hoc est quod sequitur in ipso
vita erat, tertio intelligere, et hoc consequenter adiunxit vita erat lux hominum.
Unde, secundum Origenem, convenienter vitae attribuit lucem, quia lux nonnisi viventi attribui potest.
17

