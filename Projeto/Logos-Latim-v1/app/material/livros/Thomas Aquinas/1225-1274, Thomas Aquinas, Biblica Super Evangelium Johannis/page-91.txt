11: haec omnia operatur unus atque idem spiritus etc.. Et inde est quod si aliquis donum spiritus sancti habeat, et
non spiritum, aqua non continuatur suo principio, et ideo est mortua, et non viva; Iac. II, V. 20: fides sine
operibus mortua est. Sic ergo patet quid per aquam intelligatur.
Sed consequenter ostenditur, quod ad habendum aquam vivam, idest gratiam, in adultis per desiderium
pervenitur, idest per petitionem; Ps. IX, 17: desiderium pauperum exaudivit Dominus, quia absque petitione et
desiderio non datur alicui gratia.
Unde dicimus quod in iustificatione impii requiritur liberum arbitrium ad detestandum peccata et ad
desiderandum gratiam, secundum illud Matth. VII, 7: petite, et accipietis. Intantum enim requiritur desiderium,
quod etiam ipse filius ad petendum inducitur; Ps. II, 8: postula a me, et dabo tibi. Unde nec aliquis contradicens
gratiae eam recipit, nisi prius reducatur ad desiderium gratiae, sicut patet in Paulo, qui antequam gratiam
reciperet, reductus est ad desiderium gratiae, dicens, Act. IX, 6, Domine>, quid me vis facere? et inde est quod
signanter dicitur tu forsitan petisses ab eo. Et dicit forsitan, propter liberum arbitrium, quo homo aliquando
desiderat et petit gratiam, aliquando non.
Sed ad petendum gratiam incitatur desiderium hominis ex duobus, scilicet ex cognitione desiderandi boni, et ex
cognitione datoris: et ideo duo cognoscenda proponit.
Primo scilicet ipsum donum; unde dicit si scires donum Dei, quod est omne bonum desiderabile, quod est a
spiritu sancto; sap. c. VIII, 21: scio quod non possum esse continens, nisi Deus det. Et hoc donum Dei est etc..
Secundo proponit ipsum datorem; unde dicit et quis est qui dicit tibi etc., scilicet, si scires eum qui dare potest,
qui sum ego; infra XV, 26: cum venerit Paraclitus, quem ego mittam vobis a patre... Ille testimonium perhibebit
de me; Ps. Lxvii, 19: dedit dona hominibus.
Sic ergo haec doctrina est de tribus: scilicet de dono aquae vivae, de petitione ipsius doni et de datore eius.
Et ideo cum dicit dixit ei mulier etc., de ipsa doctrina tractat explicite quantum ad haec tria: et primo quantum ad
donum; secundo quantum ad petitionem, ibi dicit ei mulier: Domine>, ut video, propheta es tu; tertio quantum ad
datorem, ibi dicit ei mulier: scio quia messias venit etc..
Circa primum duo facit.
Primo explicat donum, ostendendo eius virtutem; secundo agit de perfectione ipsius doni, ibi dicit ei mulier:
Domine>, da mihi hanc aquam etc..
Circa primum duo facit.
Primo ponitur inquisitio mulieris; secundo responsio Christi, ibi respondit Jesus, et dixit ei: omnis qui biberit ex
aqua hac, sitiet iterum.
Circa primum sciendum est, quod mulier ista Samaritana, verba quae Dominus spiritualiter intelligebat,
carnaliter accipiebat, quia erat animalis. I Cor. II, 14: animalis homo non percipit ea quae sunt spiritus Dei.
Et ideo verba quae Dominus dicebat, quasi inconvenientia et impossibilia, argumento quodam utens, infringere
conabatur, hoc modo: tu promittis mihi aquam vivam, aut ergo de isto puteo, aut de alio; sed non de isto, quia
nec in quo haurias habes, et puteus altus est; de alio autem non videtur credibile quod dare possis, quia non
maior es patre nostro Iacob, qui dedit nobis puteum.
Primo ergo prosequens primum, videamus hoc quod dicit Domine>, neque in quo haurias habes, idest hauritorio
cares, quo aquam de puteo extrahere possis, et puteus altus est, scilicet ut absque hauritorio manu non possis
attingere.
Per altitudinem, seu profunditatem putei, intelligitur sacrae Scripturae profunditas, et sapientiae divinae; Eccle.
VII, 25: alta profunditas et quis, etc.; hauritorium autem quo aqua sapientiae salutaris hauritur, est oratio; Iac. I,
5: si quis indiget sapientia, postulet a Deo.
Secundum ostendit, cum dicit numquid tu es maior patre nostro Iacob, qui dedit nobis puteum? etc.; quasi dicat:
numquid meliorem aquam habes ad dandum nobis quam Iacob? dicit autem patrem suum Iacob, non quod
Samaritani de generatione sint Iacob, ut ex supradictis apparet, sed quia legem Moysi habebant, et quia
intraverunt terram semini Iacob repromissam.
Commendat autem mulier ista puteum istum ex tribus. Primo ex auctoritate dantis; unde dicit patre nostro Iacob,
qui dedit nobis puteum.
Secundo ex suavitate aquae, et dicit, quod ipse Iacob ex eo bibit, et filii eius: nisi enim fuisset suavis, non ipsi
bibissent, sed pecoribus eam tradidissent. Tertio ex ubertate, cum dicit et pecora eius: quia enim erat suavis, nisi
fuisset uberrima, non dedissent eam pecoribus. Sic et sacra Scriptura magna est auctoritate, quia a spiritu sancto
est data; delectabilis est suavitate, ps. c. Cxviii, 103: quam dulcia sunt faucibus meis eloquia tua. Iterum fecunda
est ubertate, quia non solum sapientibus, sed etiam insipientibus communicatur.
Consequenter cum dicit respondit Jesus etc. Ponitur responsio Domini, ubi explicat virtutem suae doctrinae: et
primo quantum ad hoc quod dixerat eam esse aquam; secundo quantum ad hoc quod dixerat eam esse aquam
vivam, ibi sed aqua quam ego dabo ei, fiet in eo fons aquae salientis in vitam aeternam.
Ostendit autem, quod doctrina sua sit optima aqua, ex hoc quod habet aquae effectum, scilicet quod auferat sitim
multo amplius quam aqua ista corporalis; ostendens se in hoc esse maiorem quam Iacob. Et ideo dicit respondit
Jesus, et dixit ei, quasi dicat: tu dicis, quod Iacob dedit vobis puteum, sed ego dabo aquam meliorem, quia omnis
qui biberit ex hac aqua, scilicet corporali vel carnalis cupiditatis et concupiscentiae, licet ad horam sedetur
91

