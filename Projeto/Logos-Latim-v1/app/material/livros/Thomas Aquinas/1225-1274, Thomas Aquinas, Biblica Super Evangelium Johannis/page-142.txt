nullus eiicietur. Apoc. III, 12: qui vicerit faciam illum columnam in templo Dei vivi, et foras non egredietur
amplius, quia ut dicitur matth. c. XXV, 46, ibunt iusti in vitam aeternam.
Aliud intrinsecum est rectitudo conscientiae, quae est spirituale gaudium; et de hoc dicitur Sap. VIII, 16: intrans
in domum meam, conquiescam.
Et Cant. I, 3: introduxit me rex in cellaria sua. Et de isto aliqui eiiciuntur.
Et ideo quod Dominus dicit non eiiciam foras, potest dupliciter intelligi. Uno modo, ut illi dicantur ad ipsum
venire qui sunt dati ei a patre per aeternam praedestinationem; et de illis dicit eum qui venit ad me,
praedestinatus a patre, non eiiciam foras; Rom. XI, V. 2: non repulit Deus plebem suam quam elegit. Alio modo,
quia illi qui egrediuntur, non tamquam a Christo eiecti egrediantur, sed causa eiectionis sit ex parte ipsorum, qui
per infidelitatem et peccata, a secreto rectae conscientiae recedunt. Et sic dicitur non eiiciam ego foras, sed ipsi
se eiiciunt; Ier. XXIII, 33: vos estis onus, proiiciam vos, dicit Dominus.
Et hoc modo eiectus est foras qui ad nuptias intraverat non habens vestem nuptialem, ut dicitur Matth. XXII, 11
ss..
Rationem autem praemissorum assignat, cum dicit quia descendi de caelo etc., et primo ponit propositum de
implenda voluntate patris; secundo manifestat quae sit voluntas patris, ibi haec est voluntas eius qui misit me
patris; tertio ostendit finalem voluntatis impletionem, ibi et ego resuscitabo eum in novissimo die.
Circa primum sciendum est, quod littera ista potest legi dupliciter. Uno modo secundum Augustinum, alio modo
secundum chrysostomum.
Secundum Augustinum quidem sic: eum qui venit ad me, non eiiciam foras, et hoc ideo, quia ille venit ad me qui
meam humilitatem imitatur. Matth. XI, 28, cum diceret Dominus: venite ad me, omnes, qui laboratis,
consequenter subdit: discite a me, quia mitis sum et humilis corde. Vera autem filii Dei mititas in hoc est, quia
voluntatem suam supposuit voluntati patris. Et ideo dicit non eiiciam, quia descendi de caelo non ut faciam
voluntatem meam, sed voluntatem eius qui misit me. Propterea anima a Deo exiit, quia superba erat; et ideo
necesse est humilitate regredi veniendo ad Christum per imitationem suae humilitatis, quae in hoc est quod non
facit voluntatem suam solum, sed Dei patris.
Sciendum est autem, quod in Christo fuit duplex voluntas. Una secundum humanam naturam, quae est sibi
propria, et natura, et voluntate patris; alia secundum naturam divinam, quae est eadem cum voluntate patris.
Voluntatem ergo suam, scilicet humanam, ordinavit sub voluntate divina, quia obedientiam suam sub effectu
paternae voluntatis ostendit ipse, volens voluntatem patris explere. Ps.
XXXIX, 9: ut faciam voluntatem tuam, Deus meus, volui. Hanc voluntatem fieri in nobis petimus cum dicimus,
Matth. VI, 10: fiat voluntas tua. Illi ergo non eiiciuntur foras, qui non faciunt voluntatem suam, sed voluntatem
Dei. Nam diabolus volens facere voluntatem suam, quod est superbiae, eiectus est de caelo, et primus homo de
Paradiso.
Secundum chrysostomum vero sic. Ideo non eiicio foras eum qui venit ad me, quia ad hoc veni, ut impleam
voluntatem patris de salute hominum. Si ergo pro salute hominum incarnatus sum, quomodo debeo eos eiicere?
et hoc est quod dicit: ideo non eiicio, quia descendi de caelo non ut faciam voluntatem meam, scilicet humanam,
ut proprium mihi acquiram; sed voluntatem eius qui misit me, patris, qui vult omnes homines salvos fieri, ut
dicitur I Tim. II, 4. Et ideo, quantum est ex me, nullum eiicio. Rom. V, 10: si enim, cum inimici essemus,
reconciliati sumus Deo per mortem filii eius, multo magis, reconciliati, salvi erimus in vita ipsius.
Quae autem sit voluntas patris, exponit primo, cum dicit haec est enim voluntas eius qui misit me patris etc.;
secundo rationem assignat, ibi haec est enim voluntas patris mei etc..
Dixit ergo: non eiiciam foras eos qui ad me veniunt, quia carnem assumpsi ut faciam voluntatem patris. Voluntas
autem eius qui misit me patris, haec est, scilicet ut non eiiciam foras; et ideo non eiiciam. I thess. c. IV, 3: haec
est voluntas Dei, sanctificatio vestra. Et ideo dicit ut omne quod dedit mihi, pater non perdam ex eo; idest, ut
nihil perdam, quousque perveniat ad resurrectionem futuram, in qua aliqui perdentur, non tamen de illis qui dati
sunt ei per aeternam praedestinationem, sed impii; Ps. I, 6: iter impiorum peribit. Illi vero qui usque tunc
conservantur, non perdentur.
Per hoc autem quod dicit non perdam, non est intelligendum quod indigeat eorum, aut quod detrimentum sit ei,
si pereunt. Sed dicit hoc propter affectum suum ad salutem illorum, et bonum illorum, quod reputat suum.
Sed contra est quod dicitur infra c. XVII, 12: nemo ex eis, scilicet quos dedisti mihi, periit, nisi filius perditionis.
Ergo aliqui eorum qui dati sunt ei per aeternam praedestinationem, perduntur. Non est ergo verum hoc quod dicit
non perdam ex eo.
Sed dicendum est, quod ex illis qui dati sunt ei per praesentem iustitiam perduntur; non autem de illis qui dati
sunt per aeternam praedestinationem.
Rationem autem divinae voluntatis ponit cum dicit haec est autem voluntas patris mei etc.. Ratio quare pater vult
quod non perdam ex eo quod dedit mihi, est quia voluntas patris est vivificare spiritualiter homines, quia ipse est
fons vitae. Et quia aeternus est, quantum est de se, voluntatis eius est, ut omnis qui venit ad me habeat vitam
aeternam. Et hoc est quod dicit haec est voluntas patris qui misit me, ut omnis qui videt filium, et credit in eum,
habeat vitam aeternam.

142

