Tempus autem huius gloriae est festinum, quia continuo, idest statim, clarificabit eum; idest, dabit ei
clarificationem crucis. Crux enim, licet gentibus et his qui pereunt sit stultitia, nobis tamen credentibus est
maxima Dei sapientia, et Dei virtus: I Cor. I, 30.
Secunda autem gloria Christi, est gloria iudiciariae potestatis; Mc. XIII, 26: tunc videbunt filium hominis
venientem in nubibus, cum virtute multa et gloria. Et de hac gloria exponit Augustinus, ut in Glossa tangitur.
Unde secundum hoc quatuor hic facit. Primo ponit gloriam iudiciariae potestatis; secundo ostendit meritum quo
ad hanc pervenitur; tertio hoc exponit; quarto demonstrat huius gloriae principium.
Dicit ergo quantum ad primum nunc clarificatus est filius hominis. Ubi sciendum est, quod in sacra Scriptura res
significatae appellantur nomine rerum significantium, significatione non expressa, secundum illud I Cor. X, 4:
petra autem erat Christus. Ubi non dicit, petra significat Christum. In hoc autem facto quod Iudas exivit ab
apostolis repraesentatur figura futuri iudicii, ubi mali separabuntur a bonis, cum statuet oves a dextris, haedos
autem a sinistris, ut habetur Matth. XXV, 33. In hoc ergo quod Iudas exivit, quia futurum iudicium figurabatur;
ideo Dominus post exitum Iudae agit de gloria iudiciariae potestatis, qua iudicaturus est, dicens nunc clarificatus
est filius hominis, idest, per eius exitum repraesentata est gloria filii hominis quam habebit in iudicio, ubi
malorum nullus erit ubi bonorum nullus perit. Non autem dicitur: nunc significata est glorificatio filii hominis;
sed nunc clarificatus est filius hominis, more Scripturae sacrae praedicto.
Meritum autem huius glorificationis est ut Deus glorificetur in eo. In illis enim clarificatur Deus qui quaerunt
facere voluntatem eius, non suam; talis autem erat Christus; supra VI, 38: non veni facere voluntatem meam, sed
eius qui misit me. Et ideo Deus clarificatus est in eo.
Exponit autem hoc cum dicit si Deus clarificatus est in eo, idest, si voluntatem Dei faciens, Deum clarificat,
merito Deus clarificabit eum in semetipso, ut scilicet natura humana quae a verbo aeterno suscepta est, etiam
immortali aeternitate donetur; et ideo in semetipso, idest in gloria sua; Phil. II, 9: propter quod exaltavit illum, et
donavit illi nomen quod est super omne nomen. Ipsa ergo glorificatio qua Deus glorificatus est in Christo, est
meritum in quo Christus secundum quod homo glorificatus est in semetipso, idest in gloria Dei. Et hoc fuit
quando humana natura, deposita infirmitate per mortem crucis, accepit gloriam immortalitatis in resurrectione.
Inde ipsa resurrectio fuit principium quo inchoata est ista gloria. Ideo dicit et continuo clarificabit eum, in
resurrectione, quae scilicet statim erit, secundum illum Ps. Cvii, 3: exurgam diluculo. Et alibi, Ps. XV, 10: non
dabis sanctum tuum videre corruptionem.
Tertia Christi gloria, est gloria resurrectionis de qua dicitur Rom. VI, 4: quomodo surrexit Christus per gloriam
patris; ita et nos in novitate vitae ambulemus. Et de hac gloria exponit hic Hilarius, et etiam partim Augustinus.
Et secundum hoc primo praenuntiat Christus hanc suam gloriam, dicens nunc clarificatus est filius hominis. Et
loquitur de futuro per modum praeteriti: quia quae statim fieri credimus, quasi facta habemus. Gloria autem
resurrectionis in proximo imminebat; et ideo dicit nunc clarificatus est, quasi corpus naturae divinae
consociatione, gloriam quodammodo divinitatis adeptum est.
Secundo subiungit causam huius glorificationis, et valde subtiliter: nam, ut ipse dicit, humanitas Christi in
resurrectione glorificata est ex coniunctione divinae naturae eam assumentis in persona verbi, quia hoc dicitur in
Ps. XV, 10: non derelinques animam meam in inferno, nec dabis sanctum tuum, qui est sanctus sanctorum,
videre corruptionem. Debetur etiam Christo homini talis gloria inquantum est Deus. Nos etiam intantum gloriam
resurrectionis habebimus, inquantum participes sumus divinitatis; Rom. VIII, 11: qui suscitavit Jesum Christum
a mortuis, resuscitabit et mortalia corpora vestra propter inhabitantem spiritum eius in vobis. Et ideo dicit, quod
filius hominis, scilicet Christus, secundum humanam naturam, clarificatus est, per resurrectionem. Et quis
clarificabit eum? Deus, inquit, clarificabit eum in semetipso, ut scilicet Christus homo, qui regnat in gloria quae
ex Dei gloria est, et ipse exinde in Dei gloriam transeat, scilicet mansurus totus in Deo; quasi Deificatus ex ea
qua homo est dispensatione. Sicut si dicerem: lampas clara est, quia ignis clarescit in ea. Illud ergo quod emittit
radios claritatis ad humanitatem Christi, est Deus: et sic humanitas Christi clarificatur a gloria divinitatis eius, et
humanitas Christi inducitur in gloriam divinitatis, non per transmutationem naturae, sed per participationem
gloriae, inquantum ipse Christus homo adoratur tamquam Deus; Phil. II, 9: propter quod et Deus exaltavit illum,
et dedit illi nomen quod est super omne nomen, ut in nomine Jesu omne genu flectatur. Et ideo dicit et Deus
clarificatus est in eo; idest, si ita est quod gloria divinitatis ad gloriam humanitatis redundet, Deus clarificavit
eum, idest, fecit eum participem suae gloriae, eum ad suam gloriam assumendo.
Phil. II, 11: omnis lingua confiteatur quia Dominus Jesus in gloria est Dei patris.
Et sic duplex est gloria Christi. Una quae est in humanitate eius a divinitate derivata; alia est divinitatis, ad quam
quodammodo assumitur humanitas, ut dictum est: sed aliter et aliter. Nam prima gloria habuit principium
temporis, et ideo de ipsa loquitur in praeterito dicens et Deus clarificavit eum in semetipso, quod fuit in die
resurrectionis.
Secunda gloria est perpetua, quia ab aeterno verbum Dei est Deus, ad quam humanitas Christi assumpta in
perpetuum glorificabitur; unde de ista loquitur in futuro dicens et continuo clarificabit eum; idest, semper faciet
eum in illa gloria in perpetuum esse.
Quarta gloria Christi est gloria cognitionis in fide populorum; et de hac exponit Origenes. Ubi notandum est,
quod gloria, secundum eum, aliter accipitur in communi usu hominum, et aliter in Scriptura.
275

