Circa primum primo ponit Christi visionem; secundo eius allocutionem, ibi dicit ei Jesus: mulier, quid ploras?
dicit ergo quantum ad primum haec cum dixisset, scilicet maria Magdalena ad Angelum, conversa est retrorsum.
Sed quaerit chrysostomus: mulier quae loquebatur cum Angelis, quos saltem venerandos viros putabat, quare
non expectabat eorum responsum de hoc quod dixit, sed retrorsum convertitur? responsio. Dicendum, quod cum
mulier Angelis respondisset, Christus advenit, cui Angeli reverentiam exhibentes assurrexerunt, quod videns
mulier admirans respexit retro, ut sciret ad quid assurrexissent. Unde et Lucas ult., 4 Angelos stantes visos esse
commemorat.
Et sic retrorsum ad aspiciendum conversa, vidit Jesum stantem, et non sciebat quia Jesus est: videbat enim eum
in specie non gloriosum, quem Angeli gloriosum videntes honorabant.
Ostenditur etiam per hoc, quod si aliquis Christum videre desiderat, oportet quod ad eum convertatur. Zach. I, 3:
convertimini ad me, ait Dominus exercituum, et convertar ad vos. Illi ad eum videndum perveniunt qui se
totaliter in eum, per amorem convertunt.
Sap. VI, 14: praeoccupat eos qui se concupiscunt.
Mystice autem per hoc signatur quod haec mulier per infidelitatem ad Christum verterat dorsum: sed quando
animum eius ad cognoscendum convertit, retrorsum conversa est.
Sed quare eum non agnoscebat, cum idem ipse esset? dicendum, quod hoc erat vel quia quem mortuum viderat,
resurrexisse non credebat, vel quia tenebantur oculi eius ne eum agnosceret, ut dicitur de duobus discipulis
euntibus in emaus, Lc. Ult., 31.
Allocutio Christi ponitur cum dicit dicit ei Jesus: mulier, quid ploras? primo ponitur Christi interrogatio; secundo
mulieris responsio.
Circa primum sciendum est, quod mulier ista paulatim proficit: nam Angeli causam ploratus exquirunt, sed
Christus quid quaerat, interrogat. Nam ploratus ex desiderio inquisitionis causabatur. Quem quaerit enim
interrogat ut augeatur desiderium, quatenus cum nominaret quem quaereret, in amorem eius ardentius aestuaret,
et sic semper quaereret. Ps. Civ, 4: quaerite faciem eius semper; Prov. IV, 18: iustorum semita quasi lux
splendens procedit et crescit usque ad perfectum diem.
Consequenter cum dicit illa existimans quia hortulanus esset, dixit ei etc., ponitur responsio mulieris: et ponitur
primo opinio quam de interrogante habebat; secundo ponuntur verba responsionis.
Opinabatur autem illa quod hortulanus esset. Sciebat enim quod exterriti custodes propter terraemotum et
aspectum Angelorum, iam fugerant, et nullum circa loca illa occupari nisi eum qui eorum cultor esset. Et ut
Gregorius dicit, haec mulier errando non erravit, dum Christum hortulanum credidit: quia in eius pectore per
amoris sui vim semina virtutis plantabat. Eccli. XXIV, V. 42: dixi: rigabo hortum meum plantationum et
inebriabo prati mei fructum.
Et dixit ei, Domine>, si tu sustulisti eum, dicito mihi: Dominum enim vocat ut benevolentiam captet.
Sed cum iste de novo venisset, nec ei dixerat quem quaerebat, quare dixit si tu sustulisti eum? quem eum? sed
dicendum, quod vis amoris hoc agere solet in amato, ut quod ipse semper cogitat, nullum alium credat ignorare.
Unde Lc. Ult., V. 17, cum quaereret Dominus, qui sunt hi sermones quos confertis ad invicem? dixerunt: tu solus
peregrinus es in ierusalem? etc..
Sed quid dicit si tu sustulisti eum, dicito mihi ubi posuisti eum; et ego eum tollam? mirabilis mulieris audacia,
quam mortui non terret aspectus; et cuius valetudo ad grave mortui funus tollendum plus intentat quam possit.
Sed hoc est quod dicitur I Cor. XIII, 7: caritas omnia sperat.
Ideo autem eum accipere volebat, ne Iudaei in corpus saevirent exanime; et ideo volebat in alium locum
incognitum illud transportare.
Consequenter cum dicit dicit ei Jesus, maria etc., agit de recognitione Christi a muliere. Et primo ponitur vocatio,
cum dicit maria, quam supra alloquens mulierem quasi nomine communi vocaverat. Sed hic proprio nomine
vocatur maria, ut designet specialem notitiam quam habet ad sanctos.
Ps. Cxlvi, 4: qui numerat multitudinem stellarum et omnibus eis nomina vocat; Ex. XXXIII, 12: novi te ex
nomine: et ut ostendat quod licet quadam generali motione omnes res moveantur a Deo, specialiter tamen ad
hominis iustificationem necessaria est gratia specialis.
Effectus vocationis ponitur cum dicit conversa illa dicit ei, Rabboni, quod dicitur magister.
Sed numquid non respiciebat ad Christum qui eam vocaverat? respondeo. Dicendum, secundum Augustinum,
quod hoc referendum est ad interiorem dispositionem mentis: nam prius, cum corpore conversa fuit, putavit
Christum esse quod non erat, scilicet hortulanum; nunc autem corde convertitur, dum quod erat agnovit.
Vel dicendum, quod, ut dictum est, credebat eum esse aliquem alium hominem.
Unde dum sibi loqueretur, sollicita de eo quod gerebat in corde, non eum respicit, sed circumquaque, si aliquod
signum videret sepulti.
Et ideo Christus revocans eam, ex proprio nomine vocavit dicens maria, quasi dicat: quo respicis? recognosce
eum a quo recognosceris. Et ideo statim, vocata ex nomine, recognovit auctorem, dicens Rabboni, quod dicitur
magister: sic enim eum consueverat vocare.
In quo datur intelligi, quod vocatio Christi est causa iustificationis nostrae et confessionis verae.

368

