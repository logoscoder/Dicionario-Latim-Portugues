Nam licet omnes sancti, qui pro fide Christi passi sunt, prosint ad salutem fidelium, hoc tamen non habent nisi
inquantum super oblationem agni, quasi oblatio adiuncta principali sacrificio, immolantur. Offertur quidem mane
et vespere, quia per Christum patet aditus ad intelligibilia divinorum contemplanda et fruenda, quod pertinet ad
cognitionem matutinam; et instruimur quomodo utamur terrenis absque inquinamento, quod pertinet ad
vespertinam. Et ideo dicit: ecce agnus Dei, etc., idest per agnum significatus.
Dicit autem Dei, quia in Christo sunt duae naturae, humana scilicet et divina. Et quod hoc sacrificium esset
virtuosum ad purgandum et sanctificandum a peccatis, habet ex virtute divinitatis, inquantum scilicet Deus erat
in Christo mundum reconcilians sibi, II Cor. V, V. 19.
Vel dicitur agnus Dei, quasi oblatus a Deo, scilicet ab ipso Christo, qui est Deus; sicut dicitur oblatio hominis,
quam homo offert.
Vel dicitur agnus Dei, scilicet patris: quia ipse providit homini oblationem ad offerendum pro peccatis
sufficientem, quam homo per se habere non potest. Unde gen. c. XXII, 7, cum Isaac quaereret ab Abraham: ubi
est victima holocausti? respondit: Deus providebit sibi victimam holocausti. Rom. VIII, V. 32: proprio filio suo
non pepercit Deus; sed pro nobis omnibus tradidit illum.
Dicitur autem Christus agnus primo propter puritatem; Ex. XII, 5: erit agnus anniculus etc.; I Petr. I, 18: non
corruptibilibus auro vel argento redempti estis. Secundo propter mansuetudinem; Is. LIII, 7: quasi agnus coram
tondente se obmutuit.
Tertio propter fructum, Prov. XXVII, 26: agni sunt tibi ad vestimentum tuum. Et hoc quantum ad indumentum,
iuxta illud Rom. XIII, V. 14: induimini Dominum Jesum Christum.
Et quantum ad cibum, infra VI, 52: caro mea est pro mundi vita. Et ideo dicebat Isaias, c. XVI, 1: emitte agnum,
Domine>, dominatorem terrae.
Consequenter propositam figuram exponit cum dicit qui tollit peccata mundi, idest aufert; quod in lege nec per
agnum, nec per alia sacrificia auferri poterat, quia, ut dicitur Hebr. X, 6: impossibile est per sanguinem taurorum
et hircorum auferri peccata.
Sanguis iste tollit, idest aufert, peccata mundi. Oseae ult., 3: omnem aufert iniquitatem.
Vel tollit, idest in se accipit, peccata totius mundi; quia, ut dicitur I Petr. II, V. 24, qui peccata nostra pertulit in
corpore suo. Is. LIII, 4: dolores nostros ipse tulit, et languores nostros ipse portavit.
Dicit autem, secundum Glossam, peccatum, et non peccata, ut ostendat in universali, quod abstulit totum genus
peccati; I Io. II, 2: ipse est propitiatio pro peccatis nostris.
Vel quia pro uno peccato, scilicet originali, mortuus; Rom. V, 12: per unum hominem peccatum intravit in
mundum etc..
Supra perhibuit baptista testimonium Christo quantum ad eius virtutem; hic vero perhibet testimonium quantum
ad eius dignitatem, comparans eum sibi tripliciter.
Et primo quantum ad officium et ordinem praedicationis; unde dicit hic, scilicet agnus, digito eum demonstrans,
est ille de quo dixi, scilicet in eius absentia, post me venit vir, ad praedicandum et baptizandum, qui post me
venit nascendo. Dicitur autem vir Christus ratione perfectae aetatis: quia quando incepit docere post baptismum,
iam erat in aetate perfecta; Lc. III, 23: Jesus erat incipiens quasi annorum triginta. Item, ratione perfectionis
omnium virtutum quae in eo fuerunt; Is. IV, 1: apprehendent septem mulieres, idest virtutes, virum unum,
scilicet Christum perfectum. Zach. VI, 12: ecce vir, oriens nomen eius: quia ipse est origo omnium virtutum in
aliis. Item, ratione desponsationis; quia ipse sponsus est ecclesiae; Oseae II, 16: vocabis me virum etc.; II Cor.
XI, 2: despondi vos uni viro.
Secundo quantum ad ordinem dignitatis, cum dicit qui ante me factus est.
Quasi dicat: licet post me venerit ad praedicandum, tamen ante me idest praelatus mihi factus est dignitate. Cant.
II, 8: ecce iste venit saliens in montibus, transiliens colles.
Collis unus fuit Ioannes baptista, quem Christus transilivit: quia, ut dicitur infra III, 30: me oportet minui, illum
autem crescere.
Tertio quantum ad ordinem durationis, cum dicit quia prior me erat. Quasi dicat: non mirum si praefertur mihi
dignitate, quia, etsi posterior sit tempore, est tamen prior aeternitate quia prior me erat.
Ex hoc autem duplex error destruitur. Error Arii: quia non dicit prior me factus est ut sit creatura, sed prior me
erat, ab aeterno ante omnem creaturam; Prov. VIII, 25: ante omnes colles generavit me Dominus.
Item error Pauli Samosateni: quia dixit prior me erat, ut ostendat, quod non ex maria sumpserat exordium. Nam,
si essendi principium sumpsisset ex virgine, non extitisset utique prior praecursore, qui Christum in sex
mensibus secundum generationem praecedebat humanam.
Consequenter cum dicit et ego nesciebam eum, excludit falsam suspicionem a suo testimonio.
Posset enim aliquis dicere, Ioannem testimonium perhibuisse Christo propter affectionem specialis familiaritatis
quam ad ipsum habebat; et ideo hoc excludens Ioannes, dicit ego nesciebam eum: nam Ioannes in deserto a
pueritia sua conversatus est. Licet autem miracula multa facta sint in nativitate Christi, puta de magis et de stella,
et huiusmodi, tamen non erant nota Ioanni: tum quia infans erat secundum aetatem, tum quia ad desertum
secedens, Christi familiaritatem non habuit.

44

