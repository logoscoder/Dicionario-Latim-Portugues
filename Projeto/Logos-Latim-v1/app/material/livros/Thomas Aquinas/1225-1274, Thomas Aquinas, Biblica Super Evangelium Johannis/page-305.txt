Ex parte autem Christi ponitur amicitiae signum, cum dicit iam non dicam vos servos, et primo excludit quod
videtur amicitiae contrarium; secundo ponit verae amicitiae signum, ibi vos autem dixi amicos etc..
Amicitiae autem contrariatur servitus, et ideo primo excludit servitutem, dicens iam non dicam vos servos; quasi
dicat: etsi olim fueritis quasi servi sub lege, nunc estis quasi liberi sub gratia; Rom. VIII, 15: non accepistis
spiritum servitutis iterum in timore; sed accepistis spiritum adoptionis filiorum.
Secundo subdit rationem, dicens quia servus nescit quid faciat Dominus eius: servus enim est quasi extraneus a
Domino; supra c. VIII, 35: servus non manet in domo in aeternum. Extraneis autem secreta committenda non
sunt; Prov. XXV, 9: secreta extraneo ne reveles, unde nunc servis secreta committenda non sunt.
Potest autem hoc ad praecedentia sic continuari.
Possent discipuli dicere, quod si servamus praecepta tua, sumus amici tui; sed servare praecepta est magis
servitutis quam amicitiae: et ideo hoc excludens Dominus dicit iam non dicam vos servos.
Sed dubitatur hic. Cum ipsi apostoli dicant se servos Christi; sicut: Paulus apostolus servus Christi Iesu, et
David: servus tuus ego sum, et etiam ipsi qui introducendi sunt in vitam aeternam: Matth. XXV, 23: euge serve
bone et fidelis... Intra in gaudium Domini tui: quid est hoc quod Dominus dicit iam non dicam vos servos?
dubitatur etiam de hoc: quia cum frequenter Domini servis suis secreta revelent, et etiam Deus, Amos III, 7: non
faciet Deus verbum, nisi revelaverit secretum suum ad servos suos prophetas: non videtur verum quod hic dicit
servus nescit quid faciat Dominus eius.
Respondeo. Dicendum, secundum Augustinum, quod servitus proprie ex timore creatur.
Est autem duplex timor: scilicet servilis, quem expellit caritas, I Io. IV, 18: timor non est in caritate; alius est
timor filialis, qui ex caritate generatur, quia timet perdere quis quod amat; et hic est timor bonus et castus, de quo
dicitur in Ps. XVIII, V. 10: timor Domini sanctus permanet in saeculum saeculi. Et secundum hoc sunt duae
servitutes. Una quae procedit ex timore filiali; et secundum hanc servi sunt iusti omnes, et filii Dei, ut
obiiciebatur. Alia servitus, est quae procedit ex timore poenae, et contrariatur dilectioni; et de hac dicit iam non
dicam vos servos.
Sciendum est etiam, quod servus proprie est qui non est causa sui: liber vero qui est sui causa. Est ergo
differentia inter operationes servi et liberi: quia servus operatur causa alterius; liber autem causa sui operatur, et
quantum ad causam finalem operis, et quantum ad causam moventem. Nam liber propter se operatur, sicut
propter finem, et a se operatur, quia propria voluntate movetur ad opus; sed servus nec propter se operatur sed
propter Dominum, nec a se sed a Domini voluntate, et quasi quadam coactione. Sed contingit aliquando quod
aliquis servus operatur causa alterius, sicut causa finali; operatur tamen a se, inquantum se movet ad opus: et
haec est bona servitus, quia ex caritate movetur ad bona opera facienda; sed non operatur propter se: quia caritas
non quaerit quae sua sunt, sed quae sunt Jesu Christi et salutis proximorum. Qui autem omnino causa alterius
operantur, sunt mali servi. Patet ergo quod discipuli servi erant, sed bona servitute, quae ex amore procedit.
Ad secundam quaestionem dicendum, quod ille servus qui movetur solum ab alio, et non a se, habet se ad
moventem sicut instrumentum ad artificem. Instrumentum autem communicat cum artifice in opere, sed non in
operis ratione. Sic ergo tales servi participant solum in opere; sed quando servus operatur ex propria voluntate,
necesse est quod rationem operis sciat, et quod revelentur ei occulta, per quae ea scire possit quae agit, Eccli.
XXXIII, 31: servus si est tibi fidelis, sit tibi quasi anima tua. Apostoli autem, ut dictum est, a se movebantur ad
bona opera facienda, scilicet ex propria voluntate per amorem inclinata; et ideo Dominus secreta sua revelat eis.
Sed de malis servis verum est quod nesciunt quid faciat Dominus eorum. Sed quae sunt illa quae nesciunt? illa
proprie quae in nobis Deus facit.
Omnia enim bona quae facimus, Deus in nobis operatur Is. XXVI, 12 et Phil. II, 13: operatur in nobis et velle et
perficere.
Servus ergo malus ex superbia cordis sui obtenebratus, dum quod facit, sibi attribuit, nescit quid faciat Dominus
eius.
Hic ponit verum signum amicitiae ex parte sua, quod est quia quaecumque audivi a patre meo, nota feci vobis.
Verum enim amicitiae signum est quod amicus amico suo cordis secreta revelet. Cum enim amicorum sit cor
unum et anima una, non videtur amicus extra cor suum ponere quod amico revelat; Prov. XXV, 9: causam tuam
tracta cum amico tuo. Deus autem faciendo nos participes suae sapientiae, sua secreta nobis revelat; Sap. VII, 27:
per nationes in animas sanctas se transfert, amicos Dei et prophetas constituit.
Sed dubitatur hic primo, quae et qualiter filius a patre audit. Quod quidem pluries iam manifestatum est. Cum
enim audire sit scientiam ab alio accipere, audire filium a patre nihil aliud est quam scientiam ab eo accipere;
scientia autem filii est eius essentia: filium ergo audire a patre, est accipere essentiam eius ab eo.
Dubitatur etiam de hoc quod dicit omnia quaecumque audivi a patre meo, nota feci vobis. Si ergo omnia eis nota
fecit, sequitur quod tot sciebant discipuli quot et filius.
Responsio. Dicendum, secundum chrysostomum omnia quaecumque audivi, quae scilicet vos audire oportebat,
nota feci vobis; non autem omnia simpliciter; infra XVI, V. 12: multa habeo vobis dicere, quae non potestis
portare modo.
Vel dicendum, secundum Augustinum, quod Dominus propter certitudinem dicendorum utitur praeterito pro
futuro; ut sit sensus omnia quaecumque audivi a patre meo, nota feci vobis, idest, faciam in plenitudine, de qua
305

