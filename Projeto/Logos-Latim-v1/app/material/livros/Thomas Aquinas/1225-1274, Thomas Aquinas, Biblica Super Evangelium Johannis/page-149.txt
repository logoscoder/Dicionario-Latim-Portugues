unanimes in domo. Quia igitur Iudaei cibum concordiae non sumpserant, ideo ad invicem litigabant; Is. LVIII, 4:
ecce ad lites et contentiones ieiunatis. Ex hoc autem quod litigabant cum aliis, se esse carnales ostendebant; I
Cor. III, 3: cum sit inter vos zelus et contentio, nonne carnales estis? et ideo haec verba Domini carnaliter
intelligebant; scilicet quod caro Christi manducaretur sicut cibus carnalis; unde dicunt quomodo potest hic
carnem suam dare ad manducandum? quasi dicant: hoc est impossibile, sicut et patres eorum locuti sunt contra
Dominum, num. c. XXI, 5: anima nostra nauseat super cibo isto levissimo.
Sed hoc eorum litigium comprimitur a Domino; unde dixit ergo eis Jesus etc..
Ubi primo ponit virtutem sumptionis huius cibi; secundo manifestat eam, ibi qui manducat meam carnem, et
bibit meum sanguinem, habet vitam aeternam.
Circa primum tria facit.
Primo ponit carnis manducandae necessitatem; secundo eius utilitatem, ibi qui manducat carnem meam, et bibit
meum sanguinem, habet vitam aeternam; tertio subdit eius veritatem, ibi caro enim mea vere est cibus.
Dixit ergo Jesus amen, amen dico vobis: nisi manducaveritis carnem filii hominis, et biberitis eius sanguinem,
non habebitis vitam in vobis, quasi dicat: vos reputatis impossibile et incongruum quod carnem meam
manducetis; sed non solum non est impossibile, sed etiam est valde necessarium, intantum quod nisi
manducaveritis carnem filii hominis, et biberitis eius sanguinem, non habebitis, idest non poteritis habere, in
vobis vitam, scilicet spiritualem. Nam sicut cibus corporalis ita est necessarius ad vitam corporalem, quod sine
eo esse non possit Thren. I, V. 11: dederunt pretiosa quaeque pro cibo; et in Ps. Ciii, 15: panis cor hominis
confirmet: ita cibus spiritualis necessarius est ad vitam spiritualem, adeo quod sine ipso vita spiritualis sustentari
non possit; Deut. VIII, 3: non in solo pane vivit homo, sed in omni verbo quod egreditur de ore Dei.
Notandum autem, quod haec sententia potest referri vel ad spiritualem manducationem, vel ad sacramentalem.
Sed si referatur ad spiritualem, nullam dubitationem habet sententia. Ille enim spiritualiter carnem Christi
manducat et sanguinem bibit qui particeps fit ecclesiasticae unitatis, quae fit per caritatem; Rom. XII, 5: omnes
unum corpus estis in Christo. Qui ergo non sic manducat, est extra ecclesiam, et per consequens extra caritatem;
ideo non habet vitam in semetipso; I Io. III, 14: qui non diligit, manet in morte.
Si vero referatur ad sacramentalem, dubium habet quod dicitur; nam supra III, 5, dicitur: nisi quis renatus fuerit
ex aqua et spiritu, non potest introire in regnum caelorum. Sed sicut proposita fuit illa sententia, ita est ista: nisi
manducaveritis carnem filii hominis etc.. Cum ergo baptismus sit sacramentum necessitatis, videtur etiam quod
eucharistia. Sed hoc quidem Graeci concedunt, unde et pueris baptizatis dant eucharistiam: et in hoc habent pro
eis ritum dionysii, qui dicit, quod perceptio cuiuslibet sacramenti debet consummari in communione
eucharistiae, quae est consummatio omnium sacramentorum. Sed hoc verum est in adultis, non autem in pueris:
cum in sumente eucharistiam exigatur actualis reverentia et devotio, quam illi qui non habent usum liberi arbitrii,
sicut sunt pueri et amentes, habere non possunt; et ideo nullo modo eis est danda.
Dicendum ergo, quod sacramentum baptismatis est necessarium quantum ad omnes, ut realiter accipiatur, quia
sine eo nullus regeneratur ad vitam: et ideo oportet quod ipsum habeatur in re vel in voto, quantum ad
praeoccupatos; nam si contemptus in aliquo baptismum aquae excludat, neque baptismus flaminis nec sanguinis
prodest ei ad vitam aeternam.
Sacramentum vero eucharistiae est necessitatis quantum ad adultos tantum, ita quod recipiatur re vel voto
secundum ecclesiae instituta.
Sed secundum hoc etiam dubitatur: quia per haec verba Domini, non solum manducatio corporis, sed etiam
sumptio sanguinis est de necessitate salutis, praesertim cum perfecta refectio cibi non sit sine potu. Cum ergo
consuetudo aliquarum ecclesiarum sit quod solus sacerdos communicet de sanguine, alii vero communicant
corpori tantum, videtur huic sententiae contrariari.
Respondeo dicendum, quod, secundum antiquae ecclesiae consuetudinem, omnes sicut communicabant corpori,
ita communicabant et sanguini; quod etiam adhuc in quibusdam ecclesiis servatur, ubi etiam ministri altaris
continue et corpori et sanguini communicant. Sed propter periculum effusionis, in aliquibus ecclesiis servatur ut
solus sacerdos communicet sanguini, reliqui vero corpori. Nec tamen est contra sententiam Domini, quia qui
communicat corpori, communicat etiam sanguini, cum sub utraque specie totus Christus contineatur, etiam
quantum ad corpus et sanguinem.
Sed sub speciebus panis continetur corpus Christi ex VI conversionis, sanguis vero ex naturali concomitantia:
sub speciebus vero vini continetur sanguis Christi ex VI conversionis, corpus vero ex concomitantia naturali.
Sic ergo apparet necessitas sumendi hunc cibum spiritualem.
Utilitas eius ostenditur cum dicit qui manducat meam carnem, et bibit meum sanguinem, habet vitam aeternam,
et primo quantum ad spiritum seu animam; secundo quantum ad corpus, ibi et ego resuscitabo eum in novissimo
die.
Est ergo utilitas huius manducationis magna, quia dat vitam aeternam; unde dicit qui manducat meam carnem, et
bibit meum sanguinem, habet vitam aeternam.
Nam cibus iste spiritualis est similis quidem corporali in hoc quod sine ipso vita spiritualis esse non potest, sicut
nec sine corporali cibo vita corporalis, ut dictum est supra.

149

