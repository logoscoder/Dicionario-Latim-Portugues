recognoscentes de te, reputabimus, quod tu illud fingas. Similiter dicebant infra X, 33: de bono opere non
lapidamus te, sed de blasphemia: quia tu homo cum sis, facis teipsum Deum.
Consequenter cum dicit respondit Jesus etc., ponitur responsio Domini, et primo respondet secundae quaestioni;
secundo vero primae, ibi Abraham pater vester exultavit ut videret diem meum.
Circa primum tria facit Dominus.
Primo excludit falsitatem quam intendebant; secundo docet veritatem, quam ignorabant, ibi est pater meus qui
glorificat me; tertio manifestat utrumque quod proponebant, ibi et non cognovistis eum.
Dicit ergo: quaeritis me dicentes: quem teipsum facis? ac si gloriam quam non habeo, mihi usurpem. Sed
supervacua fuit haec prolatio, quoniam non me facio id quod sum, sed ex patre recepi: nam si ego glorifico
meipsum, gloria mea nihil est.
Quod secundum hunc modum posset intelligi de Christo secundum quod est filius Dei, ut dicatur cum
praecisione si ego, scilicet solus, glorifico meipsum, idest attribuam mihi gloriam, quam pater mihi non attribuat,
gloria mea nihil est: nam gloria Christi secundum quod est Deus, est gloria verbi et filii Dei; filius autem nihil
habet nisi natus, idest quod nascendo ab aliquo recepit: si ergo detur per impossibile quod gloria sua non esset ab
alio, non esset gloria filii.
Melius tamen videtur quod dicatur de Christo secundum quod homo. Nam quicumque attribuit sibi gloriam
quam non habet a Deo, gloria illa est falsa: nam quidquid veritatis est, a Deo est; quod autem est veritati
contrarium, falsum est, et per consequens, nihil. Gloria ergo quae a Deo non est, nihil est; Hebr. V, 5, dicitur de
Christo, quod non seipsum clarificavit ut pontifex fieret; II Cor. X, 18: non enim qui seipsum commendat, ille
probatus est, sed quem Deus commendat. Sic ergo patet Iudaeorum falsitas.
Veritatem autem, quam intendit docere, ponit dicens est pater meus qui glorificat me, quasi dicat: non ego
meipsum glorifico, sicut vos fingitis; sed alius est qui me glorificat, scilicet pater meus: quem quidem describit
ex proprietate, et ex natura.
Ex proprietate quidem paternitatis; unde dicit est pater meus, et non ego.
Ex quo quidem verbo, ut Augustinus dicit, calumniantur Ariani fidei nostrae, dicentes maiorem esse patrem filio:
nam maior est, qui glorificat, eo qui glorificatur ab ipso. Si ergo pater glorificat filium, pater maior est filio.
Sed dicendum quod apparentiam quidem haberet argumentum, nisi inveniretur e converso quod filius glorificet
patrem: dicit enim filius, infra XVII, 1: pater, venit hora, clarifica filium tuum, ut filius tuus clarificet te. Et in
eodem ego te clarificavi super terram. In Graeco autem idem est glorifica et clarifica; et, secundum Ambrosium,
gloria est clara cum laude notitia.
Hoc autem quod dicit est pater meus qui glorificat me, potest referri ad Christum, et secundum quod est filius
Dei, et secundum quod est filius hominis. Secundum quidem quod est filius Dei, pater glorificat eum gloria
divinitatis, ab aeterno eum sibi aequalem generando; Hebr. I, 3: qui cum sit splendor gloriae et figura substantiae
eius... Sedet ad dexteram maiestatis in excelsis; Phil. II, 11: omnis lingua confiteatur quia Dominus Jesus
Christus in gloria est Dei patris. Secundum vero quod homo, habuit gloriam per redundantiam divinitatis in
ipsum, et gratiae et gloriae singularis; supra I, 14: videbimus gloriam eius, gloriam quasi unigeniti a patre,
plenum gratiae et veritatis.
Ex natura vero divinitatis describit eum, cum dicit quem vos dicitis quia Deus vester est. Ne autem alium patrem
putes quam Deum, dicit se glorificari a Deo; infra XIII, 31: nunc clarificatus est filius hominis, et Deus
clarificatus est in eo. Si Deus clarificatus est in eo, et Deus clarificabit eum in semetipso.
Sed, secundum Augustinum, hoc verbum est contra Manichaeos, qui dicunt annuntiatum non esse in veteri
testamento patrem Christi, sed esse aliquem ex principibus malorum Angelorum. Constat autem quod Iudaei non
dicunt alium Deum suum esse quam Deum veteris testamenti. Ergo Deus veteris testamenti est pater Christi
glorificans eum.
Manifestat autem utrumque, scilicet Iudaeorum falsitatem, et suam veritatem, cum dicit et non cognovistis eum.
Manifestat autem dupliciter.
Primo quidem ostendendo Iudaeorum ignorantiam; secundo suam notitiam, ibi ego autem cognovi eum.
Circa primum sciendum, quod possent Iudaei dicere: tu dicis quod glorificaris a Deo; sed nobis nota sunt iudicia
eius, secundum illud Ps. Cxlvii, 20: non fecit taliter omni nationi, et iudicia sua non manifestavit eis. Ergo si
verum est quod dicis, nos utique sciremus hoc: cum ergo nos lateat, constat quod non est verum. Et ideo
concludens, dicit et non cognovistis eum; quasi dicat: non mirum est si non cognoscitis gloriam qua me glorificat
pater meus, quem dicitis Deum vestrum, quia nec ipsum Deum cognoscitis.
Sed contra Ps. Lxxv: notus in Iudaea Deus.
Respondeo: ut Deus, sed non ut pater, notus est ab eis; unde supra dixit: est pater meus qui glorificat me. Vel
dicendum, quod non cognovistis eum affectu: quia carnaliter colitis qui spiritualiter colendus est; supra IV, 24:
spiritus est Deus, et eos qui adorant eum, in spiritu et veritate oportet adorare. Item effectu, quia mandata eius
adimplere contempsistis; ad Tit. I, 16: confitentur se nosse Deum; factis autem negant.
Sed quia possent dicere: esto quod nos non cognoscamus gloriam tuam, quomodo cognoscis tu gloriam te a Deo
patre habere? ideo subiungit notitiam suam, dicens ego autem novi eum, et primo ponit suam notitiam; secundo

193

