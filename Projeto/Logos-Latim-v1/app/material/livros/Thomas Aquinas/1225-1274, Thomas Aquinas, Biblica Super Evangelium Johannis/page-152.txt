Postquam compressit litigium Iudaeorum, et murmur, consequenter Dominus sedat scandalum discipulorum, et
primo agitur de scandalo discipulorum recedentium; secundo examinatur devotio remanentium, ibi dixit ergo
Jesus ad duodecim.
Circa primum tria facit.
Primo ponitur scandalum discipulorum; secundo benignitas Christi ad reprimendum ipsum, ibi sciens autem
Jesus etc.; tertio ponitur pertinacia et incredulitas recedentium, ibi ex hoc multi discipulorum eius abierunt retro.
Sciendum est ergo circa primum, quod multi erant in populo Iudaeorum qui adhaerebant Christo, credentes ei, et
sequebantur eum non tamen relictis omnibus, sicut duodecim, qui omnes dicebantur discipuli.
Et de istis dicit, quod multi, scilicet in populo, qui ei credebant, audientes, quae supra dixit, dixerunt: durus est
hic sermo.
De istis dicitur Lc. VIII, 13: ad tempus credunt, et in tempore tentationis recedunt. Dicitur autem multi, quia, ut
dicitur Eccle. I, V. 15, stultorum infinitus est numerus. Et Matth. XX, 16: multi sunt vocati, pauci vero electi.
Isti ergo dixerunt durus est hic sermo.
Durum dicitur quod non facile dividitur, et resistentiam habet. Est ergo aliquis sermo durus, aut quia resistit
intellectui, aut quia resistit voluntati; cum scilicet illum intellectu capere non possumus, aut voluntati non placet;
et utroque modo erat istis durus sermo.
Durus quidem intellectu, quia superexcedebat imbecillitatem intellectus eorum; cum enim carnales essent, non
poterant capere quod dicebat, se carnem suam daturum eis ad manducandum.
Voluntati autem, quia multa dixit de potentia suae divinitatis. Et licet isti crederent ei sicut prophetae, non tamen
credebant eum Deum: et ideo videbatur eis quod loqueretur maiora seipso. II Cor. X, 10: epistolae graves sunt.
Eccli. VI, 21: aspera est nimium indoctis hominibus sapientia. Et ideo sequitur quis potest eum audire? haec
dicunt ad excusationem suam. Nam ex quo dederant se ei, debebant eum audire: sed quia non docebat eos
placentia, vellent aliquam occasionem quaerere recedendi; prov. c. XVIII, 2: non recipit stultus verba prudentiae,
nisi ea dixeris quae versantur in corde suo.
Consequenter cum dicit sciens autem Jesus apud semetipsum quia murmurarent de hoc discipuli eius, dicit eis:
hoc vos scandalizat? ponitur benignitas Christi ad sedandum scandalum, et primo denuntiat et manifestat
scandalum; secundo removet causam scandali, ibi si ergo videritis filium hominis ascendentem ubi erat prius?
tertio innuit ipsam causam, ibi sed sunt quidam ex vobis qui non credunt.
Scandalum autem denuntiat, quia dixerant occulte durus est hic sermo ut ab illo non audirentur. Sed ille qui
virtute suae divinitatis noverat quid dicebant, hoc manifestat; et hoc est quod dicit sciens autem Jesus apud
semetipsum, quod ipsi in semetipsis dicebant, scilicet quia murmurarent de hoc discipuli eius (supra II, 25: non
erat ei opus ut quis testimonium perhiberet de homine; ipse enim sciebat quid esset in homine; ps.
VII, 10: scrutans corda et renes Deus); dixit eis: hoc vos scandalizat? quasi dicat: de hoc non debetis
scandalizari. Vel potest legi remissive; quasi dicat: scio quod de hoc scandalizamini; Is. VIII, 4: erit nobis,
scilicet in Christo credentibus, quidem in sanctificationem; in lapidem autem offensionis duabus domibus Israel,
idest discipulis murmurantibus et turbis.
Sed cum doctores debeant vitare scandalum audientium, quare eis Dominus talia dogmata proponit, ut
scandalizarentur et recederent? respondeo. Dicendum quod necessitas doctrinae exigebat ut Dominus eis talia
proponeret.
Institerant enim apud eum pro cibo corporali qui venerat ut duceret in appetitum cibi spiritualis; et ideo necesse
erat ut eis proponeret doctrinam de cibo spirituali. Nec tamen scandalum eorum causabatur ex vitio doctrinae
Christi, sed ex eorum infidelitate.
Si enim verba Domini non intelligebant propter eorum carnalitatem, poterant Dominum interrogare, sicut
apostoli alias fecerunt. Hoc autem, secundum Augustinum, Dominus dispensative permisit, ut bene docentibus
causam patientiae et consolationis contra malignantes eorum dicta praeberet, cum discipuli etiam verbis Christi
detrahere praesumerent.
Consequenter cum dicit si ergo videritis filium hominis ascendentem ubi erat prius? tollit occasionem scandali,
quae quidem erat et de persona dicentis, et de verbis dictis, ut dicit chrysostomus, et ideo primo removet
occasionem scandali quantum ad personam dicentis; secundo quantum ad verba dicta, ibi spiritus est qui
vivificat.
Occasio autem istorum fuit, quia audierant Dominum loqui de se divina: unde, quia ipsi credebant eum esse
filium ioseph, scandalizabantur ex hoc quod de se dicit. Et ideo hanc occasionem removens, ostendit eis Deus
apertius suam divinitatem; unde dicit: vos turbamini de his quae de me dixi si ergo videritis filium hominis
ascendentem ubi erat prius; supple, quid dicetis? quasi dicat: numquam potestis negare quin de caelo
descenderim, quin sim dator vel doctor vitae aeternae. Simile fecit in Nathanaele: cum enim diceret: tu es rex
Israel, voluit eum ad perfectiorem cognitionem elevare; unde dixit ei: maiora his videbis. Et ideo istis aliquid
maius futurum de se manifestat, dicens si ergo videritis filium hominis ascendentem ubi erat prius? ascendit
autem in caelum videntibus discipulis, ut dicitur Act. I, 9. Si ergo ascendit ubi prius fuit, ergo prius fuit in caelo;
supra III, 13: nemo ascendit in caelum nisi qui de caelo descendit.

152

