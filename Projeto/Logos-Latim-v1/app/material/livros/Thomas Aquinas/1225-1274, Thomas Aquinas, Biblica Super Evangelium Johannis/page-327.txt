|#8 Lectio 8
Positis rationibus et verbis consolantibus apostolos, hic ponitur effectus ipsorum in discipulis, et primo ponitur
discipulorum affectio; secundo ostenditur ipsorum conditio, ibi respondit eis Jesus; tertio assignatur
praedictorum intentio, ibi haec locutus sum vobis etc..
Affectio discipulorum est confessionis et credulitatis, unde dicunt ecce nunc palam loqueris. Ubi tria confitentur
de Christo; scilicet doctrinae claritatem, scientiae certitudinem, et divinam originem.
Primum confitentur cum dicunt ecce nunc palam loqueris, et proverbium nullum dicis. Si enim diligenter
advertimus, vix in aliquo loco sacrae Scripturae ita exprimitur Christi origo, sicut hic, cum dicit: palam de patre
meo annuntiabo vobis, et, exivi a patre, et veni in mundum. Et ideo credentes hanc promissionem, qua dixit,
palam de patre meo annuntiabo vobis, eis completam esse, ita ut non alia manifestatione indigeant, dicunt ecce
nunc palam loqueris. Sed, ut Augustinus dicit, ita adhuc ignorantes erant discipuli, ut se non intelligere ignorent.
Non enim promiserat eis in illa hora se sine proverbiis locuturum, sed in hora resurrectionis vel gloriae. Tamen
quantum ad ipsos discipulos iam clarius eis fuit locutus tunc, quamvis alia claritas sermonum eius esset
expectanda. Infra XVIII, V. 20: ego palam locutus sum mundo.
Secundum confitentur cum dicunt nunc scimus quia scis omnia. Et quidem in superficie verborum satis evidens
argumentum est certae et perfectae scientiae quando quis manifestat quae dicit: signum enim scientis est omnino
posse docere, unde dicitur Prov. XIV, 6, quod doctrina prudentium facilis est. Quae enim nostrum superant
intellectum, non plane verbis explicamus.
Sed tamen hoc apostoli dicunt propter aliam intentionem, quia scilicet Dominus scit omnia cordis eorum secreta,
et de his quae dubitant satisfacit: consolatur eos promittendo gaudium spiritus sancti, et iteratam sui visionem et
patris amorem. Et ideo dicunt nunc scimus quia scis omnia, scilicet secreta cordium; infra ult., 17: tu omnia
nosti; sap. c. VIII, 8: Domino Deo nostro nota sunt omnia, antequam fiant.
Unde subdunt et non est opus tibi ut quis te interroget.
Quod videtur praedictis contradicere. Dicunt enim quod scit omnia; scientis autem non est interrogare, sed
interrogari: quomodo ergo non est ei opus ut quis eum interroget? sed dicendum, quod hoc dicunt, ut innuant
quod etiam secreta cordium novit, quia et ante interrogationem eis satisfecit supra cum dicerent inter se: quid est
quod dicit nobis modicum? nihilominus tamen Christus interrogat et interrogatur, non quia opus sit ei, sed nobis.
Tertium confitentur cum dicunt in hoc credimus quia a Deo existi: et quidem convenienter, scire enim omnia et
etiam secreta cordium, est proprium divinitatis; Ier. XVII, 9: pravum est cor hominis et inscrutabile: quis
cognoscet illud? ego Dominus scrutans cor et probans renes. Et ideo dicunt a Deo existi, consubstantialis patri, et
verus Deus.
Hic ponitur discipulorum conditio, quae est infirmitatis: ubi primo exprobrat fidei eorum tarditatem; secundo
tribulationem futuram imminentem; tertio ostendit se immunem ab omni eorum detrimento.
Quantum ad primum dicit modo creditis. Quod si accipiatur interrogative, est exprobratio tarditatis eorum ad
credendum, quasi diceret: usque modo distulistis credere? si vero accipiatur remissive, exprobrat fidei ipsorum
instabilitatem, quasi diceret: verum est quod nunc creditis, sed statim, quando tradar, dimittetis me; Lc. VIII, 13:
ad tempus credunt, et in tempore tentationis recedunt.
Ecce venit hora, et iam venit, ut dispergamini unusquisque in propria, et me solum relinquatis. Hic ponitur eis
imminens tribulatio et scandalum.
Unde sciendum est, quod imminente huiusmodi scandalo, quae antea per Christum adepti fuerant amiserunt.
Adepti enim fuerant Christi societatem, passionem, et rerum exonerationem, et omnem communem modum
vivendi. Unde haec tria enumerat Petrus, Matth. XIX, 27, dicens: ecce nos, scilicet omnes, quantum ad tertium,
reliquimus omnia, quantum ad secundum, et secuti sumus te, quantum ad primum. Et haec amiserunt: et ideo hoc
eis praedixit Dominus, dicens ecce venit hora, et iam venit, ut dispergamini, quantum ad tertium, propter
timorem qui vobis dominabitur, ita ut nec simul possitis fugere; Zach. XIII, 7: percute pastorem, et dispergentur
oves gregis etc..
Unusquisque in propria, quantum ad secundum, idest ad animum possidendi propria; unde Petrus cum aliis
reversi sunt ad navem, et propria; infra ult., 3: exierunt, et ascenderunt in navim. Et me solum relinquatis,
quantum ad primum; iob XIX, 14: fratres mei dereliquerunt me, et qui me noverunt, obliti sunt mei; Is. Lxiii, 3:
torcular calcavi solus.
Sed discipulorum scandalo Christus nullum patitur detrimentum; unde dicit et non sum solus, quia pater mecum
est, quasi diceret: etsi sum unum cum patre per unitatem essentiae, non sum solus per distinctionem personalem:
unde non sic a patre exivi ut ab eo recederem.
Hic ponit Dominus suam intentionem de doctrina sua: et primo ponit doctrinae suae utilitatem; secundo
necessitatem in mundo pressuram habebitis.
Utilitas doctrinae est pax, unde dicit: dico quod ad hoc deducemini, ut me solum relinquatis: et propter hoc
propono vobis doctrinam meam, ne in hac derelictione persistatis: et propter hoc scilicet omnia quae dixi vobis
in sermone, vel omnia quae in toto evangelio locutus sum vobis, ut, ad me redeuntes, in me pacem habeatis.
Finis enim evangelii est pax in Christo; Ps. Cxviii, 165: pax multa diligentibus nomen tuum. Cuius ratio est, quia
pax cordis opponitur eius perturbationi, quae oritur ex malis supervenientibus et crescentibus. Si quis autem
327

