Consequenter cum dicit Jesus autem inclinans se Deorsum, digito scribebat in terra, repellit adversarios sua
sapientia. Nam Pharisaei de duobus eum tentabant: scilicet de iustitia et de misericordia. Et utrumque in
respondendo servavit, et ideo primo ostendit quomodo servavit; secundo quod non recessit a misericordia, ibi
erigens autem se Jesus dixit ei etc..
Circa primum duo facit.
Primo proponit sententiam iustitiae; secundo subditur effectus sententiae, ibi audientes autem haec, unus post
unum exibant.
Circa primum tria facit.
Primo describit sententiam; secundo pronuntiat eam; tertio perseverat iterum in scribendo sententiam.
Sententiam autem describit in terra digito; unde dicit Jesus autem inclinans se Deorsum, digito scribebat in terra.
Scribebat autem secundum quosdam illud quod dicitur Ier. XXII, 29: terra terra, audi... Scribe iustum virum
sterilem. Secundum alios vero, et melius, dicitur quod scripsit eadem quae protulit, scilicet: qui sine peccato est
vestrum, primus in illam lapidem mittat. Neutrum tamen certum est.
Sed in terra quidem scribebat triplici ratione.
Una quidem, secundum Augustinum, ut ostendat eos qui eum tentabant in terra describendos esse; Ier. XVII, 13:
Domine>, recedentes a te in terra scribuntur. Iusti autem, et discipuli qui eum sequuntur, in caelo scribuntur; Lc.
X, 20: gaudete et exultate, quia nomina vestra scripta sunt in caelo. Item ut ostendat se quod signa faceret in
terra: qui enim scribit, signa facit. Scribere ergo in terra, est signa facere: et ideo dicit quod inclinavit se, scilicet
per incarnationis mysterium, ex quo in carne assumpta miracula fecit.
Tertio, quia lex vetus in tabulis lapideis scripta erat, ut habetur Ex. XXXI, et II Cor. III. Per quod signatur eius
duritia: quia irritam quis faciens legem Moysi, absque ulla miseratione occidebatur, ut dicitur hebr. c. X, 28.
Terra autem mollis est. Ut ergo signaret dulcedinem et mollitiem novae legis per eum traditae, in terra scribebat.
Ex quo tria in sententiis debemus attendere.
Primo benignitatem in condescendendo puniendis: unde dicit inclinans se; Iac. II, 13: iudicium sine misericordia
ei qui non fecit misericordiam; Gal. Ult., 1: si praeoccupatus fuerit aliquis in aliquo delicto, vos, qui spirituales
estis, huiusmodi instruite in spiritu lenitatis. Secundo discretionem in discernendo; unde dicit digito scribebat,
qui propter flexibilitatem discretionem significat; Dan. c. V, 5: apparuerunt digiti quasi manus hominis scribentis
contra candelabrum. Tertio certitudinem in pronuntiando: unde dicit scribebat.
Sententiam autem profert ad eorum instantiam; unde dicit cum autem perseverarent interrogantes eum, erexit se,
et dixit eis: qui sine peccato est vestrum, primus in illam lapidem mittat. Pharisaei enim transgressores legis
erant, tamen nitebantur Christum de transgressione legis accusare, et mulierem condemnare: et ideo Christus
sententiam proponit iustitiae, dicens qui sine peccato est vestrum, quasi dicat: puniatur peccatrix, sed non a
peccatoribus: impleatur lex, sed non a praevaricatoribus legis, quia, ut dicitur Rom. II, 1: in quo enim alium
iudicas, teipsum condemnas. Aut ergo istam dimittite, aut cum illa poenam legis excipite.
Hic incidit quaestio utrum iudex in peccato existens, peccet ferendo contra alium sententiam qui in eodem
peccato existit. Et licet manifestum sit, quod iudex si publice in peccato existens sententiam ferat, peccat
scandalizando; nihilominus tamen hoc idem videtur, si sit in peccato occulto.
Nam Rom. II, 1: in quo alium iudicas, teipsum condemnas. Constat autem, quod nullus condemnat se nisi
peccando: ergo videtur quod iudicando alium peccet.
Respondeo dicendum, quod in hoc uti oportet duplici distinctione. Aut enim iudex perseverat in proposito
peccandi, aut poenitet se peccasse. Item aut punit ut legis minister, aut motu proprio. Et si quidem poenitet se
peccasse, iam peccatum non est in eo; et sic absque peccato sententiam posset ferre. Si autem est in proposito
peccandi: aut profert sententiam ut legis minister, et sic non peccat ex hoc quod sententiam profert, quamvis
peccet ex hoc quod talia facit, quibus dignus est contra se similem sententiam recipere; si autem proprio motu,
dico, quod proferendo sententiam peccat, cum non moveatur ad hoc amore iustitiae, sed ex aliqua mala radice;
alias primo in se puniret quod animadvertit in alio; quia hoc dicitur in prov. c. XVIII, 17: iustus prior accusator
est sui.
Perseverat autem in scribendo, quia iterum se inclinans scribebat: primo quidem ut ostendat suae scientiae
firmitatem; Num. XXIII, 19: non est Deus ut homo, ut mentiatur, et ut filius hominis, ut mutetur.
Secundo ut ostendat eos sua visione indignos.
Unde cum eos zelo iustitiae percussisset, non dignatus est eos attendere, sed avertit ab eis obtutum.
Tertio ut eorum verecundiae consulens, daret eis exeundi liberam facultatem.
Effectus autem iustitiae est eorum confusio; unde dicit audientes autem haec, unus post unum exibant: tum quia
gravioribus peccatis erant impliciti, et magis eos conscientia remordebat; Dan. XIII, 5: egressa est iniquitas a
senioribus iudicibus, qui videbantur regere populum; tum etiam quia melius cognoscebant aequitatem prolatae
sententiae; Ier. V, 5: ibo ergo ad optimates, et loquar eis: ipsi enim cognoverunt viam Domini, et iudicium Dei
sui. Et remansit solus Jesus, et mulier stans, scilicet misericordia et miseria. Ideo autem solus remansit, quia ipse
solus sine peccato erat.
Nam, ut dicitur in Ps. XIII, 1: non est qui faciat bonum, non est usque ad unum, scilicet Christum. Et ideo forte
mulier territa est, et ab illo se puniendam credebat.
173

