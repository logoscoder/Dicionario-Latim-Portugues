Quia vel per vocem sensibilem, et sic testificatus est Christo in iordane et in monte, ut dictum est II Petri I, 16:
speculatores facti illius magnitudinis, voce lapsa de caelo a magnifica gloria. Et hanc Iudaei non audierunt.
Vel per visionem suae essentiae; et hanc revelat beatis. Et hanc speciem ipsi non viderunt, quia II Cor. V, 6:
quamdiu sumus in corpore, peregrinamur a Domino etc.. Vel per interius verbum inspirando; et hoc etiam ipsi
non habebant.
Consequenter cum dicit scrutamini Scripturas, ponit tertium modum quo Deus testificatus est Christo per
Scripturas, et primo inducit Scripturarum testimonium; secundo ostendit eos fructu huius testimonii non esse
capaces, ibi et non vultis venire ad me etc..
Dicit ergo scrutamini Scripturas, quasi dicat: vos non habetis verbum Dei in cordibus vestris, sed in Scripturis; et
ideo oportet vos illud alibi quaerere. Et ideo scrutamini Scripturas; scilicet veteris testamenti.
Nam fides Christi in veteri testamento continebatur, sed non in superficie, quia in profundo obumbrata figura
latebat; II Cor. III, 15: usque in hodiernum diem ipsum velamen habentes. Et ideo signanter dicit scrutamini,
quasi in profundum quaeratis; Prov. II, 4: si quaesieris eam quasi pecuniam, et sicut thesauros effoderis illam,
tunc intelliges timorem Domini, et scientiam Dei invenies; Ps. Cxviii, 69: da mihi intellectum, et scrutabor
mandata tua.
Ratio autem scrutinii ex vestra opinione sumitur quia putatis in eis, scilicet Scripturis, vitam aeternam habere, ex
hoc quod dicitur Ez. XVIII, 19: qui fecerit iudicia mea, vita vivet. Sed estis decepti; quia licet praecepta veteris
legis vitalia sint, non tamen vitam habent in seipsis; sed intantum dicuntur vitalia inquantum ducunt ad me
Christum; cum tamen vos utamini eis tamquam in se vitam habentibus: quod decepit vos. Nam illae, scilicet
Scripturae, sunt quae testimonium perhibent de me; idest, intantum vitalia sunt inquantum ad meam cognitionem
ducunt.
Vel apertis prophetiis, sicut Is. VII, 14: ecce virgo concipiet, et iterum Deut. XVIII, V. 15: prophetam suscitabit
vobis Dominus Deus etc.. Unde dicitur Actor. X, 43: huic omnes prophetae testimonium perhibent. Vel
operationibus prophetarum mysticis: unde dicitur Oseae XII, 10: in manibus prophetarum assimilatus sum. Vel
in sacramentis et figuris; sicut est immolatio agni, et alia figuralia sacramenta legis; Hebr. X, 1: umbram habens
lex futurorum bonorum etc.. Et ideo, quia Scripturae veteris testamenti multipliciter testimonium perhibent de
Christo, dicit apostolus, Rom. I, 2: quod ante promiserat per prophetas in Scripturis sanctis de filio suo, qui
factus est ei ex semine David secundum carnem.
Sed fructum quem in Scripturis putatis habere, scilicet vitam aeternam, consequi non poteritis, quia testimoniis
Scripturae de me non credentes, non vultis venire ad me; idest, non vultis credere mihi, in quem est fructus
illarum Scripturarum, ut in me vitam habeatis, quam ego do credentibus in me; infra X, 28: ego vitam aeternam
do eis; Eccli. IV, 12: sapientia filiis suis vitam inspirat; Prov. VIII, 35: qui me invenerit inveniet vitam, et hauriet
salutem a Domino.
|#7 Lectio 7
Postquam Deus excellentiam suae potestatis confirmavit testimoniis hominum, Dei et Scripturarum, hic
consequenter eorum tarditatem ad credendum redarguit.
Duplici autem occasione Iudaei persequebantur Christum: propter solutionem sabbati, in quo videbatur
contrarius legi; et quia dicebat se Dei filium, in quo videbatur contrarius Deo. Unde propter reverentiam quam
habebant ad Deum, et propter zelum quem habebant ad legem Moysi, persequebantur.
Et ideo Dominus intendit ostendere quod non propter hoc eum persequebantur, sed propter contrarium. Unde
primo ostendit irreverentiam ipsorum ad Deum esse causam incredulitatis ipsorum; secundo quod irreverentia,
quam habebant ad Moysen, fuit causa incredulitatis ipsorum, ibi nolite putare quia ego accusaturus sum vos apud
patrem.
Circa primum duo facit.
Primo ponit irreverentiam ipsorum ad Deum; secundo ostendit quod hoc sit causa incredulitatis ipsorum, ibi
quomodo vos potestis credere, qui gloriam ab invicem accipitis? circa primum duo facit.
Primo proponit eorum indevotionem ad Deum; secundo manifestat eam per signum, ibi ego veni in nomine
patris mei.
Circa primum duo facit.
Primo excludit intentionem opinatam, quae ex verbis praemissis accipi posset; secundo asserit veram, ibi sed
cognovi vos etc..
Intentio opinata est, quod quia Dominus supra commemoraverat tot testimonia de seipso, scilicet Ioannis, Dei, et
operum suorum, et Scripturarum, posset opinari a Iudaeis quod hoc fecerit quasi quaerens humanam gloriam.
Contra hoc dicit claritatem ab hominibus non accipio; idest, laudem humanam non quaero. Non enim veni ut
exemplum darem quaerendi gloriam hominum; I Thess. II, 6: neque quaerentes ab hominibus gloriam: Deus
testis est. Vel claritatem ab hominibus non accipio, idest, claritate humana non indigeo, quia ab aeterno
claritatem habeo apud patrem; infra XVII, 5: clarifica me pater, claritate quam habui antequam mundus fieret.
Non enim veni clarificari ab hominibus, sed potius eos clarificare, cum a me omnis claritas procedat. Sap. c.
VIII, 10: habebo per hanc sapientiam claritatem.
128

