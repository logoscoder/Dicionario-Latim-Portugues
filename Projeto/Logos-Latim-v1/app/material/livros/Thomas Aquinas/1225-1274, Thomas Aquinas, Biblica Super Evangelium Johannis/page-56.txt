quae Christus fecit in mundo vivendo, ad manifestationem suae divinitatis; secundo quomodo Christus suam
divinitatem monstravit moriendo; et hoc a XII cap.
Et ultra.
Circa primum duo facit: primo enim ostendit Christi divinitatem quantum ad Dominium quod habuit supra
naturam; secundo quantum ad effectus gratiae, et hoc in III cap. Ibi erat homo ex Pharisaeis Nicodemus nomine
etc..
Dominium autem Christi super naturam proponitur nobis per hoc quod naturam mutavit: quae quidem mutatio
facta est a Christo in signum primo discipulis ad confirmandum; secundo vero turbis ad credendum, ibi post hoc
descendit capharnaum.
Mutatio autem naturae ad confirmandos discipulos in nuptiis facta est, in quibus convertit aquam in vinum; et
hoc est quod dicit nuptiae factae sunt in cana Galilaeae: ubi primo describuntur nuptiae; secundo illi qui nuptiis
interfuerunt, ibi erat autem mater Iesu; tertio describitur ipsum miraculum patratum, ibi et deficiente vino etc..
Describit autem nuptias primo quidem quantum ad tempus; unde dicit et die tertia nuptiae factae sunt, scilicet
postquam praedicta de vocatione discipulorum fecerat.
Postquam enim manifestatus fuerat testimonio Ioannis, voluit etiam seipsum manifestare.
Secundo vero, quantum ad locum; unde dicit in cana Galilaeae. Galilaea namque provincia est, cana viculus
quidam in ipsa provincia.
Quantum autem ad litteram pertinet, sciendum est, quod circa tempus praedicationis Christi est duplex opinio.
Quidam namque dicunt, quod a baptismate Christi usque ad passionem eius, fuerint duo anni et dimidius. Et
secundum hos, hoc quod hic legitur de nuptiis, eodem anno factum est quo Christus baptizatus est. Sed his
contrariatur sententia et consuetudo ecclesiae: nam in festo epiphaniae trium miraculorum commemoratio fit,
scilicet adorationis magorum, quae fuit primo anno nativitatis Dominicae; et baptismi Christi, quo baptizatus est
eodem die, revolutis triginta annis; et de nuptiis, quae sunt factae eodem die, revoluto anno.
Ex quo sequitur quod ad minus unus annus elapsus fuit a baptismo usque ad nuptias.
In quo quidem anno nil aliud legitur Dominus fecisse nisi quod dicitur Matth. IV de ieiunio in deserto, et de
tentatione a diabolo, et ea quae hic Ioannes refert de testimonio baptistae et conversione discipulorum. A nuptiis
autem coepit publice praedicare et miracula facere usque ad passionem, ita quod duobus annis cum dimidio
publice praedicavit.
Mystice autem per nuptias intelligitur coniunctio Christi et ecclesiae, quia, ut dicit apostolus Eph. V, 32,
sacramentum hoc magnum est, dico autem in Christo et in ecclesia.
Et illud quidem matrimonium initiatum fuit in utero virginali, quando Deus pater filio humanam naturam univit
in unitate personae, unde huius coniunctionis thalamus fuit uterus virginalis; Ps. XVIII, 6: in sole posuit
tabernaculum suum. De istis nuptiis dicitur Matth. XXII, 2: simile est regnum caelorum homini regi, qui fecit
nuptias filio suo, tunc scilicet quando Deus pater humanam naturam verbo suo copulavit in utero virginali.
Publicatum autem fuit, quando ecclesia sibi per fidem coniuncta est; Oseae II, 20: sponsabo te mihi in fide etc..
De istis nuptiis dicitur Apoc. XIX, 9: beati qui ad caenam nuptiarum agni vocati sunt. Consummatum autem erit,
quando sponsa, idest ecclesia, introducetur in thalamum sponsi, in caelestem scilicet gloriam.
Nec vacat a mysterio quod die tertio nuptiae factae sunt. Primus namque dies est tempus legis naturae; secundus
tempus legis scriptae; tertius vero dies tempus gratiae, in quo Dominus incarnatus nuptias celebravit; Oseae VI,
3: vivificabit nos post duos dies: in die tertia suscitabit nos.
Locus autem congruit mysterio: cana enim interpretatur zelus; Galilaea vero transmigratio.
In zelo ergo transmigrationis hae nuptiae celebrantur, ut denuntiet eos maxime Christi coniunctione dignos
existere qui zelo piae devotionis ferventes transmigrant de statu culpae ad gratiam ecclesiae, Eccli. XXIV, 26:
transite ad me, omnes qui concupiscitis me etc., et de morte ad vitam, idest de statu mortalitatis et miseriae, ad
statum immortalitatis et gloriae; Apoc. XXI, 5: ecce nova facio omnia.
Consequenter cum dicit erat autem mater Jesu ibi, describuntur personae invitatae: ubi agitur de tribus, scilicet
de matre, de Iesu, et de discipulis.
De matre quidem, cum dicit et erat mater Jesu ibi. Quae quidem praemittitur, ut ostendatur quod Jesus adhuc
ignotus erat, et non vocatus ad nuptias sicut insignis persona, sed ex quadam familiaritate, tamquam notus, et
unus aliorum: sicut enim vocaverunt matrem, ita et filium.
Vel forte prius invitatur mater, quia ambigebant de Iesu, an invitatus venturus esset ad nuptias propter summam
religiositatem, quam videbant in eo, et quia non viderunt eum se immiscuisse conviviis. Et ideo puto quod primo
consuluerunt matrem, an Jesus esset vocandus. Et ideo signanter dixit evangelista primo matrem adesse iam in
nuptiis, et Jesum postmodum fuisse vocatum.
Et hoc est quod sequitur vocatus est Jesus. Voluit autem Christus nuptiis interesse primo quidem ut daret nobis
humilitatis exemplum: neque enim ad dignitatem suam respiciebat, sed quomodo dignatus est formam servi
accipere, ita non dedignatus est ad nuptias venire servorum, ut dicit chrysostomus.
Et ideo Augustinus: erubescat homo esse superbus, quoniam factus est humilis Deus. Nam inter cetera humilia
quae fecit filius virginis, venit ad nuptias, qui eas, cum esset apud patrem, instituit in Paradiso.
Et de hoc exemplo dicitur, Matth. XI, V. 29: discite a me quia mitis sum et humilis corde.
56

