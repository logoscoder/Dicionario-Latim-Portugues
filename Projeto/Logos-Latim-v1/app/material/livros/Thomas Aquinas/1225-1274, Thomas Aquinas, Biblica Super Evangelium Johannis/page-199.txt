reddebatur: unde dicebant, infra: a saeculo non est auditum quod aperuerit quis oculos caeci nati. Unde impletur
in eis quod dicitur Hab. I, 5: opus factum est in diebus nostris, quod nemo credet cum narrabitur.
Aliud est mirabilis Dei clementia, quia non solum circa potentes, sed etiam circa ignobiles Dominus miracula
operatur, dum eos qui mendicant, cum multa pietate curabat: in quo ostenditur quod propter paupertatem nullum
repellit, qui propter salutem hominum venit; Iac. II, 5: nonne Dominus elegit pauperes, divites in fide, et
haeredes regni? unde et isti signanter dicunt nonne hic est qui sedebat et mendicabat? quasi dicant, ignobilis et
curatione indignus. Contra dicitur baruch III, 26: ibi gigantes nominati.
Opiniones autem ponuntur a plebe: unde dicit alii dicebant quia hic est, scilicet qui mendicabat; et hoc ideo, quia
pluries eum viderant mendicantem, et similiter discurrentem per civitatem, quando cum luto ad natatoria ibat,
inspexerant. Unde non ultra poterant dicere, non est hic. Sed aliorum opinio erat contraria: unde dicebant
nequaquam, scilicet hic est, sed similis eius est. Cuius ratio est, quia, ut Augustinus dicit, oculi restituti
mutaverunt vultum eius.
Nihil enim ita cognoscibile sicut visus; eccli. c. XIX, 26: ex visu cognoscitur sensatus.
Quaestio determinatur per caecum; quia ille dicebat, scilicet caecus, ego sum, scilicet qui mendicabam. Vox
grata est ista, ne damnetur ingrata. Quia enim non poterat esse ingratus tanto beneficio, nec aliud signum
gratitudinis ostendere poterat quam quod constanter confiteretur se a Christo curatum, dicit ego sum, qui scilicet
caecus eram, et mendicabam; et modo video; tob. c. XII, 6: benedicite Deum, coeli, et coram omnibus viventibus
confitemini ei, quia fecit vobiscum misericordiam suam.
Consequenter cum dicit dicebant ergo ei: quomodo aperti sunt oculi tui? agitur de inquisitione facti, scilicet de
ipsa illuminatione, et primo ponitur quaestio Iudaeorum; secundo responsio caeci, ibi respondit: ille homo, qui
dicitur Jesus, lutum fecit etc..
Dicit ergo: si tu es ille qui caecus mendicabas, dic ergo nobis quomodo aperti sunt tibi oculi? sed ista quaestio ex
curiositate procedit, quia hunc modum nec ipse qui curatus est, nec nos novimus; eccli. c. III, 24: in pluribus
operibus eius ne fueris curiosus.
Responsio caeci fuit mirabilis, unde dicit respondit: ille homo, qui dicitur Jesus, lutum fecit, et unxit oculos meos
etc..
In qua primo quidem demonstrat personam illuminantem, dicens ille homo qui dicitur Jesus. Recte nominat eum
hominem, quem hominem noverat, et verus homo erat; phil. c. II, 7: in similitudinem hominum factus.
Licet autem eum non vidisset, quia caecus ab eo recessit, ad siloe vadens, cognovit eum ex auditu et collocutione
hominum de ipso.
Secundo recitat factum, dicens lutum fecit, et unxit oculos meos; ubi se veracem ostendit, non asserens incerta.
Dominus enim lutum fecerat ex sputo, quod quidem iste nescivit; sed lutum factum, et oculis superpositum, per
sensum tactus didicit; et ideo non dixit lutum fecit ex sputo sed simpliciter lutum fecit, et unxit oculos meos; I io.
c. I, 1: quod audivimus, quod vidimus oculis nostris, et perspeximus, et manus nostrae contrectaverunt...
Testamur et annuntiamus vobis.
Tertio refert mandatum dicens et dixit mihi, scilicet Jesus, vade ad natatoria siloe, et lava. Hoc etiam nobis
necessarium est; nam si volumus mundari a caecitate cordis, oportet quod spiritualiter lavemur; Is. I, 16:
lavamini, mundi estote.
Quarto commendat suam obedientiam, dicens et abii, et lavi, quasi diceret: ex quo mandatum audivi, desiderio
visionis ductus, executus sum mandatum. Neque mirum: quia dicitur Prov. VI, 23: mandatum, scilicet impletum,
lucerna est, et lex lux.
Quinto confitetur beneficii effectum, dicens et vidi. Et recte post obedientiam illuminatur: quia, ut dicitur Act. V,
32, dabit spiritum sanctum obedientibus sibi. Vide caeci constantiam. Nam, ut Augustinus dicit, ecce annuntiator
factus est gratiae, ecce evangelizat et confitetur Iudaeis. Caecus ille confitebatur, et cor impiorum stringebatur,
quia non habebant lumen, scilicet in corde, quod ille habebat in facie.
Consequenter cum dicit et dixerunt ei: ubi est ille? ponitur inquisitio de persona illuminantis; et primo ponitur
Iudaeorum quaestio, cum dicunt ubi est ille? malitiose interrogant occisionem meditantes; iam enim adversus
Christum conspiraverant; supra VIII, 40: nunc autem quaeritis me interficere? secundo ponitur caeci responsio,
cum ait nescio. Ut Augustinus dicit, ex verbis apparet quod sicut corporaliter in ipso gestum fuit, ita spiritualiter
diversis temporibus repraesentatur.
Nam adhuc primo linitur caecus, et post lotus videt. Et inunctio quidem inchoationem sanitatis corporalis
repraesentat; lotio autem perfectam consequitur sanitatem.
Specialiter autem inunctio efficit catechumenum; lotio, scilicet baptismus, perficit et illuminat.
Sic ergo diversa diversis temporibus repraesentatur fides. Nam per hoc quod dicit nescio, repraesentatur fides
imperfecta in catechumenis; supra IV: vos adoratis quod nescitis. Potest etiam per hoc significari fides nostra; I
Cor. XIII, 9: ex parte enim cognoscimus et ex parte prophetamus.
Consequenter cum subditur adducunt eum ad Pharisaeos, agitur de inquisitione, et primo inquirunt a caeco;
secundo a parentibus, ibi non crediderunt ergo Iudaei.
Circa primum tria facit.
Primo praesentatur inquirendus; secundo ponitur inquirentium intentio; tertio ponitur ipsa inquisitio.
199

