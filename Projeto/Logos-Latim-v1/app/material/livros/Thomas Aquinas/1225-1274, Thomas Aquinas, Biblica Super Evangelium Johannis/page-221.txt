me est, et ego in patre; infra XIV, 10: ego in patre, et pater in me est. Quod intelligendum est per unitatem
essentiae. Et quasi idem est pater in me est, et ego in patre; et ego et pater unum sumus.
Hilarius autem hoc bene exponit dicens, quod differentia est inter Deum et hominem: nam homo cum sit
compositus, non est sua natura; Deus autem cum sit simplicissimus, est suum esse et sua natura. In quocumque
ergo est natura Dei, ibi est Deus. Cum ergo pater est Deus et filius est Deus, ubicumque est natura patris, ibi est
pater, et ubicumque est natura filii, ibi est filius. Cum ergo natura patris sit in filio, et e converso: ergo pater est
in filio, et e converso. Sed, ut dicit Augustinus, licet Deus sit in homine, et homo in Deo, ut dicitur I Io. IV, 16:
qui manet in caritate, in Deo manet, et Deus in eo, non est intelligendum per essentiae unitatem; sed homo in
Deo est, idest sub divina cura et protectione, et Deus in homine per similitudinem suae gratiae. Unigenitus autem
filius est in patre, et pater in illo tamquam aequalis.
Hic Dominus declinat Iudaeorum pertinaciam, et primo ostendit ipsorum pertinaciam; secundo declinat eam;
tertio ostendit effectum declinationis.
Pertinaciam autem ostendit per hoc quod post tot veritatis documenta, post tot miraculorum et mirabilium
operum argumenta, adhuc in malitia perseverant. Unde quaerebant eum apprehendere: non ad credendum et
intelligendum, sed ad saeviendum et ad nocendum. Nam quia aequalitatem sui ad patrem evidentius expresserat,
magis concitati fuerunt; Ier. VIII, 5: apprehenderunt mendacium, et noluerunt reverti.
Declinat autem eorum saevitiam Dominus exiens ab eis; unde dicit exivit de manibus eorum.
Ubi primo ostenditur quomodo eos dimisit, scilicet exeundo de manibus eorum: et hoc propter duo. Primo, ut
ostenderet se non posse detineri nisi quando volebat; Lc. IV, V. 30: Jesus transiens per medium illorum, ibat.
Supra eodem: nemo tollit a me animam meam, sed ego ponam a meipso.
Secundo ut daret nobis exemplum declinandi malorum saevitiam, quando sine periculo fidei fieri potest; Eccli.
VIII, 14: ne stes contra faciem contumeliosi.
Secundo ostenditur quo exiens ierit; unde dicit et abiit iterum trans iordanem, in eum locum ubi erat Ioannes
baptizans primum.
Cuius quidem mystica causa est, quod aliquando iturus esset per apostolos suos ad gentes convertendas.
Causa vero litteralis est duplex. Una, quia locus erat vicinus ierusalem, et iam imminebat tempus passionis, unde
nolebat se elongare. Secunda, ut reducat ad memoriam testimonium quod illic perhibuit Ioannes dicens: ecce
agnus Dei, esse qui tollit peccatum mundi, et testimonium patris et filii Christo perhibitum in baptismo.
Effectus autem declinationis fuit conversio turbarum ad fidem: quae quidem conversio describitur quantum ad
tria. Primo quantum ad operationis imitationem; unde dicit et multi venerunt ad eum, scilicet per imitationem
operum; Matth. XI, 28: venite ad me omnes qui laboratis et onerati estis, et ego reficiam vos.
Secundo quantum ad oris confessionem; unde et dicebant quia Ioannes quidem nullum fecit signum. Ubi primo
confitentur eminentiam Christi ad Ioannem; unde dicebant quia Ioannes fecit nullum signum.
Cuius quidem ratio fuit, quia Ioannes missus fuit ut testis Christi, unde oportebat quod fieret fide dignus, et
testimonium eius ostenderetur verum: quod quidem fit convenienter per sanctitatem vitae: Christus autem venit
ut Deus: et ideo oportebat quod ostenderet in se signa potestatis divinae. Et ideo Ioannes vitae sanctitate pollebat;
Christus autem cum hoc exercebat etiam opera potestatem divinam manifestantia. Hic etiam mos servabatur
apud antiquas potestates, quod in praesentia potestatis maioris minor potestas non utebatur suae potestatis
insigniis; unde in praesentia dictatoris consules insignia deponebant. Non ergo decens fuit ut Ioannes, qui
minoris potestatis erat, utpote praecursor et testis, in Christi praesentia, divinae potestatis insigniis uteretur; sed
solum Christus. Secundo confitentur veritatem testimonii Ioannis de Christo; unde dicebant omnia enim quae
dixit Ioannes de hoc, scilicet de Christo, erant vera; quasi dicerent: et si nullum signum fecerit Ioannes, tamen de
Christo omnia veraciter dixit.
Tertio manifestat cordis fidem; unde dicit et multi crediderunt in eum. Ut Augustinus dicit, Christum
apprehenderunt permanentem, quem Iudaei volebant apprehendere descendentem, quia per lucernam ad diem
venerant: Ioannes enim lucerna erat, et diei testimonium perhibebat.
|+11 Capitulus 11
|#1 Lectio 1
Supra Dominus virtutem suam vivificativam ostendit verbo, hic confirmat eam miraculo, quemdam mortuum,
scilicet Lazarum, suscitando, et primo ponitur Lazari infirmitas; secundo ipsius iam mortui suscitatio, ibi ut
audivit; tertio subiungitur suscitationis effectus, ibi multi ergo ex Iudaeis... Crediderunt in eum.
Circa primum tria facit.
Primo ponitur Lazari aegrotatio; secundo languoris denuntiatio, miserunt ergo sorores eius ad eum; tertio
assignatur praemissorum ratio, ibi audiens autem Jesus dixit eis etc..
Circa primum tria facit.
Primo describit personam aegrotam; secundo languentis locum; tertio personam coniunctam.
Persona aegrota est Lazarus; unde dicit erat quidam languens Lazarus. Per hunc fidelis signatur, qui in Deo
sperat, et tamen patitur infirmitatem peccati; de qua dicitur in Ps. VI, 3: miserere mei, Domine>, quoniam
221

