Dicit autem unus, non duo vel plures, ne collegium detestari videatur, sed proditorem ex collegio. Nam propter
unum malum ex collegio, collegium malum reputari non debet.
Ideo autem si plures mali essent, collegium posset malum reputari. Unus, inquit, ex vobis, numero, non merito,
et spiritus vinculo: I Io. II, 19: ex nobis prodierunt; sed non erant ex nobis: nam si fuissent ex nobis,
permansissent utique nobiscum; me tradet. Ecce enuntiatio: me, inquam, magistrum, me Dominum, me
salvatorem.
Consequenter cum dicit aspiciebant ergo ad invicem discipuli etc., occulte designat personam proditoris, et
primo ponitur designationis occasio; secundo personae designatio, ibi respondit Jesus: ille est cui intinctum
panem porrexero, tertio designationis effectus, ibi et post buccellam introivit in eum Satanas.
Est autem designationis duplex occasio.
Una discipulorum communis haesitatio; alia fuit praedicta interrogatio.
Primo ergo ponit primam, secundo secundam, ibi erat ergo recumbens.
Sciendum est circa primum, quod boni discipuli habebant ad Christum maximam caritatem, et maximam fidei
firmitatem.
Ex caritate quidem praesumebat quilibet ex se, quod nullus eum erat negaturus; sed ex fidei firmitate certissime
tenebant quod verbum Christi falsum esse non poterat. Et ideo, licet nullius sibi ipsis conscii essent mali, tamen
praenuntiationem Christi propriis cogitationibus veriorem et credibilem esse putabant. Unde se homines esse
memores, et alterabilem esse affectum, etiam ad hoc provectorum, ita ut contrarium velit ei quod prius voluit,
magis de se dubitabant quam de Christi veritate: et ideo aspiciebant ad invicem haesitantes de quo diceret, I Cor.
X, 12: qui se existimat stare, videat ne cadat; iob IX, 30: si lotus fuero quasi aquis nivis, et fulserint velut
mundissimae manus meae: tamen sordibus intinges me.
Consequenter cum dicit erat ergo recumbens unus ex discipulis eius in sinu Iesu, ponitur inquisitio discipuli, et
primo describitur eius ad Christum familiaritas; secundo excitatio eius ad interrogandum ibi innuit huic ergo
simon Petrus; tertio subditur eius interrogatio, ibi itaque cum recubuisset ille supra pectus Iesu, dicit ei.
Familiaritas autem discipuli ad Christum ostenditur in hoc quod super eum recumbit, unde dicit erat ergo
recumbens unus ex discipulis eius in sinu Iesu.
Discipulus iste Ioannes evangelista fuit, qui hoc evangelium scripsit, et de se in persona alterius loquitur, volens
vitare iactantiam, secutus morem aliorum qui sacras Scripturas conscripserunt. Sic enim Moyses in libris suis de
se sicut de quodam altero loquitur, dicens locutus est Dominus ad Moysen dicens etc.. Sic et matthaeus: vidit
hominem sedentem in telonio matthaeum nomine etc.. Et Paulus II Cor. XII, 2: scio hominem in Christo...
Raptum huiusmodi usque ad tertium caelum.
Tria autem hic Ioannes de se tangit. Primo quidem amorem quo quiescebat in Christo, dicens, quod erat
recumbens, idest quiescens; iob XXII, 26: tunc super omnipotentem deliciis afflues, et elevabis ad Deum faciem
tuam; Ps. XXII, 2: super aquas refectionis educavit me. Secundo secretorum notitiam, quae ei Christus revelabat,
et specialiter in conscriptione huius evangelii, unde dicit quod recubuit in sinu Iesu: per sinum enim secretum
significatur; supra I, V. 18: unigenitus, qui est in sinu patris ipse enarravit. Tertio specialem dilectionem qua eum
Christus diligebat, unde dicit quem diligebat Jesus: non quidem singulariter, sed quasi quodammodo excellentius
prae aliis dilexit.
Quomodo autem eum excellentius prae aliis dilexerit, magis in fine huius libri dicetur.
Quantum ad praesens autem sciendum, quod Ioannes fuit magis dilectus a Christo propter tria. Primo quidem
propter munditiam puritatis: quia virgo est electus a Domino, et virgo in aevum permansit. Et prov. c. XXII, 11:
qui diligit cordis munditiam, propter gratiam labiorum suorum habebit amicum regem. Secundo propter
sublimitatem suae sapientiae, quia ceteris altius arcana divinitatis intuitus est: unde et aquilae comparatur; Prov.
XIV, 35: acceptus est regi minister intelligens. Tertio propter vehementem fervorem affectus sui ad Christum;
prov. c. VIII, 17: ego diligentes me diligo.
Consequenter cum dicit innuit ergo huic simon Petrus, ponitur excitatio ad interrogandum.
Sed cum innuere sit absque verbo insinuare, ad quid est hoc quod dicit: innuit ergo... Et dicit? ad hoc dicendum,
quod nos dicimur aliquid innuere quando aliquid interius cogitamus; secundum illud Ps. LII, 1: dixit insipiens in
corde etc.. Multo ergo magis dicimur aliquid dicere innuendo iam exterius quibuscumque vel qualibuscumque
signis, quod fuerat corde conceptum. Et sic est sensus: innuit... Et dicit; idest, innuendo dicit.
Vel potest dici, quod primo innuit signo, et postea dicit verbo, hoc scilicet quod sequitur: quis est de quo dicit?
quod scilicet eum tradet.
Sed cum Petrus ubique in evangeliis semper audax, et primus ad respondendum propter amoris fervorem
inveniatur, quid est quod hic tacet? quid est quod alteri interrogationem committit? cuius quidem ratio potest
esse triplex, secundum chrysostomum. Una, quia cum supra est reprehensus a Domino de hoc quod lavari sibi
pedes non patiebatur a Domino, et audivisset si non lavero te, non habebis partem mecum: dubitabat nunc de hoc
Dominum molestare. Alia ratio est, quia Petrus nolebat quod Dominus hoc publice, ita quod alii possent audire,
manifestaret. Unde, quia ipse remotus erat a Christo, nec ipse tantum audivisset, Ioannem, qui proximus erat
Christo, ad interrogandum excitat.

271

