secundum illud Eccli. XXIV, V. 26: transite ad me, omnes qui concupiscitis me, et a generationibus meis
implemini.
Hoc autem quod dicit diem festum, antonomastice dicitur. Nam, ut legitur Ex. XXIII, 14 ss., tres dies anni
solemnes erant, in quibus Iudaei convenire debebant in locum quem elegerat Dominus: scilicet phase, quando
immolabatur Pascha, et Pentecosten, et festum tabernaculorum, scilicet Scenopegiae. Sed dies Paschae inter alios
celeberrimus erat.
Sed dubium hic incidit de hoc quod dicit ante diem festum Paschae: nam dies festus Paschae dicitur ille dies in
quo immolabatur agnus, quod erat luna quartadecima. Cum ergo dicat quod hoc fuit ante diem festum Paschae,
videtur quod hoc fuerit factum luna tertiadecima, quae praecedebat quartamdecimam lunam. Quod quidem
Graeci sequentes, dicunt quod Dominus passus est luna quartadecima quando Iudaei suum Pascha celebrare
debebant: et ideo Dominus sciens sibi imminere passionem, praevenit celebrationem Paschae, et in praecedenti
die celebravit Pascha suum, ante festum Paschae Iudaeorum. Sed quia Ex. XII, 18 praecipitur ut a decimaquarta
die ad vesperam usque ad vigesimam primam diem mensis non inveniretur fermentum apud Hebraeos, dicunt
ulterius, quod Dominus confecit non in azymis, sed in fermentato: nam ante diem festum Paschae, idest
tertiadecima luna, inveniebatur fermentatum apud Hebraeos.
Huic autem sententiae tres alii evangelistae contrariantur: nam ipsi dicunt, scilicet Matth. XXVI, 17, Mc. XIV,
12, Lc. XXII, 7, quod fuit prima die azymorum quando debebat immolari Pascha. Ex quo sequitur quod coena
Domini eo die facta fuit quo immolabatur Pascha Iudaeorum.
Ad quod quidem Graeci respondent dicentes, alios evangelistas non vere narrasse hoc factum, et ideo Ioannes,
qui ultimum evangelium scripsit, eos correxit. Sed haereticum est dicere, quod aliquid falsum, non solum in
evangeliis, sed etiam in quacumque canonica Scriptura inveniatur: et ideo necessarium est dicere, quod omnes
evangelistae dicunt idem, et in nullo discordant.
Ad huius igitur evidentiam sciendum est, quod, sicut habetur Lev. XXIII, 5, solemnitates Iudaeorum incipiebant
a vespera praecedentis diei. Cuius ratio est, quia numerabant dies secundum lunam, quae de sero primo apparet,
unde et diem computabant de uno sero in alium. Et sic apud eos solemnitas Paschae incipiebat a vespera
praecedentis diei, et terminabatur in vespere diei Paschae; sicut et apud nos festa celebrantur.
Sic ergo aliquid factum apud nos in vigilia natalis Domini, potest dici factum esse in festo natalis. Quem quidem
modum servantes, alii evangelistae dixerunt coenam esse factam primo die azymorum, quia facta fuit die
praecedenti ad vesperam, quia iam pertinebat ad primum diem azymorum. Ioannes autem evangelista hic diem
festum Paschae accipit pro illo die qui totus celebris erat, non autem pro illo cuius vespere solum erat celebre,
qui erat dies praecedens Pascha: et ideo dicit ante diem festum Paschae.
Patet ergo quod coena Domini facta est luna quartadecima ad vesperam.
Mors autem Christi imminens, erat transitus eius ex hoc mundo per passionem; et quantum ad hoc dicit sciens
Jesus quia venit hora eius: nam illa solemnitas Iudaeorum, figura erat passionis Christi, omnia enim in figura
contingebant illis: I cor. c. X, 11, et ideo statim ponit veritatem, scilicet passionem Christi. Et quasi exponens
quod Pascha dicatur a phase, idest transitu, mentionem facit de transitu ut transeat, inquit, ex hoc mundo ad
patrem.
Ubi tria ponit circa passionem Christi. Primo, quod fuit praevisa; secundo, quod fuit congrua, tertio, quod fuit
promotiva et exaltativa.
Praevisa quidem fuit, non casualis, et quantum ad hoc dicit sciens Jesus; quasi dicat: non invitus, non inscius, sed
sciens et voluntarius passus est etc.; infra XVIII, 4: sciens Jesus omnia quae ventura erant. E converso dicitur de
nobis, Eccle. VIII, 6: multa hominis afflictio: quia nescit praeterita, et quae ventura sunt nullo modo scire potest.
Congrua autem fuit quantum ad tempus, et quantum ad hoc dicit quia venit hora eius, idest ipse dies Paschae,
quo transiret per crucem; Eccle. VIII, 6: omni negotio tempus est et opportunitas. Haec est hora illa de qua
dicitur supra II, 4: nondum venit hora mea. Nec est intelligenda hora ista fatalis, quasi subiecta cursui et
dispositioni stellarum, sed determinata dispositione et providentia divina. Ideo, inquam, determinata in Pascha
Iudaeorum, quia congruebat solemnitati Iudaeorum ut veritas sequeretur figuram, dum quando agnus, qui
figurabat Christum, immolaretur Christus, qui est vere agnus Dei; I Petr. I, 18: non corruptibilibus auro vel
argento redempti estis de vana vestra conversatione paternae traditionis; sed pretioso sanguine agni immaculati
Christi, et incontaminati.
Congruebat etiam negotiis. Iam enim Christus clarificatus erat; infra eodem: nunc clarificatus est filius hominis,
et Deus clarificatus est in eo. Iam patrem manifestaverat mundo; infra XVII, 6: pater, manifestavi nomen tuum
hominibus, quos dedisti mihi de mundo. Restabat ergo ut consummaret opus passionis et humanae redemptionis,
de quo dicitur infra XIX, 30: consummatum est, et sequitur: inclinato capite, emisit spiritum.
Promotiva fuit passio Christi et exaltativa, et non oppressiva: quia ut transeat ex hoc mundo ad patrem, idest,
faciendo humanam naturam participem paternae gloriae; infra XX, 17: ascendo ad patrem vestrum, Deum meum,
et Deum vestrum.
Non autem intelligendum est quod transeat de loco ad locum, cum Deus pater non comprehendatur loco; Ier.
XXIII, 24: caelum et terram ego impleo. Sed, sicut Christus dicitur venisse a patre non eum deserendo sed
assumendo naturam inferiorem similem nobis, ita et intantum dicitur ad eum rediisse inquantum etiam secundum
260

