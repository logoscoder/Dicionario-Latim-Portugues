Nota etiam specialem modum significandi, quia dicit verbum erat Deus, absolute ponendo Deum; ut ostendat
non eo modo Deum esse, quo nomen Deitatis attribui dicitur creaturae in sacra Scriptura; quia cum additione
aliqua aliquando hoc nomen creatura participat. Sicut illud Ex. VII, 1: ego constitui te Deum Pharaonis, ad
designandum quod non erat Deus simpliciter, nec per naturam, quia constituebatur Deus alicuius determinate; et
illud Ps. Lxxxi, 6: ego dixi, dii estis, quasi dicat: per meam reputationem, non secundum rei veritatem, dii estis:
aliud enim est Deum reputari, et aliud esse Deum. Unde verbum absolute dicitur Deus, quia est secundum
essentiam suam Deus, et non participative, sicut homines et Angeli.
Sciendum est etiam quod circa hanc clausulam Origenes turpiter erravit, ex modo loquendi, qui in Graeco
habetur, sumens occasionem sui erroris.
Consuetudo enim est apud Graecos, quod cuilibet nomini apponunt articulum, ad designandum discretionem
quamdam. Quia ergo in evangelio Ioannis in Graeco, huic nomini quod est verbum, cum dicitur in principio erat
verbum, et similiter huic nomini quod est Deus, cum dicitur et verbum erat apud Deum, apponitur articulus, ut
dicatur ly verbum, et ly Deus, ad designandum eminentiam et discretionem verbi ad alia verba, et principalitatem
patris in divinitate; ideo, cum in hoc quod dicitur verbum erat Deus, non apponatur articulus huic nomini Deus,
quod supponit pro persona filii, blasphemavit Origenes quod verbum non esset Deus per essentiam, licet sit
essentialiter verbum; sed dicitur per participationem Deus: solus vero pater est Deus per suam essentiam. Et sic
ponebat filium patre minorem.
Quod autem non sit verum, probat chrysostomus per hoc quod si articulus positus huic nomini Deus, importaret
maioritatem in patre respectu filii, numquam apponeretur huic nomini Deus, cum de alio praedicatur, sed solum
quando praedicatur de patre, et semper cum dicitur de patre, apponeretur articulus.
Invenimus autem contrarium per duas auctoritates apostoli, qui notat Christum Deum cum appositione articuli,
dicens in Epist. Ad titum, II, 13: expectantes beatam spem, et adventum gloriae magni Dei. Ibi enim Deus
supponit pro filio, et apponitur ei articulus in Graeco; ergo Christus est Deus magnus.
Item idem apostolus, Rom. IX, 5, dicit: ex quibus Christus, qui est super omnia Deus benedictus in saecula. Ibi
similiter ad ly Deus ponitur in Graeco articulus. Praeterea I io.
Ult., 20: ut simus in vero filio eius Christo Iesu; hic est verus Deus, et vita aeterna. Christus ergo non est Deus
per participationem, sed verus. Patet igitur esse falsum quod Origenes finxit.
Ratio autem quare evangelista non apposuit articulum huic nomini Deus, assignatur a chrysostomo; scilicet quia
iam bis nominaverat Deum cum appositione articuli, et ideo non oportebat reiterare tertio, sed subintelligitur.
Vel dicendum est et melius, quod Deus ponitur hic in praedicato, et tenetur formaliter; consuetum est autem
quod nominibus in praedicato positis non ponitur articulus, cum discretionem importet. Si vero Deus poneretur
hic ex parte subiecti, pro quacumque persona supponeret, sive pro filio sive pro spiritu sancto; et tunc non est
dubium quod in Graeco ibi apponeretur articulus.
|#2 Lectio 2
Deinde dicit hoc erat in principio apud Deum.
Hic ponitur quarta clausula, quae introducitur propter clausulam praecedentem. Ex hoc enim quod evangelista
dixerat quod verbum erat Deus, duplex falsus intellectus accipi poterat a non recte sentientibus. Unus a
gentilibus, qui ponunt pluralitatem et diversitatem Deorum, et eorum contrarias dicunt esse voluntates; sicut illi
qui fabulantur iovem pugnasse cum Saturno; et sicut Manichaei, qui ponunt duo contraria principia naturae.
Contra hunc errorem Dominus dixit, Deut. VI, 4: audi Israel, Dominus Deus tuus, Deus unus est.
Quia ergo evangelista dixerat verbum erat apud Deum, et Deus erat verbum, possent isti in fulcimentum sui
erroris istud adducere, intelligentes alium esse Deum, apud quem est verbum, et alium ipsum verbum, et cum
hoc alterius, sive contrariae voluntatis; quod est contra legem evangelii.
Ad hoc ergo excludendum dicit hoc erat in principio apud Deum; quasi dicat, secundum Hilarium: ita dico quod
verbum est Deus, quod tamen non est habens divinitatem, sed est apud Deum, scilicet in una natura et eadem in
qua ipse est. Item per hoc quod dicit, verbum erat Deus ne intelligeretur quod haberent contrariam voluntatem,
addidit hoc, quod scilicet verbum erat in principio apud Deum scilicet patrem; non divisum ab ipso, non
contrarium, sed habens cum eo identitatem naturae et concordiam voluntatis: quae quidem unio fit per
communionem divinae naturae in tribus personis, et per nexum naturalis amoris patris et filii.
Alius error poterat ex praemissis verbis elici ab Arianis, qui ponunt filium minorem esse quam pater, propter hoc
quod dicitur: pater maior me est.
Dicunt enim patrem maiorem filio, et quantum ad aeternitatem, et quantum ad naturae divinitatem. Ut ergo
evangelista excluderet, addidit hoc erat in principio apud Deum.
Arius enim primam clausulam, scilicet in principio erat verbum, admittit: non tamen vult quod ibi principium
accipiatur pro patre, sed pro principio creaturarum. Unde dicit quod verbum erat in principio creaturarum, et ideo
nequaquam patri est coaeternus.
Sed hoc excluditur, secundum chrysostomum, per illam clausulam hoc erat in principio, non quidem
creaturarum, sed in principio apud Deum; idest ex quo Deus fuit.
Numquam enim pater solitarius fuit a filio, sive verbo, sed semper hoc, scilicet verbum, apud Deum erat.
11

