Posita praenuntiatione futurae proditionis hic ponitur consummatio ipsius rei praenuntiatae, scilicet perpetratio
proditionis, et primo permittit Iudae adimplere quod dixerat; secundo ostendit quomodo adimpleretur, ibi cum
ergo accepisset ille buccellam, exivit continuo.
Circa primum tria facit.
Primo ponit verba Domini permittentis; secundo manifestat ipsorum verborum obscuritatem; tertio subdit
quomodo illa verba fuerunt ab apostolis intellecta.
Verba autem Domini sunt ista quod facis, fac citius. Quae quidem verba non sunt praecipientis, seu consulentis,
cum peccatum cadere non possit sub praecepto et consilio divino, quia dicitur in Ps. XVIII, 9: praeceptum
Domini lucidum illuminans oculos, sed sunt verba permittentis. Nam, ut dictum est, diabolus miserat in cor
Iudae ut traderet eum, scilicet Jesum, quod iam tractaverat cum principibus; sed implere non poterat nisi ipse
Christus permitteret: quia supra X, 18: nemo tollet a me animam meam: sed ego pono eam a me ipso; Is. LIII, 7:
oblatus est quia ipse voluit.
Sunt etiam verba crimen proditionis exprobrantis, ut ostenderet quod dum ille conferret beneficia, iste intentaret
mortem; ps. c. XLIX, 21: arguam te et statuam contra faciem tuam.
Sunt etiam verba ad opus nostrae redemptionis anhelantis, ut Augustinus dicit. Non tamen praecepit facinus, sed
praedixit, non tam in perniciem perfidi saeviendo, quam ad salutem fidelium festinando; Lc. XII, 50: baptismo
habeo baptizari, et quomodo coarctor donec perficiatur? verba autem Domini obscura erant tantum ad discipulos;
et ideo dicit hoc autem nemo scivit discumbentium ad quid dixerit. In quo datur intelligi quod verba Christi adeo
profunda sunt et humanum intellectum excedentia, quod non plus inde capere possumus nisi quantum ipse
revelat; Prov. XXV, 2: gloria Domini est celare verbum.
Sed hic oritur quaestio. Cum enim Ioanni Dominus personam proditoris designasset, dicens: ille cui intinctum
panem porrexero, et dedisset panem intinctum Iudae: nimium videntur rudes fuisse discipuli, quod verbum
Domini non intellexerunt.
Ad quod dicendum est, quod Dominus verba illa occulte dixerat Ioanni tantum, ut non fieret proditor manifestus.
Cuius ratio est, quia Petrus ita fervidus erat in amore Christi quod si pro certo scivisset Iudam fuisse Christum
traditurum, statim occidisset eum.
Sed cum Ioannes unus esset ex discumbentibus, adhuc incidit alia quaestio, cur dixerit, quod nemo scivit
discumbentium.
Ad quod dicendum est, quod consuetudo boni animi et innocentis est ut etiam alios procul ab iniquitate esse
credat, a qua seipsos noverunt immunes. Quia igitur Ioannes innocentissimus erat, et a proditionis iniquitate
semotus, nequaquam suspicabatur quod discipulus in tantum iniquitatis prodiret.
Quid autem discipuli veram causam verborum ignorantes de ipsis verbis aestimarent, subdit evangelista, dicens
quidam autem ex ipsis, scilicet discipulis, putabant, quia loculos habebat Iudas etc..
Ubi sciendum est, quod Dominus Deus caeli, qui dat escam omni carni, loculos habuit, non quod possideret
aliquid terrenum, sed a fidelibus oblata conservans, suis necessitatibus et aliis indigentibus subveniret: quos
quidem loculos Iudas conferebat.
In quo datur exemplum, ut Augustinus dicit, quod ecclesia potest habere pecuniam et reservare pro necessitatibus
imminentibus.
In quo etiam instruimur, quod ecclesiastica pecunia sit expendenda solum in duobus.
Primo quidem in his quae pertinent ad cultum divinum; unde dicit eme ea quae opus sunt nobis ad diem festum,
idest quibus Deum colere possumus in die festo; malach. c. III, 10; inferte omnem decimam in horreum meum,
et sit cibus in domo mea. Deinde vero in his quae pertinent ad pauperum sustentationem, ut subdit aut egenis
aliquid daret.
Sed si obiicias contra id quod dicit Dominus, Matth. VI, 34: nolite cogitare in crastinum, ad hoc respondet
Augustinus, et dicit, quod hoc non fuit praeceptum a Domino ad hoc ut nihil pecuniae seu aliarum rerum unius
diei a sanctis servetur in crastinum; sed ideo Dominus dixit, nolite cogitare in crastinum, ne scilicet
praedicaremus et alia Dei servitia faceremus ut provideatur nobis in posterum: vel ne desistamus ab his quae
virtutis sunt, propter diei crastini sollicitudinem. Ex quo patet quod Dominus dicens, nolite solliciti esse de
crastino, duo prohibet. Unum, ut non faciamus bona propter crastinum; aliud, ut non retrahamur a bonis propter
timorem crastinae inopiae etc..
Chrysostomus autem planius exponit dicens: nolite cogitare de crastino; idest, curam quae incumbit diei crastino,
nolite anticipare in diem hodiernum: sufficit enim diei malitia sua.
Dubitatur etiam hic, quod Dominus praecepit discipulis suis, Lc. X, 4: nolite portare in via sacculum, neque
peram neque calceamenta. Quomodo ergo ipse loculos habebat? sed, secundum chrysostomum, Dominus loculos
ferebat ad inopum ministerium, ut hinc discas quod quantumcumque pauperem et mundo crucifixum, oportet de
pauperibus curam habere: secundum illud Ps. Cxi, 9: dispersit, dedit pauperibus etc.. Vel dicendum, quod hoc
quod dicit, nihil tuleritis in via etc., referendum est ad singulares praedicatores et apostolos, qui nihil portare
debent quando ad praedicandum vadunt. Non autem referendum est ad totum collegium, quod oportet aliquid
habere et pro seipsis et pro egenis.

273

