Sed si hoc esset, tunc apostolus frustra haberet desiderium esse cum Christo, phil. c. I, 23. Et ideo dicendum,
quod statim dissoluta huius habitationis domo, quantum ad animam sumus cum Christo. Et sic hoc quod dicit
iterum veniam, et accipiam vos ad meipsum, potest exponi de adventu spirituali, quo Christus semper visitat
ecclesiam fidelium, et quemlibet sanctorum vivificat in morte.
Ut sit sensus: iterum veniam, ad ecclesiam spiritualiter continue, et accipiam vos ad meipsum: idest firmabo in
fide et dilectione mea; Cant. VI, 1: dilectus meus ascendit ad areolam aromatum, idest ad congregationem
sanctorum, ut pascatur, idest delectetur in virtutibus, et lilia colligat, idest, animas puras ad se trahat, cum
vivificat sanctos in morte.
Deinde subdit fructum, dicens ut ubi ego sum et vos sitis, idest, ubi est caput, sint membra; ubi magister, sint
discipuli; Matth. XXIV, 28: ubi fuerit corpus, illic congregabuntur et aquilae; supra XII, 26: ubi ego sum, illic et
minister meus erit.
|#2 Lectio 2
Supra Dominus confortavit discipulos de suo recessu, promittens eis quod accessum haberent ad patrem, hic
consequenter agit de via per quam ad patrem accedunt.
Via autem non cognoscitur sine termino; et ideo etiam agit de termino, et primo proponit viam et terminum, ut
eis nota; secundo quae proposuit manifestat, ibi dicit ei thomas Domine>, nescimus quo vadis.
Circa primum sciendum, quod Dominus dixerat: si abiero et praeparavero vobis locum, iterum veniam ad vos.
Quia forte discipuli quaererent ab eo quo iret, sicut supra XIII, 36, quaesivit Petrus: Domine>, quo vadis? ideo
Dominus haec sciens, dixit eis et quo ego vado scitis, et viam scitis. Vado enim ad patrem, quem scitis per me
vobis manifestum; infra XVII, 6: manifestavi nomen tuum hominibus quos dedisti mihi.
Via autem per quam vado, sum ego, quem scitis; supra I, 14: vidimus gloriam eius. Recte ergo dixit quo ego
vado scitis, et viam scitis: quia patrem sciebant per Christum, et Christum per suam conversationem et
praesentiam noverant.
Consequenter cum dicit dicit ei thomas etc., manifestat Dominus quae proposuit, et primo praemittitur
manifestationis occasio; secundo subditur propositorum manifestatio, ibi dicit eis Jesus: ego sum via, veritas et
vita.
Occasio autem manifestationis fuit dubitatio thomae interrogantis. Unde dicit ei thomas: Domine>, nescimus quo
vadis, etc.. Ubi attende, quod thomas utrumque negat, quod Dominus affirmavit: nam Dominus dixit, eos et viam
et terminum viae scire; thomas autem negat se scire viam et terminum: tamen utrumque verum est. Verum est
enim quod sciebant, tamen nesciebant se scire. Multa enim sciebant de patre et filio, quae a Christo didicerant;
sed ignorabant patrem esse ad quem Christus iret, et filium esse viam qua iret. Difficile enim est quod eatur ad
patrem. Nec mirum, si ignorabant: quia licet Christum perfecte secundum hominem scirent, eius tamen
divinitatem imperfecte cognoscebant; iob XXVIII, V. 7: semitam eius ignoravit avis.
Et subdit quomodo possumus viam scire? cognitio enim viae dependet ex cognitione termini: quia ergo terminus
ignotus est nobis, I Tim. VI, 16: lucem habitat inaccessibilem, quem nullus hominum vidit, sed nec videre potest,
ideo via eius est nobis investigabilis, secundum illud Rom. XI, 33: investigabiles viae eius.
Consequenter cum dicit dicit eis Jesus: ego sum via, veritas et vita, ponitur quaesitorum manifestatio. Duo autem
Dominus manifestanda proposuerat eis. Primo quidem viam et terminum eius; secundo quod utrumque scirent.
Primo ergo manifestat primum; secundo secundum, ibi si cognovissetis me, et patrem meum utique
cognovissetis.
Circa primum duo facit.
Primo manifestat quid sit via; secundo quid sit terminus, ibi nemo venit ad patrem nisi per me.
Via autem, ut dictum est, est ipse Christus: et ideo dicit ego sum via etc..
Quod quidem satis habet rationem: nam per ipsum accessum habemus ad patrem, ut dicitur Rom. V, 2. Competit
etiam proposito quo intendit declarare dubitationem discipuli dubitantis.
Sed quia ista via non est distans a termino, sed coniuncta, addit veritas et vita; et sic ipse simul est via, et
terminus. Via quidem secundum humanitatem, terminus secundum divinitatem. Sic ergo secundum quod homo,
dicit ego sum via; secundum quod Deus, addit veritas et vita. Per quae duo terminus huius viae convenienter
designatur.
Nam terminus huius viae finis est desiderii humani, homo autem duo praecipue desiderat: primo quidem veritatis
cognitionem, quae est sibi propria; secundo sui esse continuationem, quod est commune omnibus rebus.
Christus autem est via perveniendi ad veritatis cognitionem, cum tamen ipse sit veritas; Ps. Lxxxv, 11: deduc
me, Domine>, in veritate, et ingrediar in via tua. Christus etiam est via perveniendi ad vitam cum tamen ipse sit
vita; Ps. XV, 11: notas fecisti vias vitae.
Et ideo huius viae terminum per veritatem et vitam designavit: quae duo supra I de Christo dicta sunt. Primo
quidem quod ipse sit vita: unde in ipso vita erat, Deinde quod sit veritas, quia erat lux hominum; lux autem
veritas est.
Sed notandum, quod haec duo proprie et per se Christo conveniunt. Veritas enim convenit ei per se quia ipse est
verbum.
282

