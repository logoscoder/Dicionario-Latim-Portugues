Christus pro nobis mortuus est. In hoc complevit quod sponsa petit Cant. I, 3: trahe me post te, et curremus in
odorem unguentorum tuorum.
Notandum est autem quod trahit pater, trahit et filius; supra VI, 44: nemo potest venire ad me nisi pater, qui misit
me, traxerit eum. Ideo autem dicit hic omnia traham, ut ostendat quod eadem est operatio utriusque.
Dicit autem omnia, non omnes quia non omnes trahuntur ad filium. Omnia, inquam traham, idest animam et
corpus. Vel omnia genera hominum, scilicet gentiles et Iudaeos, servos et liberos, mares et feminas. Vel omnia
praedestinata ad salutem.
Et notandum, quod hoc ipsum quod dicit omnia trahere ad seipsum, est principem huius mundi foras eiicere: non
enim est conventio Christi ad belial, nec lucis ad tenebras.
|#6 Lectio 6
Posita promissione de glorificatione Domini, et expositione vocis, hic consequenter ponitur dubitatio turbae, ubi
primo introducit auctoritatem legis; secundo ex ea dubitationem movet, ibi et quomodo tu dicis etc..
Dicit ergo quantum ad primum respondit ei turba, scilicet Domino de sua morte loquenti, nos audivimus ex lege
(lex hic accipitur communiter pro tota Scriptura veteris testamenti) quod Christus in aeternum manet. Et hoc
potest ex multis locis veteris testamenti haberi, et praecipue is. c. IX, 7: multiplicabitur eius imperium, et pacis
non erit finis; Dan. VII, 14: potestas eius potestas aeterna, quae non auferetur, et regnum eius quod non
corrumpetur.
Et ex hac auctoritate duas dubitationes formant: unam de facto, aliam de persona.
De facto, cum dicunt quomodo tu dicis: oportet exaltari filium hominis? sed cum Christus non dixerit oportet
exaltari filium hominis, sed ego si exaltatus fuero etc., quomodo Iudaei dicunt oportet exaltari filium hominis?
sed dicendum, quod Iudaei iam assueti erant verbis Domini, unde memoriter tenuerunt quod dicebat se esse
filium hominis.
Ideo cum dixit: ego, si exaltatus fuero a terra, omnia traham ad meipsum, pro eodem intellexerunt ac si dixisset:
si filius hominis esset exaltatus, ut Augustinus dicit. Vel dicendum, quod licet hic non fecerit mentionem de filio
hominis, tamen supra III, 14, hoc dixit: oportet, inquam exaltari filium hominis.
Sed videtur hoc quod ipsi dicunt oportet exaltari filium hominis, in nullo contrariari ei quod dixerat quod
Christus manet in aeternum.
Sed dicendum ad hoc, quod quia Dominus consueverat eis parabolice loqui, ideo multa eorum quae dicebantur,
intelligebant. Unde et hoc quod Dominus dixit, exaltationem in mortem crucis suspicati sunt; supra VIII, 28:
cum exaltaveritis filium hominis, tunc cognoscetis quia ego sum. Vel dicendum, quod hoc ideo intellexerunt,
quia iam id facere cogitabant.
Unde eis verborum istorum intellectum non aperuit acumen scientiae, sed simulata conscientia malitiae.
Sed attende eorum malitiam, quia non dicunt nos audivimus ex lege, quod Christus nihil patitur: nam in multis
locis de passione et resurrectione eius agitur, sicut illud Is. LIII, 7: tamquam ovis ad occisionem ducetur, et illud
Ps. III, 6: ego dormivi, et soporatus sum, et exsurrexi. Sed dicunt quoniam Christus manet in aeternum.
Cuius ratio est, quia in hoc nulla fuisset contrarietas, cum immortalitati Christi ex passione eius nullum factum
fuisset impedimentum.
Volebant enim ostendere eum ideo non esse Christum, quoniam Christus manet in aeternum, ut chrysostomus
dicit.
De persona autem quaestionem movent, cum dicunt quis est iste filius hominis? hoc ideo quaerunt, quia Dan.
VII, 13, dicitur: vidi, et ecce quasi filius hominis veniebat, et usque ad antiquum dierum pervenit, quia per illum
filium hominis intelligebant Christum; quasi dicerent: dicis, quod oportet exaltari filium hominis, et filius
hominis, quem intelligimus Christum, manet in aeternum, quis est ergo iste filius hominis? si non manet in
aeternum, nec est Christus.
In hoc autem reprehendenda est eorum tarditas: quia adhuc dubitant post tot visa, tot audita, an ipse esset
Christus; Eccli. XXII, 9.
Cum dormiente loquitur qui narrat stulto sapientiam.
Consequenter cum dicit dixit ergo eis Jesus etc., satisfacit Dominus eorum dubitationem aliqualiter, et primo
commendat bonum quod habebant; secundo hortatur eos ad profectum, ibi ambulate dum lucem habetis; tertio
admonitionem exponit dicens dum lucem habetis, credite in lucem.
Dixit ergo eis Jesus: adhuc modicum lumen in vobis est. Quod quidem potest dupliciter legi. Uno modo,
secundum Augustinum, ut scilicet modicum sit adiectivum determinans hoc quod dicit lumen, quasi dicat:
quoddam lumen in vobis est, inquantum recognoscitis quod Christus manet in aeternum. Haec enim veritas
quaedam est: omnis autem manifestatio veritatis est quoddam lumen infusum a Deo. Sed tamen lumen istud
quod est in vobis, modicum est, quia, licet cognoscatis Christi aeternitatem, eius tamen mortem et resurrectionem
non creditis: in quo patet quod non habetis fidem perfectam. Istis ergo convenit quod dictum est Petro, Matth.
XIV, 31: modicae fidei, quare dubitasti? secundum chrysostomum vero dicitur adhuc modicum, scilicet tempus
extat, quod lumen in vobis est, idest ego, qui sum lumen; quasi diceret: parvo tempore ego lux vobiscum sum;
infra XVI, 16: modicum, et iam non videbitis me.
252

