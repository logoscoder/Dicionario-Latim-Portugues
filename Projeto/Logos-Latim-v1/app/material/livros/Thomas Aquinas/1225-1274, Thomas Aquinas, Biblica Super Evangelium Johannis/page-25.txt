Quibus dicendum est quod non despexit, sed semper fuit in mundo, et quantum in se est, cognoscibilis est ab
hominibus; sed quod aliqui eum non cognoverunt, fuit eorum culpa, quia mundi amatores erant.
Notandum etiam quod evangelista loquitur de incarnatione verbi, ut ostendat idem esse verbum incarnatum, et
quod erat in principio apud Deum et Deus.
Resumit quae de ipso supra dixerat. Ibi enim dixerat quod verbum erat lux hominum; hic vero dicit quod erat lux
vera. Ibi quod omnia per ipsum facta sunt; hic vero et mundus per ipsum factus est. Supra vero dixit, quod sine
ipso factum est nihil, idest, secundum unam expositionem, omnia conservans; hic vero dicit in mundo erat,
mundum et omnia creans et conservans. Ibi dixit: et tenebrae eam non comprehenderunt; hic vero et mundus
eum non cognovit.
Et ideo totum hoc quod sequitur ab illo loco erat lux vera, videtur quaedam explicatio superiorum.
Possumus etiam ex praedictis accipere triplicem rationem, quare Deus voluit incarnari.
Una est perversitas humanae naturae, quae ex sui malitia iam obtenebrata erat vitiorum et ignorantiae
obscuritate. Unde supra dixerat quod tenebrae eam non comprehenderunt.
Venit ergo in carnem Deus, ut tenebrae possent apprehendere lucem, idest cognitionem eius pertingere. Is. IX, 2:
populus, qui ambulabat in tenebris, vidit lucem magnam.
Secunda propter insufficientiam prophetici testimonii. Venerunt enim prophetae, venerat Ioannes; sed
sufficienter illuminare non poterant, quia non erat ille lux. Unde necessarium erat ut post prophetarum vaticinia,
post Ioannis adventum, lux ipsa veniret, et sui cognitionem mundo traderet; et hoc est quod apostolus dicit, Hebr.
I, 1: multifarie, multisque modis olim Deus loquens patribus in prophetis, novissime locutus est nobis in filio; et
II Petr. I, 19: habetis propheticum sermonem, cui bene facitis attendentes, donec dies illucescat.
Tertia propter creaturarum defectum. Nam creaturae insufficientes erant ad ducendum in cognitionem creatoris;
unde mundus per ipsum factus est, et ipsum non cognovit.
Unde necessarium erat ut ipse creator per carnem in mundum veniret, et per seipsum cognosceretur: et hoc est
quod apostolus dicit, I Cor. I, 21: nam, quia in Dei sapientia mundus non cognovit per sapientiam Deum, placuit
Deo per stultitiam praedicationis salvos facere credentes.
|#6 Lectio 6
Assignata necessitate incarnationis verbi, consequenter evangelista manifestat utilitatem ex ipsa incarnatione ab
hominibus consecutam. Et primo insinuat lucis adventum, quia in propria venit; secundo hominum occursum, ibi
et sui eum non receperunt; tertio fructum ex adventu lucis allatum, ibi dedit eis potestatem filios Dei fieri.
Ostendit ergo quod lux quae erat praesens in mundo et evidens seu manifesta per effectum, non tamen
cognoscebatur a mundo. Et ideo venit in propria, ut cognosceretur.
Sed ne, cum dicit venit, intelligeres motum localem hoc modo, ut scilicet venerit quasi desinens esse ubi prius
erat, et denuo incipiens esse, ubi prius non erat, dicit evangelista in propria; idest in ea quae erant sua, quae ipse
fecit; et venit ipse, ubi erat. Infra XVI, 28: exivi a patre, et veni in mundum.
Venit, inquam, in propria, idest in Iudaeam, secundum quosdam, quae quidem speciali modo sua erat; Ps. Lxxv,
2: notus in Iudaea Deus; Is. V, 7: vinea Domini exercituum, domus Israel est. Sed melius est ut dicatur, propria,
idest in mundum ab eo creatum; Ps. XXIII, 1: Domini est terra.
Sed si prius erat in mundo, quomodo venit in mundum? respondeo, dicendum quod venire in aliquem locum
dicitur dupliciter, scilicet vel quod aliquis veniat ubi nullo modo prius fuerat, vel quod ubi aliquo modo prius
fuerat, incipiat esse quodam novo modo. Sicut rex, qui prius erat in civitate aliqua sui regni per potentiam, ad
illam postmodum veniens personaliter, dicitur venire ubi prius erat: venit enim per suam substantiam ubi prius
erat solum per suam potentiam. Sic ergo filius Dei venit in mundum, et tamen in mundo erat. Erat quidem per
essentiam, potentiam et praesentiam, sed venit per carnis assumptionem; erat invisibilis, venit ut esset visibilis.
Deinde cum dicit et sui eum non receperunt, sequitur hominum occursus, qui differenter se habuerunt ad
venientem. Quia quidam eum receperunt, non sui; unde dicitur et sui eum non receperunt. Sui sunt homines, quia
ab eo formati; Gen. II, 7: formavit Deus hominem; Ps. Xcix, 3: scitote, quoniam Dominus ipse fecit nos, quia ad
eius imaginem facti: Gen. I, 26: faciamus hominem.
Sed melius est ut dicamus sui, idest Iudaei, eum non receperunt, per fidem credendo et honorando; infra V, 43:
ego veni in nomine patris mei, et non recepistis me; et infra VIII, 49: ego honorifico patrem meum, et vos
inhonorastis me. Sunt quidem Iudaei, sui, quia ab ipso in populum peculiarem electi; Deut. XXVI, 18: elegit te
Dominus in populum peculiarem. Sui secundum carnem coniuncti; Rom. IX, 5: ex quibus Christus secundum
carnem. Item sui, ab eo beneficiis promoti; Is. I, 2: filios enutrivi, et exaltavi.
Sed licet sui, Iudaei eum non receperunt.
Non defuerunt tamen, qui eum receperunt; unde subdit quotquot autem receperunt.
Utitur evangelista hoc modo loquendi, dicens quotquot, ut ostendat ampliorem esse factam solutionem, quam
fuerit promissio, quae facta fuit solum suis, scilicet Iudaeis; Is. XXXIII, 22: Dominus legifer noster, Dominus
rex noster; ipse salvabit nos.

25

