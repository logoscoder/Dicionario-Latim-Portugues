Secundo discipulorum diligentia, quia dicunt Rabbi, vocantes eum magistrum, ut innuant se sic quaerere, quasi
discere desiderantes.
Tertio quare, quaerentes causam peccati, dixerunt quis peccavit? dicendum, secundum chrysostomum, quod quia
Dominus supra V, 14, scilicet quando paralyticum sanavit, dixerat ei: ecce iam sanus factus es: vade, et amplius
noli peccare, cogitaverunt discipuli, quod propter peccatum ei illa infirmitas accidisset, aestimantes ulterius quod
omnis humana infirmitas proveniret ex peccato, secundum quod eliphaz dicit, iob IV, 7: quis unquam innocens
periit? et ideo quaerebant utrum ex peccato suo vel parentum caecus natus fuisset. Sed quod ex peccato suo
esset, non videtur: quia nullus peccat antequam nascatur, cum animae ante corpora non fuerint, nec peccaverint,
ut quidam falso opinati sunt: secundum illud Rom. IX, 11: cum nondum nati fuissent, aut aliquid boni egissent
aut mali...; non ex operibus, sed ex vocante dictum est ei; quia maior serviet minori. Quod autem hoc ex peccato
parentum passus fuerit, non videtur: quia Deut. XXIV, 16, dicitur: non occidentur patres pro filiis, nec filii pro
parentibus.
Sed sciendum, quod est duplex poena qua homines puniuntur. Una est spiritualis quantum ad animam; alia est
corporalis quantum ad corpus. Et poena quidem spirituali numquam filius pro patre punitur. Cuius ratio
assignatur Ez. XVIII, 4, quia anima filii non est ex patre, sed a Deo. Omnes, inquit, animae meae sunt, scilicet
per creationem, sicut anima patris, ita anima filii mea est: anima quae peccaverit ipsa punietur. Hoc etiam dicit
Augustinus in quadam epistola. Sed poena corporali filius pro patre punitur, cum quantum ad corpus sit quaedam
res patris.
Et expresse hoc habetur Gen. XIX, ubi filii sodomorum occisi sunt pro peccato parentum in subversione
sodomae. Multoties etiam Dominus comminatur Iudaeis occisionem puerorum propter peccata parentum.
Quare autem uno peccato alius puniatur, sciendum, quod poena duo habet, laesionem et remedium. Nam
aliquando abscinditur membrum ut totum corpus conservetur: et sic poena huius laesionem infert inquantum
abscinditur, sed remedium habet inquantum conservat corpus. Numquam tamen medicus nobilius membrum
abscindit propter conservationem minus nobilis, sed e converso. In rebus autem humanis, anima nobilior est
corpore, et corpus nobilius exterioribus rebus; et ideo numquam fit ut aliquis propter corpus in anima puniatur,
sed potius in corpore propter remedium animae.
Quandoque ergo Deus irrogat poenas corporibus, vel rebus exterioribus, propter remedium bonum animae: et
tunc huiusmodi poenae non inferuntur ut laesivae tantum, sed ut purgativae in remedium. Unde et ipsa puerorum
sodomitarum occisio fuit ad bonum animarum: non quidem ad meritum, sed ne paternae malitiae imitatores,
vivendo peccata cumulantes, atrocius punirentur. Sic etiam pro peccatis parentum pluries aliqui puniuntur.
Consequenter cum dicit respondit Jesus etc., manifestat Dominus causam infirmitatis, et primo excludit causam
opinatam; secundo subdit veram; et tertio manifestat ipsam.
Causam quidem opinatam excludit, cum respondit dicens neque hic peccavit, neque parentes eius. Hanc enim
esse causam infirmitatis, opinati sunt discipuli, ut dictum est.
Sed contra. Rom. III, 23: omnes enim peccaverunt, et egent gloria Dei. Et ibid. V, 12, dicitur, quod peccatum ab
Adam in omnes pertransiit.
Respondeo dicendum, quod tam caecus quam parentes eius originali peccato tenebantur, et etiam alia actualia
vivendo superaddiderant, quia, si dixerimus quod peccatum non habemus, ipsi nos seducimus, et veritas in nobis
non est: I Io. I, 8. Quod autem Dominus dicit neque hic peccavit, intelligendum est eos non peccasse, ad hoc
quod caecus nasceretur; quasi diceret, quod eius caecitas non est consecuta ex eorum peccato.
Causam autem veram subdit dicens sed ut manifestentur opera Dei in illo: nam per opera Dei in eius
cognitionem ducimur; Rom. I, 20: invisibilia Dei per ea quae facta sunt, intellecta conspiciuntur; supra V: opera
quae dedit mihi pater, haec sunt quae testimonium perhibent de me. Cognitio autem Dei est summum bonum
hominis, cum in ea consistat hominis beatitudo; infra XVII, 3: haec est vita aeterna, ut cognoscant te solum
Deum verum, et quem misisti Jesum Christum. Et Ier. IX, 24: in hoc glorietur qui gloriatur, scire et nosse me.
Si ergo infirmitas contingit ut manifestentur opera Dei, et per ipsorum manifestationem Deus innotescit;
manifestum est quod huiusmodi corporales infirmitates contingunt propter bonum.
Posset autem alicui videri quod manifestatio operum Dei non sit sufficiens causa infirmitatis huiusmodi,
praesertim cum neque hic, neque parentes eius peccaverunt, et ideo volunt dicere, quod ly ut tenetur non
causaliter, sed consequenter; quasi dicat: eo existente caeco, opera Dei manifestantur ipsum curantis.
Sed hoc non videtur sane dictum; et ideo melius dicendum, quod tenetur causaliter. Est enim duplex malum:
scilicet culpae et poenae.
Sed malum quidem culpae Deus non facit, sed permittit fieri; quod non permitteret, nisi intenderet inde bonum
aliquod. Unde dicit Augustinus in Enchir.: Deus adeo bonus est, quod numquam permitteret aliquod malum fieri,
nisi esset adeo potens quod de quolibet malo eliciat bonum. Sic ergo permittit aliqua peccata fieri ex intentione
boni quod intendit: sicut permisit saevire tyrannos, ut coronaret martyres. Multo ergo magis debet dici, quod
malum poenae, quod ipse fecit, ut dicitur Amos III, 6: non est malum quod Dominus non fecerit, numquam
inducit nisi ex intentione boni. Et inter alia bona optimum est quod opera Dei manifestentur, et ex eis innotescat
Deus. Non est ergo inconveniens si aliqua flagella immittit, vel peccata aliqua fieri permittit, ut bonum inde
proveniat.
196

