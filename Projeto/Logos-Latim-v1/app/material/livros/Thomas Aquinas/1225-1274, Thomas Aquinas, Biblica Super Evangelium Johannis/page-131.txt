Hoc mare transiit Dominus quando mare mortalitatis et poenalitatis assumpsit nascendo, calcavit moriendo et
transiens resurgendo, in gloriam resurrectionis pervenit. De isto transitu dicitur infra XIII, 1: sciens Jesus quia
venit hora eius ut transeat ex hoc mundo ad patrem.
Eum transeuntem secutae sunt, credendo et imitando, turbae multae, ex utroque populo collectae; Is. LX, 5: tunc
mirabitur et dilatabitur cor tuum, quando conversa fuerit ad te multitudo maris; Ps. VII, 7: exsurge, Domine> in
praecepto quod mandasti, et synagoga populorum circumdabit te.
Describitur ergo turba sequens copiosa, quia sequebatur eum multitudo magna.
Causa autem propter quam sequebatur, est operatio miraculorum; unde dicit quia videbant signa quae faciebat
super his qui infirmabantur.
Sciendum est, quod quidam sequebantur eum propter doctrinam eius, qui scilicet melius erant dispositi; alii vero
imperfectiores sequebantur eum propter admirationem signorum visibilium, grossioris mentis existentes.
Signa enim, ut dicitur I Cor. XIV, 22, non sunt data fidelibus, sed infidelibus. Aliqui etiam propter devotionem et
fidem eum sequebantur, scilicet illi quos corpore sanaverat: sic enim a Domino sanabantur in corpore ut etiam
perfecte sanarentur in anima; Deut. XXXII, 4: Dei perfecta sunt opera. Et hoc patet, quia paralytico (supra VIII,
11), signanter dixit: vade, et amplius noli peccare; et Matth. IX, 2: fili, remittuntur tibi peccata; quae magis ad
sanitatem animae pertinent quam corporis.
Notandum autem quod cum evangelista non fecerit mentionem, nisi de tribus miraculis, scilicet de nuptiis, de
filio reguli, et paralytico, hic tamen indeterminate dicit signa quae faciebat, ut det intelligere, quia Christus multa
alia signa fecit, ut dicitur infra ult., 25, de quibus in hoc libro mentionem non facit. Intendebat enim specialiter
ad manifestandum Christi doctrinam.
Consequenter determinat locum miraculi, qui est mons; unde dicit subiit ergo in montem, idest latenter ascendit
Jesus, et ibi sedebat cum discipulis suis. Et quidem mons satis est congruus locus refectioni: per montem enim
signatur perfectio iustitiae, secundum illud Ps. XXXV, 7: iustitia tua sicut montes Dei. Quia ergo haec terrena
non satiant, immo qui biberit ex aqua hac sitiet iterum, ut dicitur supra II, 13, spiritualia vero satiat; ideo
Dominus ad altiora cum discipulis ascendit, ut ostendat in spiritualibus satietatem et perfectionem iustitiae
inveniri: de quo monte dicitur in Ps. Lxvii, 16: mons Dei, mons pinguis. Unde et ibi doctoris exercebat officium,
sedens cum discipulis suis: ipse enim est qui docet omnem hominem scientiam.
Consequenter describitur tempus, cum dicit erat autem proximum Pascha, quod quidem tempus congruit
refectioni. Pascha enim interpretatur transitus: Ex. XII, 11: est enim phase, idest transitus Domini, ut det
intelligere quod quisquis pane divini verbi et corpore et sanguine Domini desiderat refici, debet transire de vitiis
ad virtutes. I Cor. V, V. 7: Pascha nostrum immolatus est Christus, itaque epulemur in azymis sinceritatis et
veritatis. Eccli. XXIV, 26, dicit divina sapientia: transite ad me, omnes, qui concupiscitis me.
Hoc autem est secundum Pascha, de quo evangelista mentionem facit: ad quod quidem, iuxta legis praeceptum,
quod habetur Ex. XXIII, 17, Dominus non ascendit in ierusalem.
Cuius ratio est, quia Christus Deus erat et homo: et inquantum homo suberat quidem legi; inquantum Deus supra
legem erat. Ut ergo se hominem ostenderet, servabat aliquando legem; ut vero Deum, legem solvebat.
Unde et per hoc quod non ivit, dedit intelligere quod paulatim et in brevi legalia cessarent.
Consequenter agit de patratione miraculi, cum dicit cum sublevasset ergo oculos Jesus, et vidisset etc., et primo
ostenditur necessitas patrandi miraculi; secundo subditur ipsa patratio, ibi dicit ergo Jesus: facite homines
discumbere etc..
Necessitas autem miraculi fiendi sumitur ex interrogatione Domini, et responsione discipulorum, et ideo primo
ponitur Domini interrogatio; secundo discipulorum responsio, ibi respondit ei Philippus etc..
Circa primum tria facit.
Primo ponitur interrogandi occasio; secundo subditur Christi interrogatio; et tertio aperitur interrogantis intentio.
Occasio autem interrogandi fuit visio multitudinis ad Christum venientis. Et ideo dicit cum sublevasset oculos
Jesus, existens in monte cum discipulis quasi perfectioribus, et vidisset etc.. In quo duo circa Dominum sunt
consideranda.
Unum, ut discamus Christi maturitatem oculos non erigentis huc atque illuc, sed pudice sedentis et attente cum
discipulis suis: contra quod dicitur Prov. XXX, 13: generatio cuius sublimes sunt oculi, et palpebrae eius in alta
surrectae; et Eccli. XIX, 26: ex visu cognoscitur vir.
Secundum, ut discamus, quod neque otiose sedebat cum discipulis suis; sed attente eos docens, et ad seipsum
corda eorum convertens, discipulos quos docebat intuebatur; lc. c. VI, 20: et ipse elevatis oculis in discipulos
suos, dicebat etc.. Et ideo dicitur cum sublevasset oculos Jesus etc..
Mystice autem oculi Domini sunt dona spiritualia, quae cum electis suis misericorditer concedit, tunc in eos
oculos suos sublevat, idest respectum pietatis impendit. Hoc petebat Ps. Lxxxv, 16, dicens: respice in me,
Domine>, et miserere mei.
Interrogatio vero est de refectione multitudinis; unde dixit ad Philippum: unde ememus panes, ut manducent hi?
unum supponit, et aliud quaerit. Supponit quidem penuriam, quia non habebant unde tantae multitudini cibum
praeberent; quaerit autem modum inveniendi, cum dicit unde ememus panes, ut manducent hi? ubi notandum,
quod omnis doctor necesse habet spiritualiter pascere turbam ad se venientem.
131

