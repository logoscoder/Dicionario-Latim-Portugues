Consequenter cum dicit dicit ei Jesus: noli me tangere, ostendit evangelista quomodo maria instruitur a Christo,
et primo ponit unam instructionem prohibitivam; secundo aliam affirmativam, ibi vade autem ad fratres meos.
Circa primum duo facit. Primo ponit prohibitionem; secundo assignat eius rationem.
Admonet quidem Christus mariam ne eum tangat, dicens noli me tangere. Et si non legatur hic quod mulier
vellet eum tangere, datur ex hoc intelligi, secundum Gregorium quod maria ad pedes prostrata amplecti voluit
eius vestigia quem recognovit.
Sed subditur pro ratione nondum enim ascendi ad patrem meum, per quod videtur quod Dominus post
resurrectionem noluit tangi ab hominibus antequam ascenderet: cuius contrarium habetur Lc. Ult., 39: palpate et
videte quoniam spiritus carnem et ossa non habet.
Et si dicas eum a discipulis se tangi voluisse, non autem a mulieribus; hoc non potest stare, quia Matth. Ult., 9,
dicitur de Magdalena et aliis mulieribus quia accesserunt et tenuerunt pedes eius.
Intelligendum est ergo, secundum litteram, quod mulier haec bis vidit Angelos in hoc itinere. Primo quidem
simul cum aliis mulieribus vidit unum Angelum sedentem super lapidem, ut dicitur Matth. XXVIII, 2 et mc. c.
XVI, 5. Secundo vero in reditu vidit duos Angelos intus in monumento, sicut dicit Ioannes.
Similiter etiam in hoc eodem itinere bis vidit Christum. Primo quidem in horto, quando aestimavit eum
hortulanum, ut supra habitum est; secundo in via, quando currebat cum aliis annuntiare discipulis quae viderat, ut
magis firmarentur in fide resurrectionis: et tunc accesserunt et tenuerunt pedes eius, ut dicunt matthaeus et
marcus.
Est autem duplex ratio mystica quare tangi noluit. Una, quia haec mulier significabat ecclesiam gentium, quae
Christum non erat tactura per fidem, nisi cum ascendisset ad patrem. Ps. VII, 8: synagoga populorum
circumdabit te: propter hanc in altum regredere.
Alia ratio est, quia secundum Augustinum I de trinitate cap. IX, tactus facit quasi finem cognitionis. Quando
enim videmus rem, utcumque eam cognoscimus; sed per tactum consummatam cognitionem de ea habemus.
Mulier autem haec aliquam fidem habebat de Christo sicut de sancto viro, unde et magistrum eum vocabat:
necdum ad hoc pervenerat ut cognosceret eum aequalem patri et unum cum Deo. Et ideo dicit noli me tangere
idest, non constituas finem tuae notionis in eo quod credis de me, nondum enim ascendi ad patrem meum,
scilicet in corde tuo, quia non credis me esse unum cum eo; quod tamen postea credidit. Nam in eius intimis
sensibus quodammodo Christus ascendit ad patrem, qui sic in ea profecerat ut patri cognoscat aequalem.
Vel dicendum, secundum chrysostomum, quod haec mulier videns Christum surrexisse, credidit quod esset in
eadem qualitate in qua fuerat prius, habens mortalem vitam: unde et volebat cum eo esse sicut ante passionem, et
prae gaudio nihil magnum excogitabat; quamvis caro Christi multo melior facta fuerit resurgendo. Et ideo ab hac
intelligentia eam revocare volens, dicit noli me tangere; quasi dicat: non putes me de cetero habere vitam
mortalem et vobiscum eo modo conversari quo primo. II Cor. V, V. 16: et si novimus secundum carnem
Christum, sed iam nunc non novimus. Et hoc est quod subdit nondum enim ascendi ad patrem meum. Et tunc
non est monitionis ratio, sed tacitae quaestionis responsio, quasi dicat: etsi videas me hic manentem, non est
propter hoc quod non habeam gloriosam carnem; sed quia nondum ascendi ad patrem meum. Voluit enim
priusquam ascenderet, fidem resurrectionis et suae divinitatis firmare in cordibus apostolorum.
Deinde ponit instructionem affirmativam, dicens vade autem ad fratres meos scilicet apostolos, qui sunt fratres
per conformitatem naturae, Hebr. II, 17: debuit per omnia fratribus assimilari, et per adoptionem gratiae, quia
eius patris sunt filii adoptivi, cuius ipse est filius naturalis.
Ubi notandum est triplex privilegium, quod Magdalenae est collatum. Primo quidem propheticum, per hoc quod
meruit Angelos videre: propheta enim est medius inter Angelos et populum. Secundo Angelorum fastigium, per
hoc quod vidit Christum, in quem desiderant Angeli prospicere. Tertio officium apostolicum, immo facta est
apostolorum apostola, per hoc quod ei committitur ut resurrectionem Dominicam discipulis annuntiet: ut sicut
mulier viro primo nuntiavit verba mortis, ita et mulier primo nuntiaret verba vitae.
Et dic eis: ascendo ad patrem meum et patrem vestrum. Supra XIV, V. 5: vado ad eum qui me misit; Eph. IV, V.
10: qui descendit ipse et qui ascendit super omnes caelos.
Sed ex hoc Arius sumit sui erroris fulcimentum: quia per hoc quod dicit patrem meum et patrem vestrum,
concludere voluit quod eodem modo Deus sit pater filii, sicut est noster pater; et Deus filii sicut Deus noster.
Sed contra hoc dicendum quod haec verba qua intentione dicantur apparet ex circumstantiis loquendi. Dicit enim
supra vade ad fratres meos etc.: hos autem fratres habet Christus secundum quod homo, et secundum hoc
Christus est subiectus patri, sicut creatura creatori: nam ipsum corpus Christi creatura quaedam est.
Vel aliter, secundum Augustinum, Christus hic loquitur de se secundum utramque naturam: quia quod dicit
ascendo ad patrem meum et patrem vestrum, pertinet ad divinam naturam, secundum quam habet patrem Deum
connaturalem cui est aequalis. Et sic intelligendum est aliter meum, et aliter vestrum: natura meum, gratia
vestrum, quasi, hoc quod estis filii adoptivi per gratiam, per me habetis. Gal. IV, V. 4: misit Deus filium suum...
Ut adoptionem filiorum Dei reciperemus; Rom. VIII, 29: quos praescivit conformes fieri imaginis filii sui, ut sit
ipse primogenitus in multis fratribus.
Quod addit Deum meum et Deum vestrum, refertur ad humanam naturam, secundum quam habet Deum
gubernatorem. Et sic dicit Deum meum, sub quo ego homo sum, et Deum vestrum, inter quos et ipsum mediator
369

