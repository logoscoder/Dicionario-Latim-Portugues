Tertio vero immensitatem potentiae, cum dicit tu es rex Israel, idest expectatus ab Israel in regem et defensorem;
Dan. VII, 14: potestas eius, potestas aeterna etc..
Sed circa hoc insurgit quaestio, secundum chrysostomum. Cum Petrus, qui post multa miracula, post magnam
doctrinam confessus fuit quod hic confitetur Nathanael de Christo, tu es filius Dei, meruit beatificari, dicente
Domino: beatus es, simon bariona etc., cur et Nathanael, qui simile dixerat ante visa miracula et perceptam
doctrinam, beatificatus non fuit? et ad hoc respondet chrysostomus, quod huius causa est, quia licet eadem verba
Nathanael et Petrus protulerint, non tamen fuit eadem intentio utriusque. Petrus quidem confessus fuit, Christum
esse filium Dei verum per naturam, ut scilicet sic esset homo quod tamen esset verus Deus; hic autem confessus
est esse filium Dei per adoptionem, secundum illud Ps. Lxxxi, 6: ego dixi: dii estis, et filii excelsi omnes. Et hoc
patet per verba sequentia.
Si enim intellexisset eum esse filium Dei per naturam, non dixisset, tu es rex Israel solum, sed totius mundi. Hoc
etiam patet, quia ad fidem Petri Christus nihil addidit, quasi perfectam existentem, sed ecclesiam dixit se
fabricaturum esse in confessione illius.
Sed Nathanaelem, quasi maiori parte suae confessionis deficiente, elevat ad maiora, scilicet ad cognitionem
divinitatis suae.
Unde dixit maius his videbis.
Ubi notatur tertium, scilicet insinuatio futurorum, quasi dicat: quia dixi tibi praeterita, credis me esse filium Dei
per adoptionem et regem Israel tantum, sed ducam te ad maiorem cognitionem, ut scilicet credas me filium Dei
naturalem et regem omnium saeculorum. Et ideo sequitur amen, amen dico vobis, videbitis caelum apertum, et
Angelos Dei ascendentes et descendentes super filium hominis, ubi, secundum chrysostomum, vult probare
Dominus quod sit verus Dei filius, et Deus. Angelorum enim est proprium ministrare, et subiici, Ps. Cii:
benedicite Domino, omnes Angeli eius, ministri eius, qui facitis voluntatem eius. Cum ergo videbitis quod
Angeli administrabunt mihi, certum erit vobis quod sum verus filius Dei. Hebr. c. I, 6: cum introducit
primogenitum in orbem terrae, dicit: et adorent eum omnes Angeli Dei.
Sed quando viderunt hoc apostoli? viderunt, inquam, in passione, quando Angelus affuit illi, confortans eum, Lc.
XXII, 43.
Item in resurrectione, quando apostoli invenerunt duos Angelos stantes supra sepulcrum.
Similiter in ascensione, quando dixerunt apostolis, Act. I, 11: viri Galilaei, quid admiramini aspicientes in
caelum? hic Jesus qui assumptus est a vobis in caelum, sic veniet quemadmodum vidistis eum euntem in caelum.
Et quia de praeteritis ei vera iam dixerat, magis ei credibile fuit quod praenuntiat de futuro, cum dicit videbitis.
Evidens enim argumentum est vera dicere de futuris qui de occultis praeteritis manifestaverat veritatem. Dicit
autem super filium hominis Angelos ascendentes et descendentes, quia secundum carnem mortalem Paulo
minoratus est ab Angelis: et intantum Angeli ascendunt et descendunt super eum; sed secundum quod est filius
Dei, ipse super Angelos est, ut dictum est.
Secundum Augustinum autem, pulchre in verbis praedictis suam divinitatem manifestat. Legitur enim Gen.
XXVIII, 12 quod Iacob vidit scalam, et Angelos ascendentes et descendentes. Et Iacob intelligens quid vidit,
surgens unxit lapidem oleo, et Deinde dixit: vere Dominus est in loco isto. Lapis iste Christus est, quem
reprobaverunt aedificantes; et est unctus oleo invisibili spiritus sancti; sed erigitur in titulum, quia futurus erat
ecclesiae fundamentum, ut dicitur I ad cor. c. III, 11: fundamentum aliud nemo potest ponere praeter id quod
positum est. Angeli autem ascendunt et descendunt, inquantum ei adsunt obsequendo et ministrando. Dixit ergo:
amen, amen dico vobis, videbitis caelum apertum etc., quasi dicat: quia vere Israelita es, attende ad id quod
Israel vidit, ut scilicet credas me illum esse qui est significatus per unctum lapidem a Iacob: nam tu etiam videbis
super ipsum Angelos ascendentes et descendentes.
Vel Angeli sunt praedicatores, secundum Augustinum, praedicantes Christum; Is. XVIII, 2: ite veloces Angeli ad
gentem convulsam et dilaceratam; qui quidem ascendunt per contemplationem, sicut Paulus ascenderat usque ad
tertium caelum, ut dicitur II cor. c. XII, 2, et descendunt per proximorum eruditionem super filium hominis, idest
ad honorem Christi: quia, ut dicitur II Cor. IV, V. 5: non enim praedicamus nos ipsos, sed Jesum Christum
Dominum nostrum. Sed ut ascendant et descendant, apertum est caelum, quia oportet quod gratia caelestis detur
praedicatoribus, ut ascendant et descendant. Ps.
Lxvii, 9: caeli distillaverunt etc.; Apoc. IV, V. 1: postea vidi caelum apertum etc..
Ratio autem quare Nathanael non eligitur in apostolum post tantam fidei confessionem, ista est, quia Christus
noluit quod mundi conversio ad fidem ascriberetur humanae sapientiae, sed solum potentiae Dei.
Et ideo non voluit Nathanaelem in lege peritissimum, in apostolum eligere; sed simplices et indoctos elegit; ut
dicitur I Cor. I, 26: non multi sapientes... Sed quae stulta sunt mundi elegit Deus.
|+2 Capitulus 2
|#1 Lectio 1
Supra evangelista ostendit dignitatem verbi incarnati, et evidentiam eius multipliciter; hic consequenter incipit
determinare de effectibus et operibus quibus manifestata est mundo divinitas verbi incarnati, et primo narrat ea
55

