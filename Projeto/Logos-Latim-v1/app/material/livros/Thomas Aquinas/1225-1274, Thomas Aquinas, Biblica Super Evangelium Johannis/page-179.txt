Secundum Origenem autem, forte non sine causa Iudaei hoc dicunt. Habebant enim ex traditionibus quod
Christus voluntarie esset moriturus, sicut ipse dixit, infra X, 18: nemo tollit animam meam, sed ego pono eam a
meipso. Quod specialiter videntur habuisse ex Is. LIII, 12: pro eo quod tradidit animam suam in mortem, ideo
dispertiam ei plurimos, et fortium dividet spolia. Quia ergo aliqualem suspicionem habebant de Jesu quod esset
Christus, ideo, cum dixit ego vado etc., introduxerunt hanc opinionem, quod ipse semetipsum voluntarie morti
traderet. Sed contumeliose hoc proferunt, dicentes numquid interficiet se? alias dixissent: numquid anima eius,
cum ipsi placuerit, egredietur relicto corpore? quod nos non possumus facere. Et propter hoc ait quo ego vado,
vos non potestis venire.
Consequenter cum dicit vos de Deorsum estis etc., proponit remedium tenebras evadendi, et primo praemittit
suam et illorum originem; secundo ex hoc concludit propositum, ibi dixi ergo vobis etc..
Circa primum autem diversificat originem suam ab illorum origine dupliciter.
Primo, quia ipse est de supernis, et isti Deorsum.
Secundo, quia isti sunt de hoc mundo, de quo non est Christus. Sed, sicut Origenes dicit, aliud est esse Deorsum,
et aliud de hoc mundo; nam sursum et Deorsum sunt differentiae situs. Ne ergo per hoc quod dixit se esse de
supernis intelligant eum esse de superiori parte mundi huius, ideo hoc excludens, dicit se non esse de hoc
mundo. Quasi dicat: ita de supernis sum, quod tamen totaliter sum supra totum mundum istum.
Et quidem eos esse de hoc mundo et de Deorsum manifestum est; sed Christum esse de supernis, et non de hoc
mundo, sane indiget intellectu.
Nam quidam ponentes omnia visibilia creata esse a diabolo, sicut Manichaei, dixerunt Christum etiam quantum
ad corpus non esse de hoc mundo visibili, sed de mundo alterius creationis, scilicet invisibili. Valentinus etiam
hoc male suscipiens, dixit, Christum attulisse corpus caeleste. Quod autem hic non sit verus intellectus apparet,
quia ipsis apostolis Dominus dicit, infra XV, 19: vos non estis de hoc mundo.
Dicendum est ergo, quod potest intelligi de Christo filio Dei, et de Christo homine. Nam Christus secundum
quod filius Dei, est de supernis; infra XVI, 28: exivi a patre, et veni in mundum. Et similiter non est de hoc
mundo sensibili, scilicet, qui consistit in rebus sensibilibus, sed de mundo intelligibili, qui est in mente Dei, quia
est ipsum verbum Dei, prout est summa sapientia. Omnia enim in sapientia facta sunt. Unde de eo dicitur supra,
I, 10: mundus per ipsum factus est.
Secundum autem quod homo, Christus est de supernis, quia non habuit affectum ad mundana et infima, sed ad
superiora, in quibus anima Christi conversabatur, secundum illud Phil. III, 20: nostra conversatio in caelis;
Matth. VI, 21: ubi est thesaurus tuus, ibi est et cor tuum. Et e converso isti qui Deorsum sunt, originem infimam
habent, et de hoc mundo, quia habent affectum circa terrena; I ad Cor. XV, 47: primus homo de terra terrenus.
Consequenter cum dicit dixi ergo vobis, quia moriemini in peccatis vestris, concludit propositum, et primo
manifestat ea quae dixit de eorum defectu; secundo ostendit eis remedium, ibi si enim non credideritis etc..
Sciendum autem circa primum, quod unumquodque in suo progressu sequitur conditionem suae originis; unde ea
quae habent originem infimam, si sibi relinquantur, naturaliter Deorsum tendunt. Et nihil naturaliter tendit
sursum nisi quod superiorem originem habet; Sup. III, 13: nemo ascendit in caelum nisi de caelo descendit.
Dicit ergo Dominus: haec est causa quare non potestis venire quo ego vado, quia cum sitis de Deorsum, quantum
in vobis est, non potestis nisi cadere; et ideo quod dixi, quia moriemini in peccatis vestris, verum est, nisi mihi
adhaereatis.
Et ideo ut non totaliter excludat spem salutis, ponit remedium, dicens si enim non credideritis quia ego sum,
moriemini in peccato vestro; quasi dicat: nati estis in originali peccato, a quo non potestis absolvi nisi per fidem
meam, quia si non credideritis quia ego sum, moriemini in peccato vestro.
Et dicit ego sum, non autem quid sim, ut rememoret quod dictum est Moysi, Ex. III, V. 14: ego sum qui sum:
nam ipsum esse est proprium Dei.
In qualibet enim alia natura a divina differt esse et quod est, cum quaelibet natura creata participet suum esse ab
eo quod est ens per essentiam, scilicet ipso Deo, qui est ipsum suum esse, ita quod suum esse sit sua essentia.
Unde ipse solus denominatur ab eo. Et ideo dicit nisi credideritis quia ego sum, idest quia sum vere Deus, qui
habet esse per essentiam, moriemini in peccato vestro.
Dicit enim quia ego sum, ut ostendat suam aeternitatem. In omnibus enim quae incipiunt est mutabilitas
quaedam, et aliqua potentia ad non esse, unde est invenire in eis quoddam praeteritum et futurum: et ideo non est
ibi verum esse per se. Sed in Deo nulla est potentia ad non esse, nec esse incepit; et ideo est ipsum esse, quod
proprie per tempus praesens designatur.
Consequenter cum dicit dicebant ergo ei: tu quis es? ponit rationes inducentes ad fidem, et primo ponitur
Iudaeorum interrogatio; secundo Christi responsio, ibi dixit eis Jesus: principium, qui et loquor vobis; tertio
intellectus eorum excaecatio, ibi et non cognoverunt etc..
Quia enim Dominus dixerat nisi credideritis quia ego sum, restabat adhuc quaerere quis esset; et ideo dicebant ei
tu quis es? quasi dicant: unde es, ut tibi credere debeamus? et ideo consequenter cum dicit principium, qui et
loquor vobis, respondet, inducens eos ad credendum, et primo ex suae naturae sublimitate; secundo ex iudiciaria
sua potestate, ibi multa habeo de vobis loqui et iudicare; tertio ex paterna veritate, ibi sed qui misit me, verax est.

179

