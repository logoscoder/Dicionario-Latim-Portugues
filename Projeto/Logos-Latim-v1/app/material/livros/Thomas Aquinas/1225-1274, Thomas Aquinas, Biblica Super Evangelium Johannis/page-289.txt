sancti. Nullus enim potest Deum diligere nisi habeat spiritum sanctum; non enim nos praevenimus gratiam Dei,
sed ipsa praevenit nos. Ipse enim prior dilexit nos, ut dicitur I Io. IV, 10. Et ideo dicendum, quod apostoli primo
quidem receperunt spiritum sanctum, ut diligerent Deum, et obedirent mandatis eius; sed necesse erat ad hoc ut
ampliori plenitudine spiritum sanctum reciperent, quod bene uterentur, diligendo et obediendo, dono spiritus
sancti prius accepto. Et secundum hoc est sensus si diligitis me, per spiritum sanctum, quem habetis, et obeditis
mandatis meis, recipietis spiritum sanctum, quem habebitis in ampliori plenitudine.
Alia praeparatio necessaria erat ex parte Christi; et quantum ad hoc dicit ego rogabo patrem etc.. Ubi sciendum
est, quod Dominus noster Jesus Christus, inquantum homo, mediator est Dei et hominum, ut dicitur I Tim. II, 5.
Unde inquantum est homo, accedens ad Deum, impetrat nobis dona caelestia, et veniens ad nos elevat nos, et
reducit ad Deum. Quia ergo iam ad nos venerat, et dando nobis mandata Dei reduxit credentes ad ipsum, restabat
ut rediret ad patrem, et impetraret dona spiritualia; Hebr. VII, 25: accedens per semetipsum ad Deum salvare in
perpetuum potest.
Et hoc facit rogando patrem. Et hoc est quod dicit ego rogabo patrem etc.; Eph. IV, V. 8: ascendens in altum,
captivam duxit captivitatem; dedit dona hominibus.
Sed attende, quod idem est qui rogat ut detur, et qui dat Paraclitum. Rogat inquantum homo, dat inquantum
Deus. Dicit autem et rogabo, ut eorum repellat tristitiam de suo recessu, quoniam ipse recessus est ratio ut
acciperent spiritum sanctum.
Hic ponitur spiritus sancti promissio.
Sed attende, quod hoc nomen Paraclitus est Graecum, et significat consolatorem; et ideo dixit alium Paraclitum
dabit vobis, scilicet pater, non tamen sine filio, idest spiritum sanctum, qui est consolator, cum sit spiritus
amoris; amor autem facit spiritualem consolationem et gaudium; Gal. V, V. 22: fructus spiritus est caritas,
gaudium etc.. Ipse est interpellator etc., Rom. VIII, 26: nam quid oremus sicut oportet, nescimus; sed ipse
spiritus postulat pro nobis gemitibus inenarrabilibus.
Hoc autem quod dixit alium, designat distinctionem personalem in divinis contra Sabellium.
Sed obiicitur: quia hoc quod dicitur Paraclitus, importat actionem spiritus sancti: ergo in hoc quod dixit alium
Paraclitum, videtur designare alietatem naturae: nam alietas operationis designat alietatem naturae: est ergo
spiritus sanctus alterius naturae a filio.
Responsio. Dicendum quod spiritus sanctus est consolator et advocatus, et filius similiter.
Quod enim filius sit advocatus, dicitur I Io. II, 1: advocatum habemus apud patrem Jesum Christum. Quod
consolator, Is. Lxi, 1: spiritus Domini... Misit me ut ponerem consolationem lugentibus sion. Tamen alia et alia
ratione est consolator et advocatus, filius et spiritus sanctus, si accipiamus per appropriationem personarum: nam
Christus dicitur advocatus inquantum secundum quod homo interpellat pro nobis ad patrem; spiritus autem
sanctus inquantum nos postulare facit. Item spiritus sanctus dicitur consolator inquantum est amor formaliter;
filius vero inquantum est verbum. Et hoc dupliciter: quia per doctrinam, et inquantum ipse filius dat spiritum
sanctum, et incendit amorem in cordibus nostris. Sic ergo ly alium non designat alietatem naturae in filio et
spiritu sancto; sed designat alium modum, quo uterque est consolator et advocatus.
Hic ponitur promissio, et primo quantum ad ipsam dationem; secundo quantum ad ipsum donum; tertio quantum
ad recipientes donum.
Sed donatio est vera, quia perpetua; unde dicit ut maneat vobiscum in aeternum spiritum veritatis. Alicui enim
datur aliquid ad tempus tantum, et haec non est vera donatio; sed tunc est vera quando datur ad semper
habendum; et ideo spiritus sanctus vere datur, quia ut maneat cum eis in aeternum: hic quidem illustrans et
docens et suggerens, post ad videndam speciem introducens; I Reg. XVI, 13: directus est spiritus Domini in
David a die illa et Deinceps.
Iudas autem licet acceperit eum, non tamen semper cum ipso mansit: quia non accepit ut maneret cum ipso in
aeternum, sed tantum secundum praesentem iustitiam.
Secundum chrysostomum autem dici potest, quod Dominus haec dicit ad excludendum carnalem quamdam
suspicionem discipulorum.
Possent enim suspicari quod ille Paraclitus eis datus, postmodum per passionem ab eis recederet, sicut ipse; et
hoc excludit dicens ut maneat vobiscum in aeternum; quasi dicat: non patietur mortem ut ego, nec a vobis
recedet.
Sed contra. Supra I, 33, hoc dictum est Ioanni baptistae: super quem videris spiritum descendere et manere, hic
est qui baptizat. Ex quo videtur proprium Christi ut spiritus sanctus semper maneat cum ipso; quod non est
verum, si cum discipulis manet in aeternum.
Responsio. Secundum chrysostomum dicendum, quod spiritus sanctus dicitur in nobis manere per dona sua.
Donorum autem spiritus sancti quaedam sunt necessaria ad salutem: et haec sunt communia omnibus sanctis, et
semper in nobis manent, ut est caritas, quae numquam excidit, ut dicitur I Cor. XIII, 8, quia etiam in futuro erit.
Quaedam autem non sunt de necessitate salutis, sed dantur fidelibus ad manifestationem spiritus; I Cor. XII, 7:
unicuique datur manifestatio spiritus ad utilitatem. Sic ergo quantum ad prima dona. Spiritus sanctus manet cum
discipulis et sanctis in aeternum; sed quantum ad secunda dona, sic est proprium Christo ut maneat cum eo

289

