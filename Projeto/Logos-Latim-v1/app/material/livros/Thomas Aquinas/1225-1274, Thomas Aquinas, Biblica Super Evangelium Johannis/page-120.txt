Nam prima vita debet esse per se vita, non participata. Nulla autem vita potest esse talis nisi sola vita
intellectualis, aliae autem tres communes sunt corporali et spirituali creaturae; corpus autem quod vivit, non est
ipsa vita; sed vitam participans: et ideo vita intellectualis est prima vita, quae est vita spiritualis, quae immediate
percipitur a primo vitae principio, unde dicitur vita sapientiae.
Et propter hoc in Scripturis vita attribuitur sapientiae. Prov. VIII, 35: qui me invenerit, inveniet vitam, et hauriet
salutem a Domino.
Sic ergo vitam a Christo, qui est Dei sapientia, participamus, inquantum anima nostra ab ipso sapientiam
percipit.
Haec autem vita intellectualis perficitur in vera cognitione divinae sapientiae, quae est vita aeterna. Infra XVII,
3: haec est vita aeterna, ut cognoscant te solum verum Deum, et quem misisti Jesum Christum. Sed ad nullam
sapientiam potest homo pervenire nisi per fidem: unde in scientiis nullus ad sapientiam pervenit, nisi prius fidem
adhibeat dictis a magistro. Si ergo nos volumus ad illam vitam sapientiae pervenire, oportet nos per fidem
credere ea quae ab illa nobis proponuntur.
Ad Hebr. XI, 6: oportet accedentem ad Deum credere quia est, et inquirentibus se remunerator sit. Is. XXVIII,
16, secundum aliam litteram: nisi credideritis, non intelligetis.
Et ideo Dominus congrue modum perveniendi ad vitam ostendit esse per fidem, dicens qui verbum meum audit,
et credit ei qui misit me, habet vitam aeternam. Et primo ponit meritum fidei; secundo subdit praemium eius, ibi
habet vitam aeternam.
Circa meritum fidei primo ponit illud per quod fides introducitur; secundo illud cui fides innititur.
Introducitur quidem fides per verbum hominis; Rom. X, 17: fides ex auditu, auditus autem per verbum Christi.
Innititur autem fides non verbo hominis sed ipsi Deo; gen. c. XV, 6: credidit Abraham Deo, et reputatum est ei
ad iustitiam; Eccli. II, 8: qui timetis Deum, credite illi. Sic nos introducit per verbum hominis ad credendum, non
ipsi homini qui loquitur, sed Deo cuius verba loquitur; I Thess. II, 13: cum accepissetis a nobis verbum auditus
Dei, accepistis illud non sicut verbum hominum, sed, sicut vere est, verbum Dei. Et haec duo Dominus ponit.
Primo illud per quod fides introducitur; unde dicit qui verbum meum audit, quod introducit ad fidem. Secundo
illud cui innititur, cum dicit et credit ei qui misit me, non mihi, sed illi in cuius virtute loquor.
Quae quidem verba possunt competere Christo secundum quod homo inquantum per verbum eius humanum
homines conversi sunt ad fidem; et secundum quod Deus, inquantum Christus est verbum Dei. Cum enim
Christus sit verbum Dei, manifestum est quod audientes Christum audiebant verbum Dei et per consequens
credebant Deo. Et hoc est quod dicit: qui audit verbum meum, idest me verbum Dei, et credit ei, idest patri cuius
sum verbum.
Praemium autem fidei ponit cum subdit habet vitam aeternam. Et ponit tria quae nos habebimus in gloria, sed
ordine retrogrado.
Primo enim consequemur resurrectionem ex mortuis; secundo liberationem a futuro iudicio; tertio vitam
aeternam: quia, ut dicitur Matth. XXV, 46 post iudicium ibunt iusti in vitam aeternam. Et haec tria ponit ad fidei
praemium pertinere: et primo tertium tamquam magis desideratum.
Unde dicit qui credit, scilicet per fidem, habet vitam aeternam, quae consistit in plena Dei visione. Et dignum est
ut qui credit propter Deum his quae non videt, perducatur ad plenam eorum visionem; infra c. XX, 31: haec
scripta sunt ut credatis... Et ut credentes vitam habeatis in nomine eius.
Secundo ponit secundum, cum dicit et in iudicium non veniet.
Sed contra hoc est quod apostolus dicit II Cor. V, 10: omnes nos astare oportet ante tribunal Christi, etiam ipsos
apostolos: ergo qui credit, in iudicium veniet.
Sed dicendum, quod duplex est iudicium.
Scilicet condemnationis, et in isto non venient qui fide formata in Deum credunt: de quo dicebat Ps. Cxlii, 2: non
intres in iudicium cum servo tuo, quia non iustificabitur in conspectu tuo omnis vivens; supra III, 18: qui credit
non iudicatur. Est etiam iudicium discretionis vel discussionis, et ad istud oportet nos omnes ante tribunal Christi
exhibere, ut dicit apostolus; et de isto dicitur in Ps. XLII: iudica me, Deus, et discerne causam meam.
Tertio ponit praemium, cum dicit sed transit a morte in vitam, vel transiet, secundum aliam litteram. Quod
quidem potest exponi dupliciter. Primo ut referatur ad resurrectionem animae et sic planus est sensus quasi dicat:
non solum per fidem adipiscitur vitam aeternam et liberatur a iudicio, sed etiam remissionem peccatorum
consequitur.
Unde dicit sed transit de infidelitate ad fidem, de iniustitia ad iustitiam; I Io. III, 14: nos scimus quoniam translati
sumus de morte ad vitam.
Secundo ut referatur ad resurrectionem corporum; et tunc est expositivum huius quod dicit habet vitam aeternam.
Posset enim ex hoc aliquis credere quod qui credit in Deum, numquam moreretur, sed viveret in aeternum; quod
esse non potest, quia omnes homines solvere oportet debitum primae praevaricationis, secundum illud Ps.
Lxxxviii, 49: quis est homo qui vivet, et non videbit mortem? et ideo non est intelligendum, eum qui credit sic
habere vitam aeternam, quasi numquam moriturus; sed quia de hac vita transiet per mortem in vitam, idest per
mortem corporis reparabitur in vitam aeternam. Vel transiet quantum ad causam: quia quando homo credit, iam

120

