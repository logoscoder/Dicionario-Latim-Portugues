Vel inquantum seorsum ducit a veritate; et hoc modo non competit Christo, quia ipse est veritas etc., infra XIV,
6. Vel a falsitate; et hoc modo Christus seductor dicitur; Ier. XX, 7: seduxisti me, Domine>, et seductus sum:
fortior me fuisti, et invaluisti.
Et utinam sic omnes seductores vocemur et simus, ut dicit Augustinus. Magis autem seductor dicitur qui a
veritate seducit et decipit: quia ille dicitur seorsum duci, qui trahitur a via communi. Veritas autem communis via
est; haeresis vero et via malorum, diverticula quaedam sunt.
Praevalet autem opinio malorum, scilicet principum sacerdotum, unde sequitur nemo tamen palam loquebatur. Et
hoc, quia turbae comprimebantur propter metum principum sacerdotum; quia, ut dicitur infra IX, V. 22, si quis
confiteretur ipsum esse Christum, extra synagogam fiebat.
Ex quo patet eorum qui principabantur malitia, qua Christo insidiabantur, et eorum qui subiiciebantur, scilicet
plebis, quia non habebant libertatem dicendi quod sentiunt.
Consequenter cum dicit iam autem die festo mediante, ascendit Jesus in templum, ponitur secunda occasio
manifestandi doctrinam, quae sumitur ex admiratione turbarum: et primo ponitur admirationis materia; secundo
ipsa admiratio; et tertio admirationis ratio.
Materia quidem admirationis est doctrina Christi; unde et circa hanc ponitur et tempus et locus.
Tempus, cum dicit iam autem die festo mediante; idest cum illius festi tot dies remansissent quot effluxerant,
unde cum septem diebus ageretur festum, dicitur hoc fuisse quarto die. Et quidem in hoc quod se occultavit,
humanitatis Christi est indicium, et nostrae virtutis documentum, ut dictum est; hoc autem quod se propalavit,
nec eum tenere potuerunt, divinitatis est ostensivum. Ideo autem in medio festivitatis tempore ascendit, quia in
principio festi omnes magis attenti sunt his quae festi sunt. Boni quidem ad cultum Dei, alii vero ad vanitates et
lucra.
Sed circa medium temporis, his quae festi sunt expeditis, magis parati sunt ad doctrinam.
Ut ergo eos attentiores et paratiores ad doctrinam inveniret, non in primis diebus ascendit. Similiter etiam quia
hoc congruit ordini doctrinae Christi: quia non in fine mundi, nec in principio, sed in medio tempore venit
instruere homines de regno Dei, secundum illud Habac. III, 2: in medio annorum notum facies.
Locus autem doctrinae ostenditur cum dicit in templum, ubi docebat propter duo; scilicet ut ostenderet se docere
veritatem quam calumniari non poterant, et quae erat omnibus necessaria: infra XVIII, 20: ego in occulto locutus
sum nihil; secundo vero quia templum, cum sit locus sacer, conveniens est doctrinae Christi sanctissimae. Is. II,
3: venite, ascendamus ad montem Domini, et ad domum Dei Iacob; et docebit nos vias suas, et ambulabimus in
semitis eius.
Quid autem doceret Christus, praetermittit evangelista; quia, ut dictum est, non omnia facta et verba Domini
exprimunt evangelistae, sed ea quae commotionem et contradictionem in populo faciebant. Et ideo hic
mentionem facit de commotione populi ex ipsa doctrina: quia scilicet qui ante dixerant seducit turbas, postea ex
ipsa doctrina admiratione moventur.
Et ideo consequenter cum dicit et mirabantur Iudaei, ponitur ipsorum admiratio.
Nec mirum, quia hoc dicitur in ps.
Cxviii, 129: mirabilia testimonia tua. Verba enim Christi verba sunt sapientiae divinae.
Ratio autem admirationis subditur cum dicit quomodo hic litteras scit cum non didicerit? sciebant enim Jesum
filium esse pauperis mulieris; et putabatur filius fabri, qui de labore suo vivens, non insisteret studio litterarum,
sed potius operi manuali; secundum illud ps.
Lxxxvii, 16: pauper sum ego, et in laboribus a iuventute mea. Et ideo cum audiunt eum docere et disputare,
mirantur dicentes quomodo hic litteras scit, cum non didicerit? simile habetur Matth. XIII, 54: unde huic
sapientia et virtutes? nonne hic est filius fabri? posito loco et occasionibus manifestandi doctrinae spiritualis
originem, hic consequenter ipsius doctrinae originem manifestat, et primo ostendit originem spiritualis doctrinae
esse a Deo; secundo invitat ad susceptionem eius, ibi in novissimo magnae festivitatis die stabat Jesus et
clamabat.
Circa primum duo facit.
Primo ostendit originem doctrinae; secundo originem docentis, ibi dicebant ergo quidam ex ierosolymis etc..
Circa primum duo facit.
Primo ostendit originem doctrinae; secundo excludit obiectionem, ibi nonne Moyses dedit vobis legem? circa
primum duo facit.
Primo ostendit originem doctrinae; secundo probat, ibi si quis voluerit voluntatem eius facere, cognoscet de
doctrina.
Dicit ergo respondit eis Jesus et dixit, quasi dicat: vos admiramini unde habeam scientiam; sed ego dico, quod
mea doctrina non est mea.
Si dixisset doctrina quam ego dico, non est mea nulla esset quaestio; sed quod dicit mea non est mea, videtur
contradictionem implicare.
Sed hoc solvitur, quia hoc dici potest multipliciter.
Unde sua doctrina aliquo modo potest dici sua, et aliquo modo non sua. Si enim intelligatur de Christo filio Dei,
sic cum doctrina uniuscuiusque nihil aliud sit quam verbum eius, filius autem Dei sit verbum eius: sequitur ergo
159

