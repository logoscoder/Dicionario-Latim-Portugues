Sed circa hoc dubitatur de tribus.
Primo de hoc quod dicit diabolum principem huius mundi; ex quo Manichaei dicunt eum creatorem et Dominum
omnium visibilium.
Ad hoc dicendum, quod diabolus dicitur princeps mundi huius, non naturali Dominio, sed usurpatione,
inquantum homines mundani, contempto vero Domino, se sibi subdiderunt; II Cor. IV, 4: Deus huius saeculi
excaecavit mentes infidelium. Est ergo princeps mundi huius, inquantum in mundanis hominibus principatur, ut
Augustinus dicit, qui toto orbe terrarum diffusi sunt. Nam nomen mundi quandoque accipitur in malam partem
pro hominibus mundum amantibus, supra I, V. 10: mundus eum non cognovit; quandoque autem in bonam pro
bonis hominibus sic in mundo viventibus, ut tamen eorum conversatio sit in caelis; II Cor. V, 19: Deus erat in
Christo mundum reconcilians sibi.
Secundo dubitatur de hoc quod dicit eiicietur foras. Nam si eiectus esset foras, non ita tentaret nunc sicut ante
tentabat, cum tamen tentare non desierit: non ergo eiectus est.
Ad quod dicendum est, secundum Augustinum, quod licet diabolus tentet homines qui desierunt esse de mundo,
non tamen eo modo tentat quo prius. Quia tunc tentabat et regnabat ab interiori, sed postmodum ab exteriori
tantum. Nam quamdiu homines sunt in peccato, tunc regnat ab interiori, et tentat; Rom. VI, 12: non regnet
peccatum in vestro mortali corpore, ut obediatis concupiscentiis eius. Sic ergo eiectus est foras, quia effectus
peccati in homine non est ab interiori, sed ab exteriori.
Tertio quaeritur de hoc quod dicit nunc princeps huius mundi eiicietur foras: ex quo videtur sequi quod ante
passionem Christi non erat eiectus foras, et per consequens, cum tunc eiiciatur foras quando homines liberantur a
peccatis, quod Abraham, Isaac, et alii veteris testamenti non fuerunt liberati a peccato.
Ad quod dicendum est, secundum Augustinum, quod ante passionem Christi eiectus erat a singularibus personis,
sed non a mundo, sicut post. Nam illud quod tunc in paucissimis hominibus factum est, nunc in multis
magnisque populis Iudaeorum et gentium ad Christum conversis, virtute passionis Christi factum esse
dignoscitur.
Vel dicendum quod diabolus eiicitur per hoc quod homines liberantur a peccato; sed ante passionem Christi,
omnes iusti liberati erant a peccato, sed non totaliter, quia adhuc detinebantur ne introducerentur in regnum: et
quantum ad hoc in eis aliquid iuris habebat, quod tamen per passionem Christi totaliter sublatum est, quando
flammeus gladius amotus est, quando dictum est homini: hodie mecum eris in Paradiso.
Modus autem passionis est per exaltationem, unde dicit et ego, si exaltatur fuero a terra, omnia traham ad
meipsum.
Circa quod sciendum, quod chrysostomus utitur tali exemplo: quod si aliquis tyrannus, qui consuevisset aliquos
subditos opprimere, ferire, et in vincula mittere, Deinde ex eadem dementia etiam eum qui in nullo sibi subditur
eodem modo afficiat, ut in eumdem carcerem ducat, merito hoc etiam aliorum qui subiiciebantur Dominio
privari debet: ita et Christus contra diabolum fecit. Diabolus enim propter peccatum primi parentis, aliquod ius
habebat in hominibus, unde poterat aliquo modo iuste in eos saevire. Quia vero etiam in Christo, in quo nullum
ius habebat, similia tentare ausus est, dum eum tentator invasit in quem non habebat quidquam, ut dicitur infra
XIII, ideo dignum fuit ut etiam Dominio privaretur per mortem Christi.
Et hoc est quod dicit si exaltatus fuero a terra, omnia traham ad meipsum. Ubi primo praemittit modum mortis;
secundo evangelista exponit quod dicit, ibi hoc autem dicebat significans qua morte esset moriturus.
Modus autem mortis est per exaltationem in ligno crucis. Expositio autem est quod in hoc signavit qua morte
esset moriturus.
Sciendum est autem, quod duplici de causa Dominus voluit mori morte crucis. Una quidem propter mortis
turpitudinem; Sap. II, 20: morte turpissima condemnemus eum. Unde et Augustinus dicit: ideo hoc modo
Dominus mori voluit, ut hominem neque ipsa mortis turpitudo a perfectione iustitiae repellat.
Secundo, quia sic mors est per modum exaltationis: unde et Dominus dicit si exaltatus fuero. Quod quidem
genus mortis conveniebat fructui, causae et figurae passionis.
Fructui quidem, quia per passionem erat exaltandus. Phil. II, 8: factus est obediens usque ad mortem, mortem
autem crucis: propter quod Deus exaltavit illum, et donavit illi nomen quod est super omne nomen. Et ideo Ps.
XX, 14, dicebat: exaltare, Domine>, in virtute tua.
Causae vero passionis conveniebat dupliciter: quia et ex parte Daemonis, et ex parte hominum. Ex parte quidem
hominum, quia pro ipsorum salute moriebatur; ipsi autem perierant, quia Deiecti et demersi erant ad terrena; Ps.
XVI, 11: statuerunt oculos suos declinare in terram. Voluit ergo mori exaltatus, ut corda nostra ad caelestia
elevaret.
Sic enim ipse est via nostra in caelum. Ex parte vero Daemonum, ut scilicet eos qui in aere principatum et
potestatem exercebant, ipse elevatus in aere conculcet.
Figurae vero conveniebat, quia Dominus fieri praecepit serpentem aeneum in deserto, ut habetur Num. XXI, 9.
Supra III, 14: sicut Moyses exaltavit serpentem in deserto, ita exaltari oportet filium hominis etc.. Sic ergo
exaltatus omnia traham, per caritatem, ad meipsum: Ier. XXXI, 3: in caritate perpetua dilexi te, ideo attraxi te,
miserans. In hoc etiam maxime apparet caritas Dei ad hominem, inquantum pro ipsis mori dignatus est; Rom. V,
8: commendat Deus suam caritatem in nobis, quoniam cum adhuc peccatores essemus secundum tempus,
251

