didicit, ut sibi necessarium acquireret victum: quanto magis Petrus de arte sua licita potuit hoc facere? sed dicit,
quod hoc est faciendum quando non habet aliunde. Sed constat quod semper habet et habuit, quia Dominus
promisit dicens Matth. VI, 33: quaerite primum regnum Dei, et haec omnia adiicientur vobis, scilicet necessaria.
Ad quod dicendum est, quod verum est quod adiiciuntur, sed nobis cooperantibus: et ideo Dominus Petro
cooperante hoc implevit.
Nam quis alius pisces qui caperentur apposuit nisi ipse Dominus? sed notandum, secundum Gregorium, quod
duplex est officium. Unum quod occupat mentem et impedit spiritualia; et ad tale officium non est redeundum,
nec eo procurandum victum; sicut est vectigal et huiusmodi.
Unde matthaeum non legimus rediisse ad telonium. Est autem et aliud quod sine peccato et mentis occupatione
exerceri potest, sicut est officium piscationis huiusmodi; et ideo hoc negotium post conversionem repetere, culpa
non fuit.
Assensus autem aliorum ponitur cum dicit venimus et nos tecum: in quo datur exemplum praedicatoribus et
praelatis cohortandi se mutuo ad conversionem prov. c. XVIII, 19: frater qui iuvatur a fratre, quasi civitas firma;
Eccli. L, 13: circa illum corona fratrum quasi plantatio cedri in monte Libano.
Executio vero officii ponitur cum dicit exierunt et ascenderunt in navim, et illa nocte nihil prendiderunt. Et tangit
tria quae debent facere praedicatores. Primo quidem exire a peccatorum conversatione: II Cor. VI, 17: exite de
medio eorum, scilicet chaldaeorum, et separamini, dicit Dominus, et immundum ne tetigeritis, et ego recipiam
vos. A carnalium affectione; Gen. XII, V. 1: egredere de terra tua et de cognatione tua et de domo patris tui. Et a
quietis contemplatione; Cant. VII, 11: egrediamur in agrum, commoremur in vineis: mane surgamus ad vineas
etc..
Secundo debent ascendere in navem, idest proficere in caritate unitatis ecclesiae, quae dicitur navis. I Petr. III,
20: in diebus Noe cum fabricaretur arca, in qua pauci, idest octo animae salvae factae sunt per aquam.
Item in navi crucis, assumendo carnis mortificationem.
Gal. Ult., 14: mihi absit gloriari nisi in cruce Domini nostri Jesu Christi, per quem mihi mundus crucifixus est, et
ego mundo; Sap. XIV, 7: benedictum lignum per quod fit iustitia.
Tertio totalis de adiutorio Christi fiducia; unde tota nocte illa nihil prendiderunt, quia quamdiu deest auxilium
divinum et interior praedicator, frustra laborat lingua praedicatoris; sed tunc capiunt quando venit lux corda
illuminans. Ps. XLII, 3: emitte lucem tuam et veritatem tuam. Unde hoc modo nox dicitur carentia divini auxilii.
Io. IX, 4: venit nox quando nemo potest operari. Vel in nocte idest in veteri testamento, nihil prendiderunt, quia
non potuerunt gentes ad fidem adducere. Rom. XIII, 12: nox praecessit. Secundum autem Augustinum, de nocte
piscabantur, quia adhuc timidi erant.
Modus autem apparitionis et ordo ponitur cum dicit mane autem iam facto, stetit Jesus in littore, et primo exhibet
corporalem inspectionem; secundo sui cognitionem, ibi pueri, numquid pulmentarium habetis? tertio familiarem
comestionem; ibi dixit eis Jesus: afferte de piscibus quos prendidistis nunc.
Dicit ergo mane autem iam facto. Mystice autem per mane intelligitur gloria resurrectionis. Ps. XXIX, 6: ad
vesperum demorabitur fletus et ad matutinum laetitia.
Item status vitae aeternae. Ps. V, 5: mane astabo tibi, et videbo.
Sed cum ante passionem in simili miraculo non steterit in littore sed in navi; quare post passionem in littore stat?
cuius ratio est, quia mare commotionem praesentis saeculi significat, littus autem est terminus maris. Ier. V, 22:
posuit arenam terminum mari, praeceptum sempiternum, quod non praeteribit. Christus autem ante passionem in
mari stetit, quia corpus mortale habebat; sed post resurrectionem iam corruptionem carnis excesserat, ideo in
littore stetit.
Ex ignorantia discipulorum est, quia non cognoverunt eum quia Jesus est.
Per quod datur intelligi, quod in mari huius fluctuationis non possumus Christi secreta cognoscere.
Is. Lxiv, 4: oculus non vidit, Deus, absque te quae praeparasti expectantibus te.
Consequenter cum dicit dixit ergo eis Jesus etc., inducit eos ad cognitionem suam, et primo ponitur reductio ad
sui cognitionem; secundo ordo, ibi dixit ergo discipulus ille quem diligebat Jesus etc..
Circa primum tria facit. Primo ponitur Domini inquisitio de pulmento, dicentis pueri, numquid pulmentarium
habetis? credebant enim discipuli quod non esset Christus, sed aliquis piscium emptor; et ideo loquitur eis ut
emptor. Mystice autem a nobis pulmentum petit unde reficiatur: quod est obedientia mandatorum Dei. Supra IV,
34: meus cibus est ut faciam voluntatem eius qui misit me, ut perficiam opus eius. Responderunt ei, scilicet
discipuli, non, scilicet a nobis ipsis. Rom. VII, 18: nam velle adiacet mihi, perficere autem bonum non invenio.
Secundo, mandatum mittite in dexteram navigii rete.
Sed Lc. V, 4 simile habetur factum: non tamen praecepit eis ut mitterent ad dexteram, sicut hic. Cuius ratio est,
quia per hanc significatur piscatio, per quam praedestinati trahuntur ad vitam aeternam, ad quam non
introducuntur nisi filii dexterae. Prov. IV, 27: vias quae a dextris sunt novit Dominus; perversae autem sunt quae
a sinistris sunt; ps.
Cxvii, 16: dextera Domini fecit virtutem. In alia autem piscatione significabatur vocatio ad praesentem
ecclesiam; et ideo indifferenter ex omni parte mittitur rete quia capiuntur et trahuntur ad ipsum de singulis. Lc.
XIV, 21: exi cito in plateas et vicos.
377

