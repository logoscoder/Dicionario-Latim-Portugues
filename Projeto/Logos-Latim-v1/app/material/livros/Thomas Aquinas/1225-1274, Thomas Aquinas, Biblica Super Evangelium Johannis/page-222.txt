infirmus sum. Lazarus enim interpretatur auxiliatus a Domino, unde eum significat qui spem habet divini auxilii;
ps.
Cxx, 2: auxilium meum a Domino.
Locus infirmi erat bethania; unde dicit a bethania de castello mariae et marthae: quae quidem bethania villa
quaedam erat prope ierusalem, ubi Dominus consueverat frequenter hospitari, ut frequenter supra dictum est. Et
interpretatur domus obedientiae. Per quod datur intelligi, quod si infirmus sit Deo obediens, potest ab eo de facili
curari; sicut infirmus obediens medico, facilius ab eo beneficium consequitur sanitatis; IV Reg. V, 13, dixerunt
servi Naaman ad eum: pater, etsi rem grandem dixisset tibi propheta, facere debuisses.
Ista bethania castellum erat mariae et marthae sororum Lazari: per quas duplex vita signatur, activa scilicet et
contemplativa, ut sic per hoc detur intelligi quod per obedientiam homo perfectus redditur in vita activa et
contemplativa.
Persona coniuncta erat maria; unde dicit maria autem erat quae unxit Dominum unguento. Quia enim mentionem
fecerat de maria et plures mulieres huius nominis erant, ideo ne erremus ex nomine, notificat eam ex notissima
actione, dicens quae unxit Dominum unguento, et extersit pedes eius capillis suis.
De hac autem maria diversitas quaedam est inter sanctos. Quidam enim dicunt, ut Hieronymus et Origenes, quod
haec maria soror Lazari non est eadem cum illa quae peccatrix erat, de qua dicitur Lc. VII, 37, quod attulit
alabastrum unguenti, et stans retro secus pedes eius, lacrymis coepit rigare pedes eius, et capillis capitis sui
tergebat.
Unde, sicut dicit chrysostomus, haec non fuit illa meretrix quae in Luca legitur. Haec enim honesta fuit et
studiosa circa susceptionem Christi: nam peccatricis illius nomen tacetur. Potuit autem maria ista erga Christum
tempore suae passionis ex devotione et speciali dilectione simile opus fecisse, quod fecit ei peccatrix illa diligens
et compuncta: quod quidem factum hic ab evangelista propter mariae nominis magnitudinem per anticipationem
recitatur.
Quidam alii, sicut Augustinus et Gregorius, dicunt quod haec eadem maria de qua hic agitur, est illa peccatrix de
qua agitur Lc. VII. Et argumentum huius ex hoc verbo Augustinus assumit. Nam hic evangelista dicit antequam
maria ungeret Dominum unguento, quia illud fuit imminente passione; infra XII, 3, ubi dicitur: maria ergo
sumpsit libram unguenti nardi pistici pretiosi, et unxit pedes Iesu. Unde dicit quod hoc quod hic dicit evangelista
de ea factum, recitatur Lc. VII. Ambrosius autem utramque partem tenet. Secundum ergo opinionem Augustini
manifestum est quod peccatrix illa de qua dicitur in Luca, est maria ista. Cuius frater Lazarus infirmabatur, idest,
miserandum corpus eius fornaceis febribus alendum edax incendium assumebat.
Hic ponitur infirmitatis denuntiatio a sororibus Lazari, quae languenti aderant, et casu dolentes iuvenis
aegrotantis, miserunt ad eum, scilicet Jesum, dicentes: Domine>, ecce quem amas infirmatur. In qua quidem
denuntiatione tria consideranda occurrunt.
Unum est, quod amici Dei quandoque corporaliter affliguntur: unde non est signum quod aliquis non sit amicus
Dei, si aliquando corporaliter affligatur, sicut eliphaz contra iob falso arguit, iob IV, 7: recordare, obsecro, quis
unquam innocens periit, aut quando recti deleti sunt? et ideo dicunt Domine>, ecce quem amas infirmatur; prov.
c. III, 12: quem diligit Dominus corripit, et quasi pater in filio complacet sibi.
Secundum est quod non dicunt Domine> veni, sana eum sed tantum infirmitatem exponentes, dicunt infirmatur.
In quo signatur quod sufficit amico tantum necessitatem exponere, absque alicuius petitionis additamento.
Nam amicus cum velit bonum amici sicut bonum suum, sicut sollicitus est ad repellendum malum suum, ita et ad
repellendum malum amici sui. Et hoc maxime verum est de eo qui verissime diligit; Ps. Cxliv, V. 20: custodit
Dominus diligentes se.
Tertium est quod istae duae sorores desiderantes curationem fratris languidi, non venerunt personaliter ad
Christum, sicut paralyticus, Lc. V, 18, et centurio, Matth. VIII, V. 5: et hoc propter confidentiam quam habebant
ad Christum ex speciali dilectione et familiaritate quam Christus erga eas ostenderat: et forte a luctu
detinebantur, ut chrysostomus dicit; Eccli. VI, 11: amicus si permanserit fixus, erit tibi coaequalis, et in
domesticis tuis fiducialiter aget.
Hic ponitur praemissorum ratio, et primo ratio ipsius infirmitatis; secundo quare sorores eius non venerunt ad
Christum, secundum Augustinum, ibi diligebat autem Jesus martham, et sororem eius mariam, et Lazarum.
Ratio autem infirmitatis est glorificatio filii Dei; unde dicit dixit eis Jesus: infirmitas haec non est ad mortem, sed
pro gloria Dei.
Ubi sciendum est, quod infirmitatum corporalium quaedam sunt ad mortem, quaedam autem non. Illae autem
sunt ad mortem quae ad aliquod aliud non ordinantur.
Nam omnia mala poenae ex divina providentia infliguntur; Amos III, 6: si est malum in civitate quod Dominus
non faciat.
Mali vero culpae Deus ultor est, non tamen auctor. Omnia autem quae a Deo sunt, ordinata sunt; et ideo omnia
mala poenae ad aliquid ordinantur: quaedam ad mortem, quaedam ad aliquid aliud. Haec autem infirmitas non
est ordinata ad mortem, sed ad gloriam Dei.
Sed numquid non fuit mortuus Lazarus ex hac infirmitate? videtur quod sic.
Alias non foeteret quatriduanus in monumento, nec resuscitatio fuisset miraculosa.
222

