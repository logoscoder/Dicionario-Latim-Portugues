Rationem autem huius assignat cum dicit quia salus ex Iudaeis est; quasi dicat: ideo vera notitia de Deo
habebatur solum a Iudaeis, quia futurum erat quod salus ex Iudaeis proveniret; et sicut principium sanitatis debet
esse sanum, ita principium salutis, quae habetur per Dei veram cognitionem et verum cultum, oportet veram
cognitionem de Deo habere: et ideo, quia ex eis principium salutis et causa, scilicet Christus, provenire debebat,
secundum illud gen. c. XXII, 18: in semine tuo benedicentur omnes gentes, oportet Deum notum esse in Iudaea.
Provenit autem ex Iudaeis salus tripliciter. Primo quantum ad doctrinam veritatis, quia omnes gentes erant in
erroribus; Iudaei autem in veritate permanebant; rom. c. III, 2: quid amplius est Iudaeo? quia tradita sunt eis
eloquia Dei.
Secundo quantum ad spiritualia dicta: nam prophetia, et alia dona spiritus sancti, prius eis data fuerunt, et ex eis
devenerunt ad alios; Rom. XI, 17: tu, scilicet gentiles, cum esses oleaster, insertus es in illis, scilicet Iudaei;
Rom. XV, 27: nam si spiritualium eorum, scilicet Iudaeorum, participes facti sunt gentiles, debent et in
carnalibus ministrare illis.
Tertio quantum ad ipsum salutis auctorem, quia ex eis processit secundum carnem; rom. c. IX, 5: ex quibus
Christus est secundum carnem.
Consequenter cum dicit sed venit hora etc. Comparat aliam adorationem duabus primis: et primo ponit
eminentiam eius ad alias; secundo praeeminentiae convenientiam, ibi nam et pater tales quaerit.
Sed attendendum est circa primum, secundum Origenem, quod supra loquens de tertia adoratione, cum dixit
venit hora quando non in monte hoc neque in ierosolymis adorabitis patrem, non addidit Dominus, et nunc est;
hic vero de ipsa loquens, dicit venit hora, et nunc est: quia tunc locutus est de adoratione in patria, secundum
quam perfectam Dei cognitionem participabimus, quae nondum viventibus in hac carne mortali venit; hic vero
loquitur de ea quae est in vita ista, quae iam venit per Christum.
Et ideo dicit venit hora, et nunc est, quando veri adoratores adorabunt patrem in spiritu et veritate. Quod potest
legi primo quidem, secundum chrysostomum, ut per hoc totum ostendatur eminentia istius adorationis ad
adorationem Iudaeorum, ut sit sensus: sicut adoratio Iudaeorum praeeminet adorationi Samaritanorum, ita
adoratio Christianorum praeeminet ei quae est Iudaeorum; et hoc in duobus. Primo, quia illa est secundum
carnales caeremonias, Hebr. IX, 10: in iustitiis carnis usque ad tempus correctionis impositis, haec vero est
secundum spiritum.
Secundo vero, quia illa est secundum figuras: nam Deo illae victimae, secundum quod sunt res quaedam, non
placebant; unde in Ps. XLIX, 13, dicitur: numquid manducabo carnes taurorum, aut sanguinem hircorum potabo?
et alibi, Ps. L, 18: sacrificium dedissem utique: holocaustis non delectaberis, inquantum scilicet sunt res
quaedam; sed delectabatur in eis inquantum erant figura verae victimae, et veri sacrificii; Hebr. X, 1: umbram
habet lex futurorum bonorum, non rerum ipsam imaginem etc.. Haec autem adoratio est in veritate, quia ipsa
secundum se Deo placet. Supra I, 17: gratia et veritas per Jesum Christum facta est.
Et ideo quantum ad primum dicit, quod veri adoratores adorabunt in spiritu, non in caeremoniis carnalibus;
quantum ad secundum dicit in veritate, non in figura.
Secundo potest legi quod Dominus per haec duo quae dicit, scilicet in spiritu et veritate, vult ostendere
differentiam adorationis, non tantum ad illam Iudaeorum, verum etiam ad eam quae erat Samaritanorum.
Ad illam quidem Iudaeorum, per hoc quod dicitur et veritate: nam illa, ut dictum est, cum errore erat, quia
adorabant quod nesciebant, ista vero est cum vera Dei cognitione.
Tertio modo legitur ut per hoc quod dicit in spiritu et veritate, ostendatur conditio verae adorationis.
Ad hoc enim quod adoratio vera sit, duo requiruntur. Unum quod sit spiritualis: unde dicit in spiritu, idest in
fervore spiritus; I Cor. XIV, 15: orabo spiritu, orabo et mente; Eph. V, 19: psallentes in cordibus vestris Deo.
Aliud, quod sit in veritate. Primo quidem fidei, quia nullus fervor spiritualis desiderii est ad merendum idoneus,
nisi adsit veritas fidei; Iac. I, 6: postulet autem in fide nihil haesitans. Secundo vero in veritate, idest sine fictione
et simulatione: contra quod dicitur Matth. VI, 5: amant in angulis orare, ut videantur ab hominibus. Sic ergo ad
ipsam orationem requiritur fervor caritatis quantum ad primum, et veritas fidei quantum ad secundum, et
rectitudo intentionis quantum ad tertium.
Sed dicit patrem, quia adoratio legis non erat patris, sed Domini. Nos adoramus ut filii per amorem, illi vero
adorabant ut servi per timorem.
Sic ergo hoc quod dicit veri, opponitur contra tria, secundum dictas expositiones.
Primo contra falsum adorationis ritum Samaritanorum; Eph. IV, 25: deponentes mendacium, loquimini
veritatem. Secundo contra vanum et transitorium quod erat in caeremoniis carnalibus; Ps. IV, 3: ut quid diligitis
vanitatem, et quaeritis mendacium? tertio contra figurale; supra I, 17: gratia et veritas per Jesum Christum facta
est.
Consequenter, cum dicit nam et pater tales quaerit, ostendit convenientiam tertiae adorationis ex duobus.
Primo ex voluntate et acceptione eius qui adoratur; secundo ex ipsius natura, ibi spiritus est Deus.
Circa primum sciendum est quod ad hoc quod homo mereatur quod petit accipere, ea debet petere quae non sint
contra voluntatem dantis, et eo modo quo acceptum est danti; et ideo cum oramus Deum, esse debemus quales
Deus quaerit: Deus autem tales quaerit qui scilicet eum adorent in spiritu et veritate, et in fervore caritatis, et
veritate fidei; Deut. X, 12: et nunc, Israel, quid Dominus Deus tuus petit a te, nisi ut timeas Dominum Deum
95

