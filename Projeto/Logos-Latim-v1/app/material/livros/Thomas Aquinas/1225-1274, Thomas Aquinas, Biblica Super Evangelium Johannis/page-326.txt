Sed dicendum, quod non interpellat pro eis tamquam pro absentibus et accessum habere non valentibus, sed
faciens preces eorum exaudibiliores.
Hic rationes promissionis assignat, quae est amor patris ad eos, et primo ponit patris dilectionem; secundo
dilectionis probationem, ibi quia vos me amastis.
Dicit ergo: ideo non dico quia rogabo patrem pro vobis (per hoc enim videretur quod ipse non amaret eos), sed
utique ipse pater, qui amat omnia, volendo eis bonum naturae, Sap. II, 35: diligis omnia quae sunt, et nihil odisti
eorum quae fecisti, amat vos, apostolos et sanctos, quodam privilegiato amore, volendo vobis summum bonum,
idest seipsum; Deut. XXXIII, 3: dilexit populos: omnes sancti in manu illius sunt, quia ad hoc dilexit; Sap. III, 1:
iustorum animae in manu Dei sunt.
Probationem huius ostendit ex duobus: scilicet ex amore discipulorum ad Christum, et ex fide.
Quantum ad primum dicit quia vos me amastis: quae quidem probatio non est per causam, quia, ut dicitur I Io.
IV, 10: non quasi nos dilexerimus eum; sed quoniam ipse prior dilexit nos: sed est per signum, quia hoc ipsum
quod nos Deum diligimus, est signum quod ipse amat nos: quod enim possumus eum amare, est ex dono Dei;
Rom. V, V. 5: caritas Dei diffusa est in cordibus nostris per spiritum sanctum, qui datus est nobis; supra XIV,
21: qui diligit me, diligetur a patre meo.
Quantum ad secundum dicit et credidistis quia a Deo exivi. Sine fide enim impossibile est placere Deo: Hebr. XI,
6. Fides autem est nobis ex amore Dei: donum enim Dei est, ut dicitur Eph. II, 8. Donum autem non datur nisi ex
amore dantis. Credere autem et amare Christum inquantum a Deo exivit, satis est evidens signum amoris Dei,
quia propter quod unumquodque, et illud magis.
Qui ergo amat Christum, qui a Deo exivit, amor eius praecipue retorquetur in Deum patrem; non autem si amat
eum in quantum hominem.
Sed quia mentionem fecit de exitu suo a patre, hic manifestius explicans dicit exivi a patre, et veni in mundum.
Ubi ostendit familiaritatem suam ad patrem, et primo ponit eius a patre exitum; secundo eius ad patrem reditum,
ibi iterum relinquo mundum, et vado ad patrem.
Est autem duplex processio filii a patre: una scilicet aeterna, alia temporalis.
Aeternam quidem designat cum dicit exivi a patre, ab eo aeternaliter genitus.
Sed notandum, quod omne quod exit ab aliquo, fuit prius in eo. Aliquid autem est in aliquo tripliciter. Uno modo
sicut contentum in continente; alio modo sicut pars in toto; tertio modo sicut accidens in subiecto et sicut
effectus in causa: et secundum hoc dicuntur aliqua ab eis exire. Sed primis duobus modis exit aliquid idem
numero existens; puta idem numero vinum de dolio, et eadem pars a toto. Sed aliis duobus modis non exit idem
numero. Haec autem non sunt dicenda de Deo: quia cum Deus sit summe simplex, nec sit in loco nisi
metaphorice, non potest dici quod filius sit in eo sicut pars vel sicut contentum, sed in eo erat per unitatem
essentiae; supra VIII, 16: ego et pater unum sumus. Tota enim essentia patris est tota essentia filii, et e converso;
et ideo non exit eo modo a patre quo praedicta.
Nam quod exit a toto ut pars, est distinctum ab eo per essentiam: nam pars a toto exiens fit ens actu, quae in eo
erat ens in potentia. Et similiter quod exit a toto continente, loco distinguitur; sed filius a patre non exit localiter,
quia omnia implet, secundum illud Ier. XXIII, 24: caelum et terram ego impleo, nec divisibiliter: quia pater
impartibilis est; sed exit ab eo per personalem distinctionem. Sic ergo in exitu, inquantum praesupponit
inhaerentiam, designatur essentiae unitas; inquantum insinuat processum quemdam, designatur distinctio
personalis; Ps. XVIII, 7: a summo caelo, scilicet Deo patre, egressio eius. Et Ps. Cix, 3: ex utero ante Luciferum
genui te. Sed in rebus corporalibus res exiens ab aliquo iam non est in eo, cum exeat per separationem essentiae
vel loci. Hic autem quia non est exitus talis, ideo sic ab aeterno a patre exiit quod tamen ab aeterno sit in eo: et
sic quando est in eo, exit, et quando exit, est in eo: ita ut semper exeat, et semper sit in eo.
Temporalem autem processionem eius designat dicens et veni in mundum. Sicut autem exitus a patre ab aeterno
non est localiter, ita nec adventus eius in mundum est localis: quia cum filius sit in patre et e converso, sicut
pater omnia implet, ita et filius; nec est quo localiter moveatur. Dicitur ergo venisse in mundum, inquantum
naturam humanam assumpsit, quantum ad corpus, habentem originem ex mundo, non mutando locum; supra I,
11: in propria venit, et sui eum non receperunt.
Consequenter cum dicit iterum relinquo mundum, et vado ad patrem, agit de reditu suo ad patrem: et primo ponit
recessum eius a mundo, dicens iterum relinquo mundum, non subtrahendo suae gubernationis providentiam, quia
simul cum patre semper mundum gubernat, et semper cum fidelibus est per gratiae opitulationem; matth. c. Ult.,
20: ecce ego vobiscum sum usque ad consummationem saeculi. Relinquit ergo mundum subtrahendo se a
conspectu corporali mundanorum.
Secundo ponit reditum suum ad patrem, cum dicit vado ad patrem, quem numquam deseruerat. Vadit autem
inquantum se obtulit patri in passione; Eph. V, 2: obtulit semetipsum oblationem et hostiam Deo. Item
inquantum per resurrectionem, secundum quod homo configuratus est patri in immortalitate; Rom. VI, 10: quod
autem vivit, vivit Deo. Item inquantum in ascensione ascendit ad caelos, in quo specialiter refulget divina gloria;
Mc. Ult., 19: Dominus quidem Jesus postquam locutus est eis, assumptus est in caelum, et sedet a dextris Dei;
supra eodem: vado ad eum qui me misit; et nemo ex vobis interrogat me, quo vadis?

326

