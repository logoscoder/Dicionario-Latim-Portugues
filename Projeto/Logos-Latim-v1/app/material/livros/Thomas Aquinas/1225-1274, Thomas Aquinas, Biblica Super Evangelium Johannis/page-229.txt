Naturam autem in Christo confitetur divinam patri aequalem; unde dicit filius Dei vivi: nam ex hoc quod
singulariter vocat eum filium Dei vivi, veritatem filiationis annuntiat; non autem est verus Dei filius, nisi sit patri
connaturalis: unde de Christo dicitur I Io. Ult., 20: ut simus in vero filio eius, Christo. Hic est verus Deus et vita
aeterna.
Dispensationis autem mysterium confitetur cum dicit qui in hunc mundum venisti, scilicet carnem assumens.
Simile confitetur Petrus, Matth. XVI, 16: tu es Christus filius Dei vivi; infra XVI, 28: exivi a patre, et veni in
mundum.
|#5 Lectio 5
Postquam evangelista praemisit conditiones sororum quantum ad martham, hic describit eas quantum ad mariam,
et primo describit vocationem mariae; secundo occursum eius ad Christum, ibi illa, ut audivit; tertio eius
devotionem, quam exhibuit Christo, ibi maria ergo cum venisset ubi erat Jesus... Cecidit ad pedes eius.
Vocatur autem maria per martham, quae consolata et instructa per Christum, nolens sororem suam esse tantae
consolationis expertem, cum dixisset verba praedicta cum Domino, abiit, statim et vocavit mariam sororem suam
silentio, dicens: magister adest, et vocat te etc..
Ubi quidem duo dubitanda occurrunt. Primo de hoc quod dicit silentio: nam silentium nihil aliud est quam
privatio locutionis vel soni. Non ergo eam silentio vocare potuisset.
Responsio. Dicendum, secundum Augustinum, quod silentium suppressam vocem nuncupavit, quasi dicat,
vocavit eam submisse, secundum illud Eccle. IX, 17: verba sapientium audiuntur in silentio. Ideo autem eam
silenter vocat, quia multitudo Iudaeorum erat cum ea, ut dictum est, et forte erant inter eos aliqui qui non
diligerent Christum, qui vel recederent, vel, hoc audito, mariam non sequerentur.
Mystice autem per hoc datur intelligi quod ad Christum quis vocat exteriore voce tantum, sed efficacius silenter;
unde dicitur Is. XXX, V. 15: in silentio et spe erit fortitudo vestra.
Secundo dubitatur de hoc quod dicit magister adest, et vocat te. Videtur falsum dixisse: non enim dixit Dominus
marthae quod vocaret mariam.
Responsio. Dicit Augustinus, quod evangelista causa brevitatis dat intelligere quod in sua narratione
intermiserat: nam forte Dominus dixit marthae quod eam vocaret. Alii autem dicunt, quod martha ipsam
praesentiam vocationem reputavit; quasi diceret: inexcusabile est ut eo praesente tu non exeas obviam ipsi.
Consequenter cum dicit illa, ut audivit, surrexit cito, et venit ad eum, ponitur occursus mariae.
Et circa hoc duo facit.
Primo ponitur promptitudo mariae ad occurrendum; secundo locus in quo ei occurrit, ibi nondum enim venerat
Jesus in castellum; tertio comitiva quae eam sequitur, ibi Iudaei ergo qui erant cum ea in domo... Secuti sunt
eam.
Promptitudo autem mariae ad occurrendum describitur, quia non distulit propter luctum, non tardavit propter
astantes, sed statim ut audivit, surrexit cito, de domo in qua erat, et venit ad eum, scilicet Jesum. Ex quo patet
quod non illam praevenisset martha, si ei a principio notus fuisset adventus Iesu.
Datur etiam per hoc nobis exemplum non tardandi, cum vocamur ad Christum. Eccli. c. V, 8: ne tardes converti
ad Dominum, et ne differas de die in diem; Is. L, 4: audiam eum quasi magistrum.
Locus autem ubi maria Christo occurrit, est idem ille ubi martha cum Christo locuta fuerat; unde dicit nondum
enim venerat Jesus in castellum, sed erat adhuc in illo loco ubi occurrerat ei martha; quod ideo ponit evangelista,
ne credatur superfluus occursus mariae, cum Christus potuerit adeo cito in castellum venire sicut et martha. Ideo
autem Christus in illo loco remansit, ut non videatur seipsum ingerere miraculo; sed dum rogatus et inductus
miraculum operatur, confiteantur ipsum mortuum esse, et miraculum nullam calumniam patiatur.
Datur etiam per hoc intelligi, quod cum volumus Christo frui, eum venientem anticipemus, non expectantes quod
ipse nobis condescendat: sed ut ipsi potius condescendamus ad eum; Ier. XV, 19: ipsi convertentur ad te, et tu
non converteris ad eos.
Comitiva autem quae sequitur mariam, describitur cum dicit Iudaei ergo qui erant cum ea in domo... Secuti sunt
eam. Causam autem quare eam sequebatur ponit, dicens quia vadit ad monumentum ut ploret ibi. Credebant
enim quod ex impetu doloris hoc faceret: non enim audierant verba quae martha dixerat mariae. In quo quidem
Iudaei commendandi sunt, quia, ut dicitur Eccli. VII, 38, non desis plorantibus in consolatione. Nihilominus
divina providentia factum est ut eam sequerentur, ut cum plures essent ibi cum Lazarus suscitatus est, tam grande
miraculum quatriduani resurgentis testes plurimos inveniret, ut dicit Augustinus.
Consequenter cum dicit maria ergo cum venisset ubi erat Jesus, videns eum cecidit ad pedes eius, commendatur
devotio mariae ad Jesum, et primo devotio quam exhibuit facto; secundo devotio quam exhibuit verbo, ibi
Domine>, si fuisses hic, non esset mortuus frater meus.
Circa primum nota in maria securitatem et humilitatem.
Securitatem quidem, quia contra mandatum principum, quod nullus confiteretur Christum, non verecundatur
turbam, nec suspicionem Iudaeorum de Christo veretur: cum aliqui inimicorum Christi interessent, ad Christum
currit; Prov. XXVIII, 1: iustus quasi leo confidens, absque terrore erit.

229

