acquievit accusationi pontificis. Ex. XXIII, 2: non sequeris turbam ad faciendum malum nec in iudicio
plurimorum acquiesces sententia, ut a vero devies.
Sed introivit iterum in praetorium et vocavit Jesum, scilicet seorsum, eo quod magnam de eo habebat
suspicionem. Ideo autem Christum ad se vocavit, ut exquisitius omnia rimaretur, et Christus quietius
responderet, amoto strepitu Iudaeorum. Iob XXIX, 16: causam quam ignorabam, diligentissime investigabam.
Et tunc dixit ei tu es rex Iudaeorum? ex quo patet, ut Lucas refert c. XXIII, 2 quod Iudaei hoc crimen ei
imposuerunt; licet Ioannes dicat tantum si non esset hic malefactor, non tibi tradidissemus eum, et multa alia
crimina ei obiecerunt.
Sed hoc magis tetigit cor Pilati, et ideo de hoc solo eum interrogat. Matth. XII, V. 34: ex abundantia cordis os
loquitur.
Consequenter cum dicit respondit Jesus etc. Ponitur interrogationis examinatio, et primo ponitur Christi
interrogatio; secundo Pilati responsio, ibi numquid ego Iudaeus sum? dixit ergo respondit Jesus, versa vice
interrogando, a temetipso hoc dicis? ubi sciendum est, quod duplici ex causa homo interrogat. Quandoque ut
sciat rem quam prius ignorabat, et sic discipulus interrogat magistrum; quandoque interrogat de re scita, ut sciat
responsionem de quo interrogat, et sic magister interrogat discipulum.
Sed Dominus sciebat et id de quo ipse interrogabat, et illud quod responsurus erat; et ideo non interrogabat quasi
ignorans, quia omnia nuda et aperta sunt oculis eius, hebr. c. IV, 13, sed interrogat ut sciamus quam opinionem
habebant Iudaei et gentiles, ac simul de illo regno instruamur.
Consequenter cum dicit respondit Pilatus etc., ponitur responsio Pilati.
Sed quare sic respondet? ideo scilicet quia Dominus quaesivit ab eo an a semetipso hoc dixisset. Et ideo Pilatus
ostendit quod non pertinebat ad eum quaerere an esset rex Iudaeorum, sed potius ad Iudaeos, quorum se regem
dicebat; dans per hoc intelligere quod ab aliis hoc sibi dicebatur. Et ideo subdit gens tua et pontifices tui
tradiderunt te mihi, hanc scilicet accusationem adversum te dicentes. Et dicit gens tua, quia ex Iudaeis, secundum
hominem, natus erat. Ier. XX, 10: audivi enim contumelias multorum et terrores in circuitu: persequimini eum,
ab omnibus viris qui erant pacifici mei; michaeae VII, 6: inimici hominis, domestici eius. Et dicitur pontifices,
quia quanto maiores erant in potestate, tanto potiores in crimine. I esdrae c. IX, 2: manus principum et
magistratuum fuit in transgressione hac prima; Ier. V, 5: ibo ad optimates, et loquar eis: ipsi enim cognoverunt
vias Domini, et iudicium Dei sui: et ecce magis hi confregerunt iugum, ruperunt vincula.
Si ergo ipsi tradiderunt te mihi, quid fecisti? quasi dicat: non est credendum quod tradidissent te mihi nisi pro
magna causa.
Hic ponitur responsio Christi, et primo removet suspicionis de regno suo falsitatem; secundo astruit veritatem,
ibi dixit itaque ei Pilatus: ergo rex es tu? circa primum duo facit.
Primo excludit falsam suspicionem; secundo adhibet signi probationem, ibi si ex hoc mundo esset regnum
meum, ministri mei utique decertarent, ut non traderer Iudaeis.
Falsam suspicionem removet, dicens regnum meum non est de hoc mundo.
Quod male intelligentes Manichaei, dicebant esse duos Deos et duo regna; scilicet Deum bonum, qui habet
regnum suum in regione lucis; et Deum malum, qui habet regnum suum in regione tenebrarum; et hanc dicebant
esse hunc mundum, quia omnia corporalia dicebant esse tenebras. Et secundum hoc sensus est: regnum meum
non est de hoc mundo, quasi dicat: Dominus pater, qui bonus est, et ego non habemus regnum in regione
tenebrarum.
Sed contra hoc est quod dicitur in ps.
XLVI, 8: quoniam rex omnis terrae Deus.
Et iterum: omnia quaecumque voluit Dominus fecit in caelo et in terra.
Et ideo dicendum, quod hoc dixit Christus propter Pilatum, qui credebat Christum affectare regnum terrenum,
quo corporaliter, sicut et homines terreni, regnaret; et per hoc esset morte plectendus, quod illicitum affectaverit
regnum.
Sciendum est autem, quod regnum quandoque dicitur ille populus qui regnat, quandoque ipsa regia potestas.
Primo ergo modo accipiendo regnum exponit Augustinus, et dicit regnum meum, idest fideles mei, Apoc. V, 10:
fecisti nos Deo nostro regnum, non est de hoc mundo.
Non dicit: non est in hoc mundo; supra XVII, 11: et hi in mundo sunt, sed non est de hoc mundo, per affectum et
imitationem, ereptus quidem per gratiae electionem.
Sic enim nos Deus eruit de potestate tenebrarum, et transtulit in regnum caritatis suae.
Chrysostomus autem exponit accipiendo regnum secundo modo, et dicit: regnum meum, idest potestas mea et
auctoritas qua rex sum, non est de hoc mundo idest, non habet originem ex causis mundanis et electione
hominum, sed aliunde, scilicet ab ipso patre.
Dan. VII, 14: potestas eius, potestas aeterna quae non auferetur, et regnum eius quod non corrumpetur.
Hic adhibet signa evidentia ad probandum quod regnum eius non est de hoc mundo, et primo ponit signum;
secundo concludit intentum, ibi nunc autem regnum meum non est hinc.
Circa primum sciendum est, quod qui habet regnum terrenum, sive iuste sive violenter, oportet quod habeat
socios et ministros, per quos in potestate fulciatur.
350

