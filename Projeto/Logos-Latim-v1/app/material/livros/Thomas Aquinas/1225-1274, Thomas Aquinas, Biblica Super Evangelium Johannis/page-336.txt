Ut testimonium perhibeam veritati: ita et ego misi discipulos ad veritatem praedicandam; Mc. Ult., 15: euntes in
mundum universum, praedicate evangelium omni creaturae. Necesse ergo habent quod in veritate testificentur;
infra XX, 21: sicut misit me pater, et ego mitto vos.
Sed debent sanctificari non solum propter officium ad quod deputantur, sed quia iam inchoata est per me; unde
dicit et pro eis ego sanctifico meipsum.
Secundum Augustinum enim sciendum est, quod in Christo est duplex natura: sed quantum ad divinam Christus
est sanctus per essentiam, quantum vero ad humanam Christus est sanctus per gratiam, quae derivatur a divina
natura. Dicit ergo secundum divinitatem sanctifico meipsum, assumendo carnem pro eis: et hoc, ut sanctitas
gratiae, quae est a me Deo in me homine, derivetur a me eis; quia de plenitudine eius omnes accepimus; supra I,
16. Ps. Cxxxii, 2: sicut unguentum quod est in capite, Christi quod est Deus, quod descendit in barbam Aaron,
idest in humanitatem, et ab hac, descendit in oram vestimenti eius, idest in nos.
Vel aliter, secundum chrysostomum, rogavit ut sanctificarentur sanctificatione spirituali. In veteri autem
testamento erant iustificationes carnales; Hebr. IX, 10: iustitiis carnis usque ad tempus correctionis impositis.
Sed illae erant figurae spiritualis sanctificationis, quae tamen fiebant per aliquod sacrificium; et ideo ad
sanctificationem discipulorum competebat fieri aliquod sacrificium. Et hoc est quod dicit: ut sanctificentur ipsi,
ego iam sanctifico me; idest offero me sacrificium; hebr. c. IX, 14: obtulit semetipsum Deo; ibid. XIII, V. 12:
propter quod Jesus, ut sanctificaret per suum sanguinem populum, extra portam passus est. Et hoc in veritate,
non in figura, sicut in veteri testamento.
|#5 Lectio 5
Postquam Dominus oravit pro suis discipulis, hic rogat communiter pro fidelibus omnibus, et primo proponit
orationem; secundo subiungit exauditionis rationem, ibi pater iuste, mundus te non cognovit.
In oratione autem duo petit a patre discipulis suis.
Primo quidem unitatis perfectionem; secundo gloriae visionem, ibi pater quod dedisti mihi, volo ut ubi ego sum
et illi sint mecum.
Circa primum duo facit.
Primo petit quasi homo unitatis perfectionem; secundo ostendit quod ipse ut Deus fecerit eis potestatem ad hanc
unitatem consequendam, ibi et ego claritatem quam dedisti mihi, dedi eis.
Circa primum duo facit.
Primo proponit pro quibus petit; secundo subdit quid petit, ibi ut omnes unum sint etc..
Petit autem pro toto coetu fidelium, unde dicit: dixi, quod conserves discipulos a malo, et quod sanctifices eos in
veritate; sed non pro eis rogo tantum, sed etiam pro eis qui credituri sunt, idest pro illis quorum fides
confirmabitur: et hoc per verbum eorum, idest apostolorum. Et iuste rogat, quia nullus salvatur, nisi per
intercessionem Christi. Ne autem solum apostoli salvarentur, sed etiam alii, ideo etiam pro aliis orandum erat;
Deut. IV, 37: dilexit patres tuos, et elegit semen eorum post eos; eccli. c. XLIV, 11: cum semine eorum
permanebo, et haereditas sancta nepotes eorum.
Sed contra. Videtur quod non oravit pro omnibus fidelibus suis. Nam pro his hic orat qui convertendi erant per
verba apostolorum: sed antiqui patres et Ioannes baptista non fuerunt conversi per verba eorum.
Ad quod dicendum, quod ipsi iam pervenerant ad consummationem; et licet non fruerentur Dei visione, cum non
esset solutum pretium, tamen cum meritis suis hinc abierant, ita ut statim aperta ianua introducendi essent: et
ideo oratione non indigebant.
Sed adhuc iterum quaeritur de aliquibus, qui non per apostolorum verba crediderunt, sed immediate per
Christum, sicut Paulus; Gal. I, 12: non ab hominibus neque per hominem accepi illud neque didici, sed per
revelationem Jesu Christi. Et latro in cruce, Lc. XXIII, 43. Non videtur ergo quod pro eis oraverit.
Sed ad hoc dicendum, secundum Augustinum, quod per verbum apostolorum dicuntur credere non solum qui ab
ipsis audierunt, sed quicumque credunt per verbum quod apostoli praedicaverunt, quod est verbum fidei, Rom.
X, 8, quod dicitur verbum apostolorum, quia ipsis principaliter commissum et praedicatum: quod etiam Paulo et
latroni in cruce est revelatum divinitus.
Vel dicendum, quod qui immediate a Christo et per Christum conversi sunt, sicut Paulus, et latro in cruce, et si
qui alii, computantur in parte orationis qua Dominus pro discipulis oravit. Unde Dominus dixit (supra hoc cap.):
quos dedisti mihi, seu daturus es.
Sed adhuc quaeritur de nobis, qui non credimus per apostolos.
Sed ad hoc dicendum, quod licet non crediderimus per apostolos, credimus tamen per discipulos eorum.
Petit autem unitatis perfectionem, unde dicit ut omnes unum sint. Ubi primo proponit unitatem quam petit;
secundo unitatis exemplum et causam, ibi sicut tu, pater, in me, et ego in te; tertio unitatis fructum, ibi ut mundus
credat quia tu me misisti.
Dicit ergo hoc rogo ut omnes unum sint. Nam, ut Platonici dicunt ab hoc quaelibet res habet unitatem a quo
habet bonitatem.
Bonum enim est quod est rei conservativum; nulla autem res conservatur nisi per hoc quod est una. Et ideo
Dominus petens discipulorum perfectionem in bonitate, petit quod sint unum; quod quidem impletum est; Act.
336

