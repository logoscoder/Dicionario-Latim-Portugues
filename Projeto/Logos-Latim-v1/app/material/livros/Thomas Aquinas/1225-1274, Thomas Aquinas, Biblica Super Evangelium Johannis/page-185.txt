Ad quod dupliciter respondetur. Uno modo, secundum Augustinum, quod supra affirmavit eos esse filios
Abrahae secundum carnem; hic autem negat eos filios secundum imitationem operum, et praecipue fidei. Caro
ergo illorum ex ipso erat, sed vita non erat; Gal. III: qui ex fide sunt, hi reputantur in semine.
Alio modo, secundum Origenem, quod utrumque referatur ad spiritualem originem.
Sed ubi nos habemus: scio quod filii Abrahae estis, in Graeco habetur: scio quod semen Abrahae estis; hic vero
dicit si filii Abrahae estis, opera Abrahae facite; quia Iudaei quidem, spiritualiter loquendo, semen Abrahae
erant, sed non eius filii. Differentia est inter semen et filium: nam semen est quid informe, et tamen habet in
seipso rationes eius cuius est semen; filius autem, transmutato semine per virtutem informativam ab agente in
appositam sibi materiam a muliere, superinducto nutrimento, similitudinem generantis habet. Eodem modo et
Iudaei semen quidem Abrahae erant inquantum in eis aliqua ratio eorum quae Deus in Abraham infuderat
apparebat; sed quia non ad perfectionem Abrahae pervenerant, ideo filii eius non erant: et propter hoc dicit eis si
filii Abrahae estis, opera Abrahae facite; idest, ad perfectam imitationem operum eius satagite.
Ex hoc autem quod dicit opera Abrahae facite, videtur quod quaecumque ipse fecit, et nos facere debemus. Ergo
debemus plures uxores accipere, et ad ancillam accedere, sicut Abraham fecit.
Respondeo. Dicendum quod praecipuum opus Abrahae est fides, per quam iustificatus est apud Deum; Gen. XV,
6: credidit Abraham Deo, et reputatum est illi ad iustitiam.
Et ideo intelligendum est opera Abrahae facite, idest, ad similitudinem Abrahae credite.
Sed contra hoc est, quia fides non videtur posse dici opus, cum contra opera distinguatur; Iac. II, 26: fides sine
operibus mortua est.
Respondeo. Dicendum, quod fides opus dici potest, secundum illud supra VI, 29: hoc est opus Dei, ut credatis in
eum quem misit ille.
Verum opus interius non est manifestum hominibus, sed soli Deo, secundum illud I reg. c. XVI, 7: homines
vident ea quae apparent; Deus autem intuetur Cor. Inde est quod communius ea quae exterius sunt, consuevimus
opera nominare. Fides ergo distinguitur non ab omnibus operibus, sed ab exterioribus tantum.
Sed numquid omnia opera Abrahae debemus facere? ad hoc dicendum, quod opus potest considerari dupliciter:
vel secundum speciem operis eius, et sic omnia opera eius non sunt imitanda; vel secundum radicem eorum, et
sic opera Abrahae imitanda sunt: quia quidquid fecit, ex caritate fecit. Unde dicit Augustinus, quod caelibatus
Ioannis non praefertur coniugio Abrahae, cum eadem fuerit radix utriusque. Vel dicendum, quod omnia opera
Abrahae imitanda sunt quantum ad signationem, quia omnia in figura contingebant illis, ut dicitur I Cor. X, 11.
Consequenter cum dicit nunc autem quaeritis me interficere, ostendit, praedictum filiationis signum in eis non
esse, et primo ponuntur Iudaeorum opera; secundo ostendit ea esse Abrahae operibus dissimilia, ibi hoc
Abraham non fecit.
Ostenduntur autem Iudaeorum prava opera esse et perversa, quia homicidae erant; unde dicit nunc autem
quaeritis me interficere; Is. I, 21: quomodo facta est meretrix civitas fidelis, plena iudicii? iustitia habitavit in ea,
nunc autem homicidae. Sed hoc homicidium inaestimabile peccatum erat contra personam filii Dei. Unde quia,
ut dicitur I Cor. II, 8, si cognovissent, numquam Dominum gloriae crucifixissent, ideo Dominus non dicit eos
filium Dei quaerere interficere, sed hominem: quia etsi filius Dei dicatur passus et mortuus propter unitatem
suppositi, hoc non est inquantum filius Dei, sed propter infirmitatem humanam, quia, ut dicitur II Cor. Ult., 4, si
crucifixus est ex infirmitate nostra, sed vivit ex virtute Dei.
Et ut magis eorum homicidium exaggeret, ostendit, eos nullam mortis causam adversus eum habere; unde subdit
qui veritatem locutus sum vobis, quam audivi a Deo. Ista veritas est quod dicebat se aequalem Deo; supra V, 18:
quaerebant eum Iudaei interficere, quia non solum sabbatum solvebat, sed patrem suum dicebat Deum, aequalem
se faciens Deo. Hanc veritatem audivit a Deo inquantum ab aeterno per generationem aeternam accepit a patre
eamdem naturam quam ipse habet; supra V, 26: sicut pater habet vitam in semetipso, sic dedit et filio habere
vitam in semetipso.
Excludit autem duas causas propter quas prophetae mandabantur occidi in lege. Primo quidem propter
mendacium, Deut. XIII, 5 ubi praecipitur, quod si aliquis propheta surrexerit loquens mendacium, aut fictor
somniorum, interficiatur: et hoc a se Dominus excludit, dicens qui veritatem locutus sum vobis; prov. c. VIII, 7:
veritatem meditabitur guttur meum.
Secundo vero si aliquis propheta locutus fuerit ex nomine falsorum Deorum, vel ex nomine Dei quod ipse non
praecepit, occidi debebat, ut habetur Deut. XIII, 5. Et hoc Dominus excludit a se, cum dicit quam audivi a Deo.
Consequenter cum dicit hoc Abraham non fecit, ostendit eorum opera dissimilia esse operibus Abrahae, quasi
dicat: in hoc probatis vos non esse filios Abrahae, quia facitis opera contraria operibus eius: nam de eo legitur
Eccli. XLIV, 20, quod servavit legem altissimi, et fuit in testimonio cum illo.
Sed aliqui superflue obiiciunt, quod Christus ante Abraham nondum erat, et ideo Abraham hoc non fecit: non
enim occidi potuisset qui non erat.
Sed dicendum, quod Abraham non commendatur ex hoc quod non fecit in Christo, sed ex eo quod non fecit in
simili persona, idest in his qui tunc veritatem dicebant.

185

