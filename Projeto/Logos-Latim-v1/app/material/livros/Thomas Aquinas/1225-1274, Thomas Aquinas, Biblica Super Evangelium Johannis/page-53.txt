Primo ponitur Annuntiatio Philippi; secundo responsio Nathanaelis, ibi et dixit Nathanael; tertio consequens
admonitio Philippi, ibi dicit ei Philippus.
Circa primum attende, quod sicut Andreas perfecte conversus studuit adducere fratrem suum ad Christum, ita et
Philippus fratrem suum Nathanaelem. Et ideo dicit invenit Philippus Nathanaelem, quem forte quaerebat, sicut
Andreas Petrum quaesierat: quod fuit signum perfectae conversionis.
Et dixit ei. Nathanael interpretatur donum Dei; et quod aliquis ad Christum convertatur, ex dono Dei est.
Annuntiat autem ei omnes prophetias et legem complementum habere, et desideria sanctorum patrum non esse
frustrata, sed esse verificata, et quod eorum desideriis erat promissum a Deo, iam adimpletum esse. Quem
scripsit Moyses in lege et prophetis, invenimus Jesum; per quod datur intelligi quod Nathanael erat satis peritus
in lege, et quod etiam Philippus iam instructus de Christo, voluit Nathanaelem ex sibi notis, scilicet ex lege et
prophetis, inducere ad Christum, et ideo dicit quem scripsit Moyses etc.. Moyses enim de Christo scripsit; infra
V, 46: si crederetis Moysi, crederetis forsitan et mihi: de me enim ille scripsit. Similiter prophetae de Christo
scripserunt; act. c. X, 43: huic omnes prophetae testimonium perhibent.
Etiam attende, quod tria dicit de Christo Philippus, legi et prophetis consona.
Primo quidem nomen; unde dixit invenimus Jesum. Et hoc consonat prophetis: Is. XIX, V. 20: mittam eis
salvatorem etc.; Hab. Ult., V. 18: exultabo in Deo Jesu meo.
Secundo vero genus, unde duxit originem humanam cum dicit filium ioseph, scilicet qui erat de domo David et
familia. Et quamvis ex eo Christus originem non duxerit, tamen ex virgine duxit, quae erat de eadem progenie
cum ioseph. Vocat autem filium ioseph, quia eius filius aestimabatur esse, cui scilicet desponsata erat mater eius.
Unde dicitur lc. c. III, 23: ut putabatur filius ioseph. Nec mirum, si Philippus vocabat eum filium ioseph, cum et
mater eius divinae incarnationis conscia, ipsum eius filium diceret; Lc. II, 48, pater tuus, et ego dolentes
quaerebamus te.
Et si quidem aliquis filius alicuius vocatur, quia nutritur ab ipso, ioseph multo amplius pater Jesu dici poterat,
licet secundum carnem pater non esset: quia et eum nutriverat, et sponsus matris virginis erat. Dicitur autem hic
a Philippo non tamquam de commixtione ioseph et virginis natus esset, sed quia sciebat Christum de generatione
David nasciturum, de cuius domo et familia erat ioseph, cui desponsata erat maria. Et hoc etiam consonat
prophetis: Ierem. XXIII, 5: suscitabo David germen iustum etc..
Tertio commemorat patriam, dicens a Nazareth: non quia in ea natus esset, immo in bethlehem, sed quia in ea
erat nutritus. Quia enim nativitas eius multis erat incognita, locus autem ubi nutritus erat, cognitus erat multis,
ideo Philippus bethlehem tacuit, et posuit Nazareth. Et hoc quidem consonat dictis prophetarum; nam, Is. XI, 1:
egredietur virga de radice iesse, et flos, sive Nazaraeus, secundum aliam litteram, de radice eius ascendet.
Consequenter cum dicit et dixit ei Nathanael etc. Ponitur responsio Nathanaelis: quod quidem potest legi et
assertive et interrogative; et utroque modo eiusmodi responsio congruit verbis Philippi.
Si enim, secundum quod Augustinus vult, legatur assertive, est sensus: a Nazareth potest aliquid boni esse. Idest,
a civitate, tanti nominis, potest esse quod aliquid summae gratiae nobis oriatur, seu aliquis doctor eximius, qui
florem virtutum et munditiam sanctitatis nobis praedicet. Nazareth enim flos interpretatur.
Ex quo datur intelligi quod Nathanael doctissimus in lege, scrutatus Scripturas, praenoscebat quod de Nazareth
expectandus esset salvator, quod non facile alii Scribae et Pharisaei noverant; et ideo, cum Philippus diceret
invenimus Jesum a Nazareth, erectus in spem, respondit: vere a Nazareth potest esse etc..
Si vero legatur, secundum chrysostomum, interrogative, tunc est sensus: a Nazareth potest aliquid boni esse?
quasi dicat: omnia alia quae dicis credibilia videntur esse, quia et nomen et genus prophetis consonat, sed hoc
quod dicis a Nazareth, non videtur possibile.
Nathanael enim habuerat per Scripturas, quod a bethlehem oportet Christum venire, secundum illud Matth. II, 6:
et tu, bethlehem terra Iuda, nequaquam minima es in principibus Iuda: ex te enim exiet dux qui regat populum
meum Israel. Et ideo, non inveniens convenire enunciationem Philippi cum prophetica praedicatione, prudenter
et mansuete de veritate dicti interrogat a Nazareth potest aliquid boni esse? consequenter ponitur admonitio
Philippi: dixit ei Philippus: veni et vide; quae quidem admonitio utrique responsioni Nathanaelis convenit.
Assertive quidem, ut dicatur: tu dicis quod a Nazareth potest aliquid boni esse, sed ego dico, quod illud bonum
quod tibi annuntio, tantum et tam magnificum est quod ego exprimere non valeo; et ideo veni, et vide.
Interrogative autem legitur sic. Tu admirando dicis: a Nazareth potest aliquid boni esse? reputans hoc esse
impossibile secundum Scripturas; sed si experiri volueris quae ego expertus sum, intelliges vera esse quae dico;
et ideo veni, et vide.
Trahit quidem Philippus Nathanaelem ad Christum, eius interrogationibus non fractus, qui scit de reliquo eum
non contradicturum, si verba et doctrinam Christi gustaverit: et in hoc Philippus Christum secutus est, qui
superius interrogantibus eum de habitaculo, respondit: venite, et videte. Ps. XXXIII, 6: accedite ad eum, et
illuminamini.
Consequenter cum dicit vidit Jesus Nathanaelem, ponitur consummatio fructus per Christum.
Sciendum autem, quod aliqui dupliciter convertuntur ad Christum: quidam per miracula visa, et experta in se,
sive in aliis; quidam vero per spirationes internas, et per prophetiam et praenoscentiam occultorum futurorum.

53

