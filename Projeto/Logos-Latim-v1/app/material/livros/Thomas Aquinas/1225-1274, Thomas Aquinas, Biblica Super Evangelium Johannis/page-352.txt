Ponit responsionis effectum, in quo datur intelligi quod Pilatus propulsa suspicione regni terreni, ac intelligens
Christum regem esse in doctrina veritatis, cupit veritatem scire, ac effici de regno eius; unde dicit quid est
veritas? non quaerens quae sit definitio veritatis, sed quid esset veritas cuius virtute de regno eius efficeretur:
dans per hoc intelligere, quod veritas mundo incognita erat, et fere ab omnibus evanuerat, dum increduli essent.
Is. LIX, 14: corruit veritas in plateis, et aequitas non potuit ingredi; Ps. XI, 2: diminutae sunt veritates a filiis
hominum. Sed Pilatus responsionem non expectavit.
Et ideo quantum ad hanc quaestionem sciendum est, quod duplicem veritatem invenimus in evangelio: unam
increatam et facientem; et haec est Christus, supra c. XIV, 6: ego sum via, veritas et vita, aliam factam, supra I,
17: gratia et veritas per Jesum Christum facta est.
Veritas enim de sui ratione importat commensurationem rei ad intellectum. Intellectus autem dupliciter
comparatur ad res. Quia quidam ut mensura rerum existens, ille scilicet qui est causa rerum; quidam autem
mensuratus a re, ille scilicet cuius cognitio causatur a re. Non igitur est veritas in intellectu divino quia ipse
adaequatur rebus, sed quia res ipsi divino intellectui adaequantur.
Sed in intellectu nostro ideo est veritas, quia ita intelligit res ut res se habent. Et sic veritas increata et intellectus
divinus est veritas non mensurata nec facta, sed veritas mensurans et faciens duplicem veritatem; unam scilicet in
ipsis rebus, inquantum facit eas secundum quod sunt in intellectu divino; et aliam quam facit in animabus
nostris, quae est veritas mensurata tantum et non mensurans.
Et inde est quod veritas increata intellectus divini appropriatur filio, qui est ipsa conceptio divini intellectus et
Dei verbum.
Veritas enim conceptionem intellectus consequitur.
Deinde cum dicit et cum hoc dixisset, iterum exivit ad Iudaeos, agit de sententia Pilati in Christum, et primo
declarat eius innocentiam; secundo intentat impendere misericordiam, ibi est autem consuetudo ut unum
dimittam vobis in Pascha.
Sciendum est autem circa primum, quod Pilatus, ut dicit Augustinus, volebat libenter Christum liberare, et dum
quaesivisset a Christo quid est veritas? subito venit illi in mentem quomodo per quandam consuetudinem
Christum liberare poterat qua solet eis dimitti unus in Pascha: et ideo responsionem non expectans totaliter,
contulit se ad hoc procurandum, et ideo dicit et cum hoc dixisset. Audiebat Iudaeorum tumultum, et credens se
illum posse compescere et postmodum quietius difficilis quaestionis responsionem audire, iterum exivit ad
Iudaeos, et proponens Christi innocentiam, dixit eis: ego nullam invenio in eo causam, scilicet mortis. I Petr. II,
22: qui peccatum non fecit. Et tamen si esset aliqua in eo, ego apud quem residet potestas, et praecipue iudicandi
de his quae contra regem fiunt, volo eum liberare et absolvere.
Unde dicit est autem consuetudo ut unum dimittam vobis in Pascha.
Ubi primo offert Christi absolutionem; secundo ponit evangelista Iudaeorum responsionem.
Sciendum est autem, quod hanc consuetudinem introduxit Pilatus, vel alii praesides Romanorum, ob favorem
populi.
Et ideo secundum hanc consuetudinem volens eum dimittere, dicit vultis ergo dimittam vobis regem Iudaeorum?
non dicit hoc quasi invenerit eum culpabilem de regno Iudaeorum, sed ut exaggeraret ipsorum malitiam; quasi
dicat: etsi sit rex Iudaeorum, quod ad vos iudicare non pertinet, sed ad me, tamen, si vultis, dimittam eum vobis.
Sed ipsi Iudaei clamaverunt rursum omnes dicentes: non hunc, sed barabbam.
Et ut Iudaeorum malitiam ostendat, statim subdit eius, quem liberari petebant, crimen, dicens erat autem
barabbas latro. Is. I, 23: principes tui infideles, socii furum. In hoc impletur illud Ier. XII, 8: facta est mihi
haereditas mea quasi leo in silva; Act. III, 14: iustum et sanctum negastis, et petistis virum homicidam donari
vobis.
|+19 Capitulus 19
|#1 Lectio 1
Supra prosecutus est evangelista de his quae Christus passus est a Iudaeis; hic prosequitur de his quae specialiter
passus est a gentilibus: a quibus quidem tria passus est, secundum quod ipse praedixerat, Matth. XX, 18 s., et Lc.
XVIII, V. 32: tradetur enim gentibus ad illudendum et flagellandum et crucifigendum etc..
Primo ergo evangelista agit de Christi flagellatione; secundo de eius illusione, ibi et milites plectentes coronam
de spinis, imposuerunt capiti eius; tertio de eius crucifixione, ibi exivit iterum Pilatus etc..
Dicit ergo tunc ergo, idest post clamorem omnium, apprehendit Pilatus Jesum et flagellavit, non quidem propriis
manibus, sed per milites: et hoc ideo ut Iudaei satiati eius iniuriis, mitigarentur et usque ad eius mortem saevire
desisterent.
Naturale est enim ut ira quiescat, si videat eum contra quem irascitur, humiliatum et punitum, ut dicit
Philosophus in rhetorica.
Quod quidem verum est in ira quae quaerit nocumentum proximi cum mensura, sed non in odio, quod totaliter
quaerit exitium eius qui habetur odio. Eccli. XII, 16: inimicus si invenerit tempus, non satiabitur sanguine. Isti

352

