Sicut si dicatur: mens dat verbo vitam, non quasi verbum praeexistat et postea vitam recipiat, sed quia produxit
verbum in eadem vita qua ipsa vivit.
Destruuntur autem per haec verba tres errores, secundum Hilarium. Primo Arianorum, qui dicentes filium
minorem patre, coacti sunt per hoc quod supra dictum est quaecumque pater fecerit, haec et filius facit, dicere,
quod filius sit aequalis patri in virtute; sed tamen adhuc negant eum esse aequalem sibi in natura. Sed ecce quod
etiam in hoc confutantur, per hoc quod dicitur sicut pater habet vitam in semetipso, sic dedit et filio vitam habere
in semetipso.
Nam cum vita pertineat ad naturam, si filius habet vitam in semetipso sicut et pater, manifestum est quod tenet in
se originis suae indivisibilem et aequalem cum patre naturam.
Secundus error eorum, quantum ad hoc quod negabant filii coaeternitatem ad patrem, dicentes, filium ex tempore
incepisse: quod destruitur inquantum dicit filius vitam habet in semetipso. Nam in omnibus viventibus quorum
generatio est in tempore, semper est invenire aliquid quod aliquando fuit non vivens; sed in filio quidquid est, est
ipsa vita et ideo sic accepit ipsam vitam, quod vitam habet in semetipso, ut semper fuerit vivens.
Tertio per hoc quod dicit dedit, destruitur error Sabellii negantis distinctionem personarum.
Si enim pater vitam dedit filio, manifestum est quod alius est pater qui dedit, et alius filius qui accepit.
Consequenter cum dicit et potestatem dedit ei iudicium facere, manifestat se habere iudiciariam potestatem, et
primo manifestat suam potestatem iudiciariam; secundo rationem dictorum assignat, ibi non possum ego a me
facere quidquam.
Circa primum duo facit.
Primo ponit potestatis iudiciariae originem; secundo ostendit iudicii aequitatem, ibi et procedent qui bona
fecerunt, in resurrectionem vitae.
Circa primum notandum est, quod hoc quod dicit potestatem dedit ei, potest legi dupliciter. Uno modo secundum
chrysostomum, alio modo secundum Augustinum.
Si autem legatur secundum chrysostomum, tunc haec pars dividitur in duas.
Primo proponit iudiciariae potestatis derivationem; secundo excludit dubitationem, ibi quia filius hominis est.
Sciendum est autem, quod haec littera sic punctatur secundum chrysostomum: potestatem dedit ei iudicium
facere, postea resumitur quia filius hominis est, nolite mirari hoc. Et huius punctationis ratio est, quia Paulus
Samosatenus, quidam antiquus haereticus, qui sicut et Photinus dicebat Christum purum hominem esse, et
initium sumpsisse ex virgine, punctabat sic: potestatem dedit ei iudicium facere, quia filius hominis est, et postea
resumitur: nolite mirari hoc, quia venit hora etc., quasi intelligens per hoc quod ideo necesse fuit dari potestatem
iudiciariam Christo, quia filius hominis est, idest purus homo, cui ex se non convenit iudicare homines.
Et ideo oportet quod si iudicat alios, sibi detur potestas iudicandi.
Sed hoc, secundum chrysostomum, non potest stare, quia nullam convenientiam habet quod dicitur. Si enim ideo
suscepit potestatem iudiciariam, quia homo est, tunc pari ratione, cum cuilibet homini conveniat iudiciaria
potestas per humanam naturam, non plus competet Christo quam aliis hominibus.
Non ergo sic legendum est; sed dicendum, quod quia est ineffabilis Dei filius, propterea et iudex est. Et hoc est
quod dicit: non solum dedit ei pater quod vivificat; sed etiam potestatem dedit ei, per aeternam generationem,
iudicium facere, sicut per eam dedit ei vitam habere in semetipso; Act. X, 42: hic est qui constitutus est a Deo
iudex vivorum et mortuorum. Dubitationem excludit cum dicit nolite mirari hoc: et primo movet eam; secundo
excludit, ibi, quia venit hora etc..
Dubitatio autem oriebatur in cordibus Iudaeorum, quia aestimantes Christum nihil plus esse quam purum
hominem, ea vero, quae dicebantur de eo, erant supra hominem, et etiam supra Angelum, mirabantur cum
audirent.
Et ideo dicit nolite mirari hoc, scilicet quod dixi, quod filius vivificat mortuos et habet iudiciariam potestatem,
propter hoc quia filius hominis est. Et de hoc mirabantur, quia purum hominem aestimantes, videbant in eo facta
divina; Matth. VIII, 27: mirabantur omnes dicentes: qualis est hic, quia venti et mare obediunt ei? et subdit
causam quare non mirentur, quia scilicet ipse idem qui est filius hominis, est filius Dei.
Et licet, secundum chrysostomum, non exprimatur ista propositio, scilicet quod idem est filius hominis qui est
filius Dei, ponit tamen Dominus illud ex quo propositio illa de necessitate sequitur: sicut videmus, quod
syllogizantes in doctrinis frequenter non proponunt intentum principaliter, sed illud ex quo de necessitate
sequitur. Et ideo Dominus non dicit quod ipse est filius Dei, sed quod filius hominis talis est quod ad vocem eius
suscitantur omnes mortui: ex quo necessario sequitur quod sit filius Dei, nam suscitare mortuos est opus
proprium Dei. Et ideo dicit nolite mirari, quia venit hora in qua omnes qui in monumentis sunt, audient vocem
filii Dei. Sed non dicit et nunc est, ut supra dixit; neque quia ista hora nunc non est. Similiter hic dicit omnes,
quod non dixerat supra: quia in prima resurrectione aliquos tantum resuscitavit, scilicet Lazarum, filium viduae,
et puellam; sed tunc in futura resurrectione, quae erit tempore iudicii, omnes audient vocem filii Dei, et
resurgent; ezech. c. XXXVII, 12: aperiam tumulos vestros, et educam vos de sepulcris vestris.
Secundum autem Augustinus, loquitur sic punctando: potestatem dedit ei iudicium facere, quia filius hominis
est, et postea subditur nolite mirari hoc. Et secundum hoc dividitur in duas partes. In prima enim tangitur collatio

122

