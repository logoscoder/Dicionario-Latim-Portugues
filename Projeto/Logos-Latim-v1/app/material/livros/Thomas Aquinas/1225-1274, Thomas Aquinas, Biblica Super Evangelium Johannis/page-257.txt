Requiritur ergo ad fidei veritatem ut fides nostra tendat in Christum, quantum ad naturam increatam; et
secundum hoc dicit qui credit in me, scilicet in personam, non credit in me, secundum quod homo, sed in eum
qui me misit, idest in me secundum quod sum missus a patre; supra VII, 16: mea doctrina non est mea, sed eius
qui misit me.
Secundum chrysostomum vero notandum est, quod Dominus dicit hoc ad insinuandum eius originem tantum. Et
est similis modus loquendi, sicut si aliquis hauriens de aqua fluminis dicat: ista aqua non est fluminis, sed est
fontis: non est quidem fluminis originalis etc.. Sic ergo Dominus dicit qui credit in me, non credit in me, sed in
eum qui misit me; quasi dicat: non sum principium mei ipsius, sed divinitas est mihi ab alio, idest a patre: unde
qui credit in me, non credit in me, nisi in quantum sum a patre.
Consequenter cum dicit et qui videt me, videt eum qui misit me, agit de visione.
Circa quod sciendum est, quod sicut pater misit filium ad convertendum Iudaeos, ita et Christus misit discipulos
suos: infra XX, V. 21: sicut misit me pater, et ego mitto vos.
Nullus autem discipulorum ausus fuit dicere, nec debuit, quod crederetur in eum; quamvis dicere potuisset quod
crederetur ei. Quia hoc non potuisset esse sine hoc quod derogaret mittenti, quia si crederent in discipulum
desinerent credere in magistrum. Possent ergo Iudaei dicere, quod eodem modo, cum sis missus a patre, qui
credit in te, desinit credere in patrem. Et ideo Dominus contra hoc ostendit quod qui non credit in eum, non
credit in patrem: et hoc est quod dicit qui videt me, videt eum qui misit me.
Visio hic dicitur non corporalis intuitus, sed veri consideratio, quae est per intellectum.
Ideo autem qui videt filium, videt et patrem, quia est in eo per essentiae unitatem. Dicitur enim aliquid videri in
aliquo, vel quia sunt idem, vel omnino conformes. Pater autem et filius sunt idem in natura, et omnino
conformes: quia filius est imago patris in nullo dissimilis; Col. I, 15: qui est imago invisibilis Dei; Hebr. I, 3: qui
cum sit splendor gloriae, et figura substantiae eius. Et ideo, sicut credit in patrem, ita et in me; infra c. XIV, 9:
Philippe, qui videt me, videt et patrem.
Non credis quia ego in patre, et pater in me est? quasi dicat: ista est ratio quare qui videt me videt et patrem, quia
pater in me est, et ego in eo.
Sic ergo apparet fidei debitum, ut scilicet fides tendat in Christum inquantum Deus, sicut ut in patrem.
Fructum autem fidei consequenter ostendit: et primo ostendit suam dignitatem et virtutem, cum dicit ego lux in
mundum veni. Quomodo Christus sit lux, expositum est supra I, 9: erat lux vera, quae illuminat omnem
hominem: et VIII, 12: ego sum lux mundi.
In hoc etiam ostendit se habere divinam naturam. Esse enim lucem est proprium Dei, alia vero sunt lucentia,
idest participantia lucem; sed Deus lux est per essentiam; I Io. I, 5: Deus lux est, et tenebrae non sunt in eo ullae.
Sed quia, I ad Tim. VI, 16 dicitur, quod lucem habitat inaccessibilem, quam nemo hominum videt, non
poteramus accedere ad eum: et ideo oportuit quod ipse ad nos veniret. Et hoc est quod subdit in mundum veni;
scilicet, ego sum lux inaccessibilis, qui ab errore eripio, et intellectuales tenebras solvo. Infra XVI, 28: exivi a
patre et veni in mundum; supra I, 11: in propria venit etc.. Licet apostoli dicantur lux, Matth. V, V. 14: vos estis
lux mundi, non tamen ea ratione qua Christus: ipsi enim sunt lux illuminata; quamvis aliquo modo, scilicet
ministerio, illuminantes essent. Nec alicui apostolorum convenit dicere ego lux in mundum veni: quia, quando in
mundum venerunt, adhuc tenebrae erant, et non lux: quia, ut dicitur iob XXXVII, 19, omnes involvimur tenebris.
Secundo subdit dicens ut omnis qui credit in me, in tenebris non maneat.
Illuminatio ergo est effectus fidei; supra VIII, 12: ut omnis qui credit in me, non ambulet in tenebris. In tenebris
non maneat, scilicet ignorantiae, infidelitatis, et damnationis perpetuae: per quod patet quod omnes nascuntur in
tenebris culpae; Eph. V, V. 8: eratis aliquando tenebrae, nunc autem lux in Domino. Item in tenebris ignorantiae;
iob III, 23: viro cui abscondita est via, et circumdedit eum Deus tenebris. Et tandem nisi convertantur ad
Christum, deducentur ad tenebras damnationis perpetuae. Qui ergo non credit in me, in tenebris manet; supra c.
III, 36: qui incredulus est filio, non videbit vitam, sed ira Dei manet super eum.
Supplicium autem infidelium insinuat dicens et si quis audierit verba mea, et non custodierit; ego non iudico
eum: quod incurrent per iudicii condemnationem. Et primo proponit dilationem iudicii; secundo pronuntiat
ipsum iudicium futurum esse, ibi qui spernit me, et non accipit verba mea, habet qui iudicet eum; tertio ostendit
dilationis causam, ibi sermo quem locutus sum, ille iudicabit eum novissimo die.
Circa primum duo facit.
Primo proponit iudicii dilationem; secundo assignat dilationis rationem.
Dicit ergo quantum ad primum et si quis audierit verba mea, et non custodierit, ego non iudico eum.
Notandum ergo, quod illi beatificantur qui audiunt verbum Dei et custodiunt illud, credendo interius in corde, et
exequendo exterius in opere. Qui vero audiunt istud et custodire non satagunt, magis rei ex hoc efficiuntur; Rom.
II, 13: non enim auditores legis iusti sunt apud Deum, sed factores legis iustificabuntur; et Iac. I, 22: estote
factores, et non auditores tantum. Et ideo si quis audierit verba mea, et non custodierit, ego non iudico eum.
Sed hoc videtur contrarium ei quod dicitur supra V, 22: pater omne iudicium dedit filio: et ideo intelligendum est
non iudico eum, scilicet modo. Potuisset enim sibi ad infirmitatem putari, si qui ipsum contemnunt, illos dimittit;
et ideo dicit, quod huiusmodi iudicabuntur, sed non modo: nam, ut dicitur Eccle. XII, 14, omnia quae fecit Deus,

257

