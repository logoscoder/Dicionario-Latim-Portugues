Secundum chrysostomum, exponitur de caecitate corporali, ut sit sensus si caeci essetis, corporaliter, non
haberetis peccatum, de hoc quod caeci essetis: quia cum sit corporalis defectus, non habet rationem peccati.
Nunc vero quia dicitis, videmus, peccatum vestrum magis arguitur; quia videntes oculis corporalibus miracula
quae ego facio, non creditis mihi; Is. VI, 10: excaeca cor populi huius.
Vel aliter, si caeci essetis, idest ignorantes iudiciorum Dei et sacramentorum legis, non haberetis peccatum;
supple: tantum. Quasi dicat: si ex ignorantia peccaretis, peccatum vestrum non esset adeo grave. Nunc vero quia
dicitis, videmus, idest arrogatis vobis scientiam legis et cognitionem Dei, et tamen peccatis, ideo peccatum
vestrum manet, idest aggravatur; Lc. XII, 47: servus qui scit voluntatem Domini sui, et non fecit secundum
voluntatem eius, vapulabit multis.
|+10 Capitulus 10
|#1 Lectio 1
Postquam Dominus ostendit quod eius doctrina habet illuminativam virtutem, hic consequenter ostendit quod
habet virtutem vivificativam, et primo ostendit hoc, verbo; secundo, miraculo: c. XI, ibi erat autem quidam
languens etc..
Circa primum tria facit.
Primo ostendit se habere virtutem vivificativam; secundo ostendit vivificandi modum, ibi ego sum pastor bonus
etc.; tertio ostendit vivificandi potestatem, ibi dissensio itaque facta est inter Iudaeos propter sermones hos.
Prima pars dividitur in tres: primo enim Dominus proponit quamdam parabolam; secundo evangelista insinuat
necessitatem expositionis ipsius: hoc proverbium dixit eis etc.; tertio Dominus exhibet parabolae expositionem,
ibi dixit eis iterum Jesus etc..
Parabolam autem proponit eis dicens amen dico vobis. Quae quidem ex duobus est, scilicet de fure et pastore
ovium. Unde circa eam tria facit.
Primo proponit conditionem furis et latronis; secundo pastoris, ibi qui autem intrat per Ostium, pastor est ovium;
tertio effectum utriusque, ibi et oves illum sequuntur etc..
Ad intellectum autem huius, primo considerandum est quae sint oves, quae quidem sunt fideles Christi, et qui
sunt in gratia Dei; Ps. Xciv, 7: nos autem populus eius et oves pascuae eius; Ez. XXXIV, V. 31: vos autem oves
pascuae meae homines estis. Ovile ergo ovium est congregatio fidelis populi; Mich. II, 12: congregabo Iacob
totum te; in unum conducam reliquias Israel; pariter ponam illum quasi gregem in ovili. Ostium autem ovilis
aliter accipitur secundum chrysostomum, et aliter secundum Augustinum.
Nam secundum chrysostomum, Ostium vocat Christus Scripturas sacras, secundum illud Col. IV, 3: orantes
simul pro nobis, ut Deus aperiat Ostium sermonis. Dicitur autem sacra Scriptura Ostium, ut chrysostomus dicit,
primo quia per ipsam accessum habemus ad Dei cognitionem; rom. c. I, 2: quod autem promiserat per prophetas
suos in Scripturis sanctis de filio suo, qui factus est ei ex semine David secundum carnem. Secundo, quia sicut
Ostium oves custodit, ita sacra Scriptura conservat vitam fidelium; supra V, 39: scrutamini Scripturas: quia vos
putatis vitam habere in ipsis.
Tertio quia Ostium lupos supervenire non permittit: sic sacra Scriptura arcet haereticos a nocumento fidelium; II
Tim. III, 16: omnis Scriptura divinitus inspirata utilis est ad docendum, ad arguendum, ad corripiendum, ad
erudiendum in iustitia. Ille ergo non intrat per Ostium qui ad docendum populum non ingreditur per sacram
Scripturam. Unde Dominus de talibus dicit Matth. XV, 9: sine causa colunt me, docentes doctrinas et mandata
hominum; ibid. V. 6: irritum fecistis mandatum Dei. Haec est ergo furis conditio ut non intret per Ostium, sed
aliunde.
Addit autem ascendit: quod et parabolae congruit, dum fures non intrantes per Ostium, conscendunt parietes, et
praecipitant se in ovili. Congruit etiam veritati: quia causa quare aliqui doceant aliter quam sapiat sacra
Scriptura, praecipue ex superbia provenit; I Tim. VI, 3: si quis aliter docet, et non acquiescit sacris sermonibus,
superbus est, nihil sciens. Et quantum ad hoc dicit ascendit, scilicet per superbiam. Qui, inquam, sic aliunde
ascendit, ille fur est, rapiendo quod non est suum, et latro, occidendo quod rapit; Abdiae V: si fures intrassent ad
te, si latrones per noctem, quomodo conticuisses? et secundum hanc expositionem, continuatur ad praecedentia
hoc modo. Quia enim Dominus dixerat: si caeci essetis, non haberetis peccatum, possent respondere Iudaei, et
dicere: non est ex nostra caecitate quod tibi non credimus, sed ex tuo errore, propter quem a te avertimur. Et ideo
Dominus hoc excludens, vult ostendere quod non est erroneus, quia intrat per Ostium, idest per sacram
Scripturam; idest, docet ea quae sacra Scriptura continet.
Sed contra hoc est, quod Dominus, infra eodem, exponens, dicit: ego sum Ostium etc., ex quo videtur quod per
Ostium debet intelligi Christus.
Ad quod chrysostomus dicit, quod in hac parabola Dominus dicit se esse et Ostium et pastorem; unde secundum
quod ipse diversimode se vocat, diversimode dicitur Ostium, quia, secundum quod dicit se pastorem, oportet
quod aliud sit Ostium quam ipse, quia non est idem pastor et Ostium. Nihil autem aliud a Christo convenientius
potest dici Ostium quam sacra Scriptura, propter rationes praedictas. Convenienter ergo sacra Scriptura Ostium
dicitur.
206

