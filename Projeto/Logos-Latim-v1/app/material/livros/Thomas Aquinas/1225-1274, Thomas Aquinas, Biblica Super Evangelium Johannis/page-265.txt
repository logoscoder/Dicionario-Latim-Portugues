Et ideo redarguit eum Dominus dicens si non lavero te, non habebis partem mecum: quod quidem ad duo referri
potest, videlicet ad factum quod Christus faciebat, et ad signatum eius.
Sed si quidem referatur ad signatum, tunc planum est quod dicitur. Nullus enim aeternae haereditatis particeps
fieri potest et Christi cohaeres, nisi spiritualiter sit mundatus: quia hoc dicitur Apoc. XXI, 27: nihil coinquinatum
intrabit. In Ps. XIV, 1: Domine>, quis habitabit in tabernaculo tuo? et respondens subdit: innocens manibus, et
mundo corde. Quasi ergo dicat si non lavero te, non eris mundus, et, si non es mundus, non habebis partem
mecum.
Sed si referatur ad factum, tunc dubium est utrum haec ablutio sit de necessitate salutis.
Ad quod dicendum est, quod sicut quaedam sunt prohibita quia mala, et quaedam mala quia prohibita, ita
quaedam sunt praecepta quia necessaria, et quaedam necessaria quia praecepta. Hoc ergo ablutionis factum de
quo Dominus dicit si non lavero te, non habebis partem mecum, in se consideratum non est necessarium ad
salutem, sed, supposito quod mandetur a Christo, iam factum est necessarium I Reg. XV, 22: melior est
obedientia quam victima; et ita: quasi scelus idolatriae nolle acquiescere.
Hic ostendit factum illud esse congruum. Et ponuntur primo verba Petri; secundo subditur responsio Christi.
Sed in verbis Petri insinuatur ferventissimus amor eius ad Christum. Nam supra, quando Dominus dixit ei: quod
ego facio, tu nescis modo, dederat ei intelligere hoc factum utile fore; tamen, hac utilitate neglecta, induci non
poterat ad pedum ablutionem recipiendam. Sed quando Dominus comminatus est separationem suam ab ipso,
dicens: non habebis partem mecum, non solum ad illa, sed ad ulteriora recipienda se obtulit, dicens Domine>,
non tantum pedes meos, sed et manus et caput. In hac enim responsione territus totum se offert ad abluendum,
amore turbatus et timore. Ut enim legitur in itinerario clementis, Petrus adeo afficiebatur ad Christi corporalem
praesentiam, quam ferventissime dilexerat, quod post Christi ascensionem cum dulcissimae praesentiae et
sanctissimae conversationis memor erat, totus resolvebatur in lacrymas, ita ut genae eius viderentur adustae.
Sciendum est autem, quod in homine tria sunt: caput, quod est summum; pedes, qui sunt infimi: manus, quae
sunt mediae.
Et similiter in interiori homine, scilicet in anima, est caput, ratio scilicet superior, qua anima inhaeret Deo, I Cor.
XI, 3: caput mulieris vir, idest superior ratio; manus autem, idest inferior ratio, quae vacat operibus activae;
pedes autem sunt sensualitas.
Sed Dominus sciebat discipulos suos mundos quantum ad caput, quia Deo coniuncti erant per fidem et caritatem;
et quantum ad manus, quia eorum sancta opera: sed quantum ad pedes, aliquos affectus terrenorum ex
sensualitate habebant. Petrus autem timens Christi comminationem, consentit non solum ad ablutionem pedum,
sed etiam manus et capitis, dicens Domine>, non tantum pedes meos, sed et manus et caput. Quasi dicat: nescio
an indigeam ablutione manus et capitis, nihil enim mihi conscius sum; sed non in hoc iustificatus sum: I Cor. V,
4, et ideo paratus sum lavare non tantum pedes, idest affectus inferiores, Cant. V, 3: lavi pedes meos, quomodo
inquinabo illos, sed et manus, idest opera, Ps. XXV, 6: lavabo inter innocentes manus meas, et caput, idest
rationem superiorem, Matth. VI, 17: faciem tuam lava.
Consequenter cum dicit dixit eis Jesus, ponitur responsio Domini, et primo dat quoddam generale documentum;
secundo adaptat illud ad propositum, ibi et vos mundi estis, sed non omnes; tertio evangelista exponit verba
Christi, ibi sciebat enim quisnam esset qui traderet eum.
Dicit ergo primo: qui lotus est, non indiget nisi ut pedes lavet; sed est mundus totus; supple, praeter pedes,
quibus terram tangit. Per quod datur intelligi quod apostoli iam baptizati erant. Dicit enim qui lotus est etc., et
postea subdit vos mundi estis etc., quia scilicet baptizati erant.
Sed quidam dicunt, quod baptizati erant solum baptismate Ioannis: quod non videtur verum, quia sic non erant
loti, nam baptisma Ioannis non mundabat interius a culpa. Et ideo dicendum, quod baptizati erant baptismo
Christi, secundum Augustinum.
Et si obiicis, quod Christus non baptizabat, sed discipuli eius, ut dicitur supra IV, 2, dico quod non baptizabat
turbas; sed discipulos suos sibi familiares et domesticos baptizavit.
Sed cum baptismus abstergat etiam sordes pedum, videtur quod qui lotus est, idest baptizatus, non indiget ut
pedes lavet.
Sed ad hoc dicendum, quod si statim post baptismum transirent de mundo non utique indigerent hac ablutione,
quia cum sint mundi toti, statim evolarent. Sed qui post baptismum vivunt in hac vita mortali non possunt ad
tantum culmen perfectionis ascendere quin etiam inordinati motus sensualitatis de affectibus terrenis insurgant:
et ideo oportet quod pedes lavent vel per martyrium, quod est baptismus sanguinis, vel per poenitentiam, quae
est baptismus flaminis, ut evolare possint.
Consequenter cum dicit et vos mundi estis, sed non omnes, adaptat Dominus ad propositum generale
documentum.
Sed si mundi erant, quare iterum Dominus eos abluebat? ad quod Augustinus dicit, quod mundi erant quantum
ad manus et caput sed indigebant quantum ad pedes. Chrysostomus vero dicit, quod mundi erant non quidem
simpliciter, quia nondum mundi erant ab immunditia originali: cum nondum Christus passus esset, nondum
solutum esset pretium nostrae redemptionis; sed quantum ad aliquid, mundi erant, scilicet ab erroribus
Iudaeorum.
265

