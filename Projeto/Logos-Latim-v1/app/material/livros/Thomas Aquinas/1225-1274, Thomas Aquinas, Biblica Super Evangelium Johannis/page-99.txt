idest, ut compleam opera quae scio eum velle; infra IX, 4: me oportet operari opera eius qui misit me donec dies
est.
Si autem intelligatur ut aliud et aliud; sic sciendum est, quod Christus duo fecit in mundo isto. Primo docuit
veritatem, invitando, et vocando ad fidem: et in hoc complevit voluntatem patris; infra VI, 40: haec est voluntas
patris qui misit me, ut omnis qui videt filium et credit in eum, habeat vitam aeternam. Secundo consummavit
ipsam veritatem, aperiendo per passionem suam in nobis ianuam vitae, dando potestatem perveniendi ad
consummatam veritatem; infra XVII, 4: opus consummavi quod dedisti ut faciam.
Sic ergo dicit meus cibus est ut faciam voluntatem eius qui misit me, vocando homines ad fidem, ut perficiam
opus eius, perducendo eos ad perfectum.
Vel, secundum Origenem, omnis homo qui bene operatur, ad duo debet dirigere suam intentionem, scilicet ad
honorem Dei, et ad utilitatem proximi: quia, sicut dicitur I Tim. I, 5: finis praecepti est caritas: quae continet
amorem Dei et proximi. Et sic quando aliquid facimus propter Deum, finis praecepti est Deus; quando vero
propter utilitatem proximi, finis praecepti est proximus.
Secundum hoc ergo dicit Christus meus cibus est ut faciam voluntatem Dei, idest ut intentionem meam dirigam
et regulem in his quae sunt ad honorem Dei, ut perficiam opus eius, idest, ea faciam quae sunt ad utilitatem et
perfectionem hominis.
Sed contra, Dei perfecta sunt opera: non ergo convenienter dicitur opera perfici Dei.
Respondeo dicendum, quod inter ceteras creaturas inferiores homo est speciale opus Dei, quia ad imaginem et
similitudinem suam fecit illum Gen. I, 26. Et hoc opus in principio quidem perfectum fuit, quia Deus fecit
hominem rectum, ut dicitur Eccle. VII, 30.
Postmodum vero per peccatum hanc perfectionem amisit, et a rectitudine recessit. Et ideo ut hoc opus Domini
perfectum esset, reparari indigebat: quod quidem perfectum est per Christum, quia dicitur Rom. V, 19: sicut
enim per unius hominis inobedientiam peccatores constituti sunt multi, ita per unius obedientiam iusti
constituentur multi. Sic Christus dicit ut perficiam opus eius, idest ut hominem ad perfectum deducam.
Consequenter cum dicit nonne vos dicitis quod adhuc quatuor menses sunt, et messis venit? etc. Ponit
similitudinem.
Sed attende, quod Christus a muliere potum petivit, dicens: da mihi bibere, et ideo occasione huius petitionis
introduxit similitudinem de aqua. Hic vero discipuli inducunt Dominum ad manducandum: unde et occasione
huius introducit Dominus similitudinem de cibo spirituali, quia idem intelligitur per cibum et potum. Sic ergo
sunt quidam a quibus Deus petit potum sicut a muliere; quidam vero Deo offerunt potum. Sed cibum nullus Deo
offert nisi prius petierit ab eo Deus: tunc enim Deo cibum spiritualem offerimus quando ab eo poscimus salutem
nostram, cum scilicet petimus: fiat voluntas tua sicut in caelo et in terra.
Salutem ex nobis ipsis consequi non possumus nisi praeventi a gratia praeveniente, secundum illud Thren. Ult.,
21: converte nos, Domine>, ad te, et convertemur. Ipse ergo prius petit qui per praevenientem gratiam nos petere
facit.
In hac autem similitudine primo agit de messe; secundo de messoribus, ibi et qui metit, mercedem accipit.
Circa primum duo facit.
Primo ponit similitudinem de messe corporali; secundo de messe spirituali, ibi ecce dico vobis: levate oculos
vestros, etc..
Per hoc autem quod dicit nonne vos dicitis, quod adhuc quatuor menses sunt, et messis venit? datur intelligi quod
Christus statim post captionem Ioannis de Iudaea recessit, sicut dicitur Matth. IV, 12, et transivit per Samariam;
et quod hoc fuit in hieme: et Ioannes similiter captus. Unde quia ibi tempestivius messes perficiuntur, quatuor
menses erant ab illo tempore usque ad messem.
Dicit ergo nonne vos dicitis, loquendo de messe corporali, quod adhuc quatuor menses sunt, qui extant futuri, et
messis venit? idest, tempus collectionis messium. Sed ecce dico vobis, de spirituali messe loquens, levate oculos
vestros, et videte regiones, quae albae sunt iam ad messem.
Ubi sciendum est, quod tempus messium dicitur tempus collectionis fructuum: et ideo omnis collectio fructuum
comparatur tempori messium. Tempus autem collectionis fructuum duplex est. Nihil enim prohibet in
temporalibus et in spiritualibus, quin illud quod est fructus respectu praecedentium, sit etiam semen respectu
sequentium: nam bona opera sunt fructus spiritualis doctrinae, sicut fides, et huiusmodi; quae tamen sunt semina
vitae aeternae, quia per ea ad vitam aeternam pervenitur. Eccli. XXIV, 23 dicit sapientia: flores mei, respectu
fructus sequentis, sunt fructus honoris et honestatis, respectu praecedentium.
Secundum hoc ergo una est collectio messis spiritualis respectu fructuum aeternorum, scilicet congregatio
fidelium in vitam aeternam: de qua dicitur Matth. XIII, 39: messis est consummatio saeculi. Et de ista non agitur
hic. Alia est in praesenti. Et hoc potest intelligi dupliciter. Uno modo collectio fructuum, scilicet fidelium in
ecclesia congregandorum conversio; alio modo ipsa cognitio veritatis, qua aliquis fructum veritatis in anima sua
congregat: et de utraque secundum diversas expositiones hic agitur.
De prima, secundum Augustinum et chrysostomum, hoc modo: vos dicitis, quoniam adhuc non est tempus
corporalis messis; sed non sic est de messe spirituali, immo ecce dico vobis: levate oculos vestros, scilicet mentis

99

