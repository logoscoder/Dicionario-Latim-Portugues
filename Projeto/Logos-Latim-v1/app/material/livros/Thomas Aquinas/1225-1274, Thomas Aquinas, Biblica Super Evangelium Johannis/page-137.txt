miraculum de panibus, ubi una navis tantum erat, quae quidem navis cum discipulis ad aliam partem transfretavit
absque Christo. Unde cum de mane non invenissent Christum ex eadem parte ex qua fuerat praecedenti die, sed
iam erat ex alia parte, nec habuisset aliquam aliam navem in qua transiret, suspicati sunt quod supra mare
ambulans transivisset.
Et hoc est quod dicit altera die, ab ea qua fecerat miraculum de panibus, turba quae stabat trans mare, ubi
miraculum fecerat vidit quod navicula alia non erat ibi nisi una, quia in praecedenti die non fuerat nisi illa
tantum, et vidit quia non introisset cum discipulis suis Jesus in navim etc..
Per hanc unam navem significatur ecclesia, quae est una, unitate fidei et sacramentorum; Ephes. IV, 5: una fides,
unum baptisma. Per hoc autem quod Jesus non est cum discipulis, significatur corporalis separatio Christi ab eis
in ascensione; Mc. Ult., 19: Dominus quidem Jesus postquam locutus est eis, assumptus est in caelum.
Opportunitas autem inquirendi datur ex adventu aliarum navium ab alia parte maris, cum quibus poterant transire
ad quaerendum Christum; et ideo dicit aliae vero naves supervenerunt, ex alia parte, scilicet a tiberiade, iuxta
locum ubi manducaverunt panes etc..
Per istas alias naves quae supervenerunt, significantur conventicula haereticorum et eorum qui quae sua sunt,
quaerunt, et non quae Jesu Christi; infra: quaeritis me, quia manducastis ex panibus meis; et quae sunt separatae
vel fide quantum ad haereticos, vel caritate carentes quantum ad carnales, qui non sunt proprie in ecclesia, sed
tamen sunt iuxta eam, inquantum simulatam fidem praetendunt, et speciem sanctitatis habent; secundum illud II
Tim. III, 5: habentes quidem speciem pietatis, virtutem autem eius abnegantes.
Et II Cor. XI, 14: non est mirum si ministri Satanae transformant se.
Sed inquisitio fuit studiosa; unde dicit cum ergo vidisset turba etc., et primo ostendit quomodo inquirit turba
Christum; secundo quomodo inventum interrogat.
Dicit ergo primo, quod cum vidisset turba quod Jesus non erat ibi, nec discipuli eius, ascenderunt in naviculas,
quae venerant a tiberiade, quaerentes eum: quod est laudabile; Is. LV, 6: quaerite Dominum dum inveniri potest;
et Ps. Lxviii, 33: quaerite Dominum, et vivet anima vestra.
Sed inventum interrogant, unde dixit et cum turbae invenissent eum, scilicet Christum, trans mare, dixerunt ei:
Rabbi, quando huc venisti? sed haec quaestio dupliciter potest intelligi.
Uno modo ut quaerant tantum de tempore; et tunc, secundum chrysostomum exprobranda est eorum ruditas, quia
post tantum miraculum non quaerunt de modo transeundi, qualiter scilicet sine navi transisset; sed tantum de
tempore transitus.
Vel potest dici, quod per hoc quod dicunt quando, non solum quaerunt de tempore, sed etiam de aliis
circumstantiis quae concurrerunt ad transitum miraculosum.
Sed attende, quod supra post refectionem volebant eum facere regem; nunc vero eum praesentem habent, nec
eum regem facere volunt. Cuius ratio est, quia ipsi volebant eum facere regem concitati a passione laetitiae
causatae a refectione. Passiones autem huiusmodi cito transeunt, et ideo ea quae secundum ipsas passiones
disponuntur, transitoria sunt: quae vero ratione disponuntur, magis permanent; Eccli. XXVII, 12: homo sapiens
in sapientia sua permanet sicut sol; stultus autem ut luna mutatur; Prov. XI, 18: impius facit opus instabile.
Consequenter cum dicit respondit ei Jesus etc., agit Dominus de cibo spirituali; et primo proponit veritatem de
spirituali; secundo contradictionem excludit, ibi murmurabant ergo Iudaei de illo.
Circa primum tria facit.
Primo proponit veritatem spiritualis cibi; secundo insinuat eius originem, ibi dixerunt ergo ei: quod ergo tu facis
signum? etc.; tertio docet modum capiendi ipsum cibum, ibi dixerunt ergo ad eum: Domine>, semper da nobis
panem hunc.
Circa primum duo facit.
Primo ostendit cibum spiritualem, et eius virtutem; secundo manifestat eum quis sit, ibi dixerunt ergo ad eum:
quid faciemus ut operemur opera Dei? circa primum duo facit.
Primo arguit perversam eorum cupiditatem; secundo hortatur ad veritatem, ibi operamini etc..
Dicit ergo amen, amen dico vobis, licet ostendatis vos quasi devotos, tamen quaeritis me, non quia vidistis signa,
sed quia manducastis ex panibus, et saturati estis; quasi dicat: propter carnem me quaeritis, non propter spiritum,
quia scilicet ut iterum pascamini.
Et, sicut Augustinus dicit, locum istorum tenent qui quaerunt Jesum, non propter seipsum, sed ut aliqua
commoda saecularia consequantur; sicut sunt illi qui negotia habentes, ad praelatos et clericos accedunt, non
propter Christum, sed ut eorum intercessione promoveantur apud magnates; sicut sunt illi qui ad ecclesias
confugiunt, non propter Jesum, sed quia a potentioribus premuntur; sicut etiam sunt illi qui ad sacros ordines ad
Dominum appropinquantes, non eisdem merita virtutum, sed subsidia vitae praesentis inquirunt, scilicet divitias
et honores, ut Gregorius dicit XXIII Moral.. Et hoc patet: nam facere signa, virtutis divinae est; sed manducare
panem multiplicatum, est temporale. Quia ergo non veniunt ad Christum propter virtutem quam in eo vident, sed
propter hoc quod ex panibus manducant, non Christo serviunt, sed suo ventri, ut dicitur Phil. III et Ps. XLVIII,
V. 19: confitebitur tibi cum benefeceris ei.

137

