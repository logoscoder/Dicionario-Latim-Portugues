In quo quidem Dominus satisfacit primo quidem turbae quae eum reverebatur, faciens eam magis avidam ad
audiendum, quasi parvo tempore derelicta, in quo possent hac doctrina potiri, ut chrysostomus dicit. Infra XII, V.
36: dum lucem habetis, credite in lucem.
Secundo vero turbae quae eum persequebatur, quasi dicat: non diu differtur desiderium vestrum de morte mea,
unde patienter sustinete: quia adhuc modicum. Implere enim debeo dispensationem meam; praedicando scilicet,
et miracula faciendo, et sic pervenire ad passionem; Lc. XIII, 32: ite, et dicite vulpi illi, quia hodie et cras operor,
et tertia die consummor.
Est autem triplex causa, quare Christus modico tempore voluit praedicare.
Prima ad demonstrandum suam virtutem, quod in tam modico tempore totum mundum immutaret; Ps. Lxxxiii,
11: melior est dies una in atriis tuis super millia.
Secunda est ad excitandum desiderium discipulorum, ut scilicet magis eum desiderarent quem modico tempore
corporali praesentia habituri erant; Lc. XVII, 22: venient dies in quibus desiderabitis unam diem filii hominis.
Tertia est ad augmentandum discipulorum spiritualem profectum. Cum enim Christi humanitas sit nobis via
tendendi in Deum, ut dicitur infra XIV, 6: ego sum via, veritas et vita, non debemus in ea quiescere ut in
termino, sed per eam debemus in Deum tendere.
Ne ergo corda discipulorum ad Christum carnaliter affecta, in eo ut in homine quiescerent ideo Christus
corporalem sui praesentiam ab eis cito subtraxit: unde dicebat, infra XVI, 7: expedit vobis ut ego vadam; II Cor.
V, 16: et si Christum secundum carnem novimus, tunc scilicet quando corporaliter nobiscum erat, sed nunc iam
non novimus.
Voluntatem suae passionis ostendit cum dicit et vado ad eum qui me misit, quasi spontaneus, scilicet per
passionem; is. c. LIII, 7: oblatus est, quia ipse voluit; eph. c. V, 2: obtulit semetipsum hostiam Deo in odorem
suavitatis. Vado, inquam, ad patrem qui misit me. Et hoc convenienter: nam quaelibet res naturaliter redit ad
suum principium; Eccle. I, 7: ad locum unde exeunt flumina, revertuntur. Infra XIII, 3: sciens quia a Deo exivit,
et ad Deum vadit. Et iterum c. XVI, 5: vado ad eum qui misit me.
Consequenter cum dicit quaeretis me, et non invenietis, praenuntiat Iudaeorum desiderium, quasi dicat: modicum
est quod potestis mea doctrina frui; sed hoc modicum, quod modo respuitis, quandoque quaeretis, et non
invenietis; Is. LV, 6: quaerite Dominum dum inveniri potest; et in Ps. Lxviii, 33: quaerite Dominum, scilicet in
praesenti, et vivet anima vestra.
Hoc autem quod dicit quaeretis me, et non invenietis, potest intelligi vel de inquisitione corporali Christi, vel de
spirituali.
Si vero intelligatur de corporali, sic, secundum chrysostomum, quaesierunt eum quando filiae ierusalem, scilicet
mulieres, plangebant super eum, ut dicitur Lc. XXIII, 27, et credibile est hoc tunc multos alios passos esse. Nec
est etiam a veritate remotum, quia imminente tribulatione Iudaeis, et praecipue cum civitas caperetur, memores
Christi et miraculorum eius, desiderarent eius praesentiam, qua liberarentur; et secundum hoc dicendum est
quaeretis me, idest meam praesentiam corporalem, et non invenietis.
Si vero intelligatur de spirituali, dicendum est, secundum Augustinum, quod eum quem noluerunt cognoscere
praesentem, tunc postea quaesierunt cum videntes multitudinem credentem, compuncti de scelere mortis Christi,
dixerunt Petro, Act. II, 37: quid faciemus, viri fratres? sic ergo quaesierunt Christum quando crediderunt in eum
suis sceleribus ignoscentem, quem viderunt ipsorum scelere morientem.
Consequenter cum dicit et ubi ego sum, vos non potestis venire, ostendit eorum defectum. Nec dicit quo vado,
quod esset magis consequens ad praemissa, scilicet vado ad patrem qui me misit; sed dicit ubi ego sum, ut
ostendat se Deum et hominem. Hominem quidem, inquantum vadit, infra XVI, 5: vado ad eum qui me misit, sed
inquantum semper ibi erat Christus quo fuerat rediturus, ostendit se Deum; supra III, 13: nemo ascendit in
caelum nisi qui descendit de caelo. Sic ergo, secundum Augustinum, sicut Christus rediit ut nos non relinqueret,
sic ad nos per assumptionem visibilis carnis descendit ut secundum invisibilem maiestatem etiam esset in caelo.
Non autem dicit non invenietis, quia aliqui ituri erant; sed dicit non potestis venire, quamdiu scilicet sic dispositi
estis. Nullus enim ad hereditatem caelestem pervenire potest, nisi sit heres Dei. Heres autem Dei aliquis efficitur
per fidem Christi; supra I, 12: dedit eis potestatem filios Dei fieri, his qui credunt in nomine eius. Iudaei autem
nondum in eum credebant; et ideo dicit non potestis venire. In Ps. XXIII, 3, requirit: quis ascendet in montem
Domini? et respondetur: innocens manibus, et mundo corde. Iudaei autem non erant mundo corde, nec
innocentes manibus, quia volebant Christum interficere, ideo dicit: non potestis ascendere in montem Domini.
Consequenter cum dicit dixerunt ergo Iudaei ad semetipsos, ponitur Iudaeorum admiratio, qui licet carnaliter de
Christo saperent, tamen ex parte credebant.
Et tria faciunt.
Primo admirantur; secundo suspicantur; et tertio contra suspicionem argumentantur.
Admirantur quidem cum dicunt ad semetipsos quo iturus est hic, quia non invenerimus eum? ut enim dictum est,
hoc carnaliter intelligebant; I Cor. II, 14: animalis homo non percipit ea quae sunt spiritus Dei.
Et ideo quod esset iturus, non quidem per mortem, sed corporaliter, ad aliquem locum quo eis non liceret
ascendere, suspicantur super hoc, dicentes numquid in dispersionem gentium iturus est, et docturus gentes? nam
gentes alienatae erant a conversatione Iudaeorum; Eph. II, 12: hospites testamentorum eratis alienati a
166

