diceret: electi non peribunt; sed non omnes sunt electi. Ille ergo peribit qui electus non est, scilicet Iudas; infra
XV, V. 16: non vos me elegistis, sed ego elegi vos.
Sed contra est quod dicitur supra VI, 71: nonne ego vos elegi duodecim? cum ergo Iudas esset unus ex
duodecim, videtur quod fuerit electus.
Sed dicendum, quod duplex est electio.
Una est ad praesentem iustitiam, et ad hanc electus fuit Iudas; alia electio est ad finalem gloriam, et secundum
hanc Iudas non fuit electus.
Ratio autem huius exceptionis est ut impleatur Scriptura: quae hic praedicit, non quod cogat, sed quia hoc quod
futurum erat, non tacuit; Lc. Ult. 44: oportet impleri omnia quae scripta sunt in lege Moysi et prophetis et
Psalmis de me; matth. c. V, 18: iota unum aut unus apex non praeteribit a lege donec omnia fiant. Quae quidem
Scriptura dicit qui manducat panem mecum, levabit contra me calcaneum suum.
Hoc est secundum aliam translationem, ubi nos habemus: etenim homo pacis meae, in quo speravi, qui edebat
panes meos, magnificavit super me supplantationem.
Ubi ostenditur Iudae ad Christum familiaritas, cum dicit qui manducat panem mecum.
Iudas enim panem cum aliis discipulis cum Christo comedit, etiam consecratum.
Item ostenditur eius malignus conatus contra Christum, cum dicit levabit contra me calcaneum suum; idest,
conabitur ad meam conculcationem. Calcaneo enim comprimimus hostes; Gen. III, 15: ipsa conteret caput tuum,
et tu insidiaberis calcaneo eius. Tunc ergo dicitur aliquis levare calcaneum suum contra aliquem, quando conatur
eum opprimere.
Sed hoc Iudas non poterit: quia unde ipse credit me opprimere, inde exaltabor; supra XII, 32: ego, si exaltatus
fuero a terra, omnia traham ad meipsum.
In quo habemus exemplum, ut si quando a famulis aut ab aliquibus vilioribus patiamur aliquod malum, non
scandalizemur, respicientes Iudae exemplum, qui infinitis potitus bonis, in contrarium remuneravit
benefactorem. Ideo autem Dominus Iudam, quem futurum noverat esse malum, elegit, ut daret intelligere quod
nulla societas hominum sine alicuius mali admixtione futura erat: Cant. II, 2: sicut lilium inter spinas, sic amica
mea inter filias. Unde Augustinus dicit in quadam epistola: non audeo mihi arrogare quod domus mea sit melior
coetu apostolorum. Item ut si contingat quod aliquis ab aliquo praelato in societatem ecclesiae assumptus, malus
efficiatur, non sit in condemnationem ipsius praelati.
Ecce enim quod Iudas electus a Christo, proditor efficitur. Sic etiam Act. VIII, 13 Philippus assumpsit simonem
magum; ier. c. XVIII, 20: numquid redditur pro bono malum, quia foderunt foveam animae meae? Matth. X, 36:
inimici hominis, domestici eius.
Consequenter cum dicit amodo dico vobis priusquam fiat, assignat causam quare exceptionem posuit; quasi
dicat: diu tacui eius malitiam sed quia tempus est ut prodeat in publicum, ideo dico vobis, idest manifesto,
antequam fiat, ut credatis quia ego sum qui futura praedico, et occulta cordis manifesto; quod est proprium Dei;
ier. c. XVII, 9: pravum est cor hominis et inscrutabile: quis cognoscet illud? ego Dominus scrutans cor, et
probans renes; Is. Lxi, V. 23: secutura quoque annuntiate nobis, et sciemus quia dii estis vos. Vel: ego sum qui
sum, Ex. III, 14.
Consequenter cum dicit amen, amen dico vobis etc., confirmat conclusionem inductam ex dignitate eorum
quibus pedes lavit: quorum tanta est dignitas ut obsequia eis impensa quodammodo videantur redundare in
Deum, sed tamen secundum quemdam gradum: quia quae fiunt fidelibus per Christum, redundant in Deum
patrem.
Ostendit ergo primo quomodo ea quae fiunt discipulis Christi, redundant in Christum.
Et quantum ad hoc dicit amen, amen dico vobis; quasi diceret: vere, debetis lavare pedes, quia qui recipit si
quem misero, me accipit, idest, obsequium quod exhibetur his quos ego mitto, mihi attribuo factum; Matth. X,
40: quis vos recipit, me recipit.
Secundo ostendit quomodo obsequium Christo exhibitum redundat in patrem, dicens qui autem me accipit,
accipit eum qui me misit; supra V, 23: ut omnes honorificent filium sicut honorificant patrem.
Secundum autem Origenem, potest intelligi dupliciter. Uno modo connexim; et sic est sensus: qui accipit si
quem misero, me accipit etc. Idest, qui recipit missos a me, recipit et patrem. Qui ergo recipit si quem misero,
recipit patrem. Alio modo distinctim; et sic est sensus: qui recipit si quem misero, me accipit: verum est
corporaliter, sed qui recipit me, scilicet spiritualiter ad animas venientem, secundum illud Eph. III, 17: habitare
Christum per fidem in cordibus vestris, accipit eum qui me misit, scilicet patrem. Non tantum ego in eo manebo,
sed et pater; infra XIV, 23: ad eum veniemus, et mansionem apud eum faciemus.
Sed ex hoc Arius errorem suum confirmare nititur hoc modo. Dominus dicit, quod qui recipit ipsum, recipit
patrem: ergo eadem est comparatio patris mittentis ad filium, quae est filii mittentis ad discipulos; sed Christus
mittens, est maior discipulis Missis: ergo pater est maior filio.
Sed ad hoc dicendum, secundum Augustinum, quod in Christo fuerunt duae naturae, humana scilicet, et divina:
et secundum hoc loquitur ex una parte secundum humanam naturam, dicens qui accipit si quem misero, me,
hominem, accipit, qui communico cum eis in una natura; et ex alia parte loquitur secundum divinitatem qui
autem me, Deum, accipit, accipit eum qui me misit, qui cum eo sum unius naturae. Vel qui accipit eum quem
269

