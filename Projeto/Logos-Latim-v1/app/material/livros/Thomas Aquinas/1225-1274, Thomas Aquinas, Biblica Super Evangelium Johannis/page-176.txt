erroris, quae est ignorantia divinitatis Christi; quia enim ipsam ignorabant, iudicabant de eo secundum
humanitatem.
Sic ergo duplex causa erroris erat in eis.
Una, quia eius divinitatem ignorabant; alia, quia de eo secundum humanitatem tantum iudicabant. Et ideo
quantum ad primum dicit vos nescitis unde venio, idest aeternum meum processum a patre, aut quo vado. Supra:
est verax qui misit me, et ego quae audivi ab eo, haec loquor in mundo; iob XXVIII, 20: unde ergo venit
sapientia? Is. LIII, 8: generationem eius quis enarrabit? quantum ad secundum dicit vos secundum carnem
iudicatis, scilicet de me, solum carnem esse putantes, non autem Deum. Vel secundum carnem, idest male et
iniuste. Sicut enim secundum carnem vivere est male vivere, ita et secundum carnem iudicare, est male iudicare.
Consequenter cum dicit ego non iudico quemquam, ostendit testimonium suum esse verum, et falsum esse quod
ipse solus de se testimonium perhibeat. Et quia de iudicio mentio facta est, ostendit primo se non esse solum in
iudicando; secundo se non esse solum in testificando, ibi et in lege vestra scriptum est etc..
Circa primum tria facit.
Primo ponit iudicii dilationem; secundo iudicii veritatem; et tertio veritatis rationem.
Dilationem quidem iudicii ponit cum dicit ego non iudico quemquam; quasi dicat: vos iudicatis male, sed ego
non iudico quemquam; supra III, 17: non enim misit Deus filium suum in mundum ut iudicet mundum, sed ut
salvetur mundus per ipsum.
Vel non iudico quemquam, scilicet secundum carnem, sicut vos iudicatis; Is. XI, 3: non secundum visionem
oculorum iudicabit, neque secundum auditum aurium arguet.
Sed tamen quandoque iudicabo; quia pater omne iudicium dedit filio; supra c. V, 22. Et tunc iudicium meum
verum est, idest iustum; Ps. Xcv: iudicabit orbem terrae in aequitate; Rom. II, 2: scimus quia iudicium Dei est
secundum veritatem in eos qui talia agunt. In quo ostenditur iudicii veritas.
Rationem veritatis ostendit, cum dicit quia non sum solus. Quod autem dicit supra V, 22, pater non iudicat
quemquam, intelligendum est seorsum a filio, vel quia non visibiliter pater apparebit omnibus in iudicio; et ideo
dicit non sum solus, quia non derelictus ab ipso, sed simul cum ipso; infra XIV, V. 10: ego in patre, et pater in
me est.
Hoc autem verbum excludit errorem Sabellii dicentis unam esse personam patris et filii, nec differre nisi
secundum nomina. Si enim hoc esset, non dixisset non sum solus, sed ego, et qui misit me, sed dixisset: ego sum
pater, et ego ipse sum filius. Distingue ergo personas, et cognosce filium esse alium a patre.
Consequenter cum dicit et in lege vestra scriptum est etc., ostendit quod non est solus in testificando; nec tamen
differt testimonium, sicut iudicium: unde non dicit, testimonium non perhibeo.
Primo ergo introducit legem; secundo concludit propositum, ibi ego sum qui testimonium perhibeo de meipso.
Dicit ergo in lege vestra, et vobis data, Eccli. XXIV, 23: legem mandavit Moyses: scriptum est, Deut. XIX, quia
duorum hominum testimonium verum est: sic enim est ibi: in ore duorum aut trium stabit omne verbum.
Sed, secundum Augustinum, habet magnam quaestionem quod dicit duorum hominum testimonium verum est.
Fieri enim potest quod duo mentiantur. Nam susanna casta duobus falsis testibus urgebatur, ut habetur Dan. XIII,
5 ss.. Universus etiam populus mentitus est contra Christum.
Responsio. Hoc quod dicit duorum hominum testimonium verum est, intelligendum est quod pro vero in iudicio
est habendum.
Cuius ratio est, quia in actibus humanis vera certitudo haberi non potest; et ideo accipitur inde id quod certius
haberi potest, quod est per multitudinem testium: magis enim est probabile quod unus mentiatur, quam quod
multi; Eccle. IV, 12: funiculus triplex difficile solvitur.
Nihilominus tamen per hoc quod dicit: in ore duorum aut trium testium stabit omne verbum, reducit nos,
secundum Augustinum, in considerationem trinitatis, in qua est perpetua stabilitas veritatis, a qua omnes
veritates derivantur. Dicit autem duorum vel trium, quia in Scriptura sacra quandoque nominantur tres,
quandoque duae personae, cum quibus etiam intelligitur spiritus sanctus, qui est nexus duorum.
Si ergo duorum hominum testimonium verum est vel trium, testimonium meum verum est, quia et ego
testimonium perhibeo de meipso, et testimonium perhibet de me qui misit me pater; supra V, 36: ego
testimonium habeo maius Ioanne.
Sed hoc non videtur ad propositum pertinere.
Primo quidem, quia pater filii Dei non est homo; cum ipse dicat duorum hominum testimonium verum est.
Secundo vero, quia tunc sunt duo testes alicuius quando testificantur de aliquo tertio; sed si unus testificatur de
uno, non sunt duo testes. Cum ergo Christus testificetur de se, et similiter pater de Christo, videtur quod non sunt
duo testes.
Sed dicendum, quod Christus hic arguit per locum a minori. Manifestum est enim quod veritas Dei maior est
quam veritas hominis.
Si ergo credunt testimonio hominum, multo magis credendum est testimonio Dei.
I Io. V, 9: si testimonium hominum accipitis, testimonium Dei maius est. Item hoc dicit, ut ostendat se
consubstantialem patri, et non indigentem alieno testimonio, ut dicit chrysostomus.

176

