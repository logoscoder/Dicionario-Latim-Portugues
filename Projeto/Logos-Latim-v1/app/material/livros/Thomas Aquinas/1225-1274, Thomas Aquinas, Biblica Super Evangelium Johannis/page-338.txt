Hic enim est finis divinorum donorum ut uniamur illa unitate, quae est conformis unitati patris et filii.
Ordo autem unitatis subditur, cum dicit ego in eis, et tu in me. Nam per hunc ordinem perveniunt ad unitatem,
quia vident quod ego sum in eis per gratiam, sicut in templo; I Cor. III, 16: nescitis quia templum Dei estis, et
spiritus Dei habitat in vobis? quae est quasi quaedam similitudo eius essentiae, qua tu es in me per unitatem
naturae; supra XIV, 10: ego in patre, et pater in me est. Et hoc ut ipsi sint consummati, idest perfecti, in unum.
Sed attende, quod cum supra dixisset ut sint unum, hic addit quod consummati: ideo est, quia illud refertur ad
unitatem gratiae, hoc autem ad eius complementum.
Vel aliter, secundum Hilarium, ego in eis, supple: sum per unitatem naturae humanae quam eamdem habeo cum
illis, et quia etiam do eis corpus meum in cibum, et tu in me, per unitatem essentiae.
Sed secundum primam expositionem, quia per gratiam non solum filius est in eis, sed et pater, supra XIV, 23: ad
eum veniemus, et mansionem apud eum faciemus: quare dicit ego in eis, sine patre? responsio. Dicendum,
secundum Augustinum, quod hoc non dicit ut ostendat filium in eis esse sine patre, sed quia per filium accessum
habeant ad patrem; Rom. V, 1: iustificati igitur ex fide per Christum, pacem habeamus ad Deum, per quem et
habemus accessum.
Vel, secundum chrysostomum, supra dixit ad eum veniemus, ut ostendat pluralitatem personarum divinarum
contra Sabellium; hic autem dicit ego in eis ut ostendat aequalitatem patris ad filium contra Arium. Per hoc enim
datur intelligi quod sufficit fidelibus, si solus filius inhabitet.
Finis autem unitatis ponitur, ibi ut cognoscat mundus quia tu me misisti.
Et quidem si consummata unio referatur ad perfectionem viae, tunc ly cognoscat mundus, idem est quod supra
dixit ut mundus credat. Tunc dicitur propter inchoationem; hic autem dicit cognoscat, quia imperfectam
cognitionem non sequitur fides, sed plena cognitio.
Et dicit cognoscat mundus, non quod nunc sit mundus, sed quod fuit mundus; ut sit sensus: mundus, iam
credens, cognoscat.
Vel mundus, idest amatores mundi, cognoscat quia tu me misisti: quia tunc mali per manifesta indicia
cognoscent Christum esse filium Dei; Apoc. I, 7: videbitis eum omnis oculus; et infra XIX, 37: videbunt in quem
transfixerunt; Lc. XXI, 27: videbunt filium hominis venientem in nubibus caeli cum potestate magna et
maiestate.
Et non solum cognoscat hoc; sed et sanctorum claritatem, quia dilexisti eos, scilicet fideles. Nunc enim non
possumus cognoscere dilectionem Dei ad nos quanta sit: quia bona quae Deus daturus est nobis, cum excedant
appetitum et desiderium nostrum, non possunt cadere in cor nostrum.
I Cor. II, 9: oculus non vidit nec auris audivit nec in cor hominis ascendit, quae praeparavit Deus iis qui diligunt
illum.
Et ideo mundus credens, idest sancti cognoscent per experientiam quantum diligat nos; sed mundi amatores,
idest mali, cognoscent hoc videndo et admirando gloriam sanctorum; Sap. V, 3: hi sunt quos aliquando habuimus
in derisum et in similitudinem improperii; et infra 5: ecce quomodo computati sunt inter filios Dei, et inter
sanctos sors illorum est.
Sed dicit sicut tu me dilexisti: quod non importat parilitatem dilectionis, sed rationem et similitudinem. Quasi
dicat: dilectio qua dilexisti me, est ratio et causa quare eos dilexisti: nam per hoc quod me diligis, diligentes me
et membra mea diligis; supra XVI, 27: ipse pater amat vos, quia vos me amastis.
Sciendum est autem, quod Deus diligit omnia quae fecit, dando eis esse; Sap. XI, V. 25: nihil odisti eorum quae
fecisti; nec enim odiens aliquid constituisti aut fecisti.
Maxime autem diligit unigenitum filium suum, cui totam naturam suam per aeternam generationem dedit. Medio
autem modo diligit membra unigeniti sui, scilicet fideles Christi, dando eis gratiam qua Christus inhabitat nos;
Deut. XXXIII, 3: dilexit populos: omnes sancti in manu illius sunt.
|#6 Lectio 6
Supra Dominus petiit pro discipulis perfectionis unitatem, hic petit pro eis visionis claritatem, et primo tangit
personas pro quibus petit; secundo ponit petendi modum; tertio subdit quod petit.
Petit quidem pro sibi datis, unde dicit pater, quos dedisti mihi etc.. Sciendum est, quod illud dicitur alicui dari
quod voluntati eius submittitur, ut scilicet faciat de eo quod vult. Voluntas autem Christi duplex est, scilicet
misericordiae et iustitiae: sed misericordiae quidem primo et per se est ipsius, quia miserationes eius super omnia
opera eius, Ps. Cxliv, 9; et I Tim. II, 4: vult omnes homines salvos fieri, sed voluntas iustitiae punientis est eius
non primo, sed praesupposito peccato: Deus enim non delectatur in perditione hominum, Sap. I, 13; ez. c. XVIII,
32: nolo mortem peccatoris, verum secundum se, sed tamen ex consequenti vult eam propter peccatum.
Sunt ergo omnes homines dati filio; supra dedisti ei potestatem omnis carnis, idest omnis hominis, ut scilicet
faciat de eis suam voluntatem, vel misericordiae ad salvandum, vel iustitiae ad puniendum. Ipse enim est qui
constitutus est a Deo iudex vivorum et mortuorum: ut dicitur Act. X, 42.
Sed illi sunt sibi simpliciter dati qui ad hoc dati sunt ei, ut de eis faciat voluntatem misericordiae ad salvandum:
unde de his dicit quos dedisti mihi, in tua scilicet praedestinatione ab aeterno; Is. VIII, 18: et hebr. c. III, ecce
ego, et pueri mei, quos dedit mihi Dominus.
338

