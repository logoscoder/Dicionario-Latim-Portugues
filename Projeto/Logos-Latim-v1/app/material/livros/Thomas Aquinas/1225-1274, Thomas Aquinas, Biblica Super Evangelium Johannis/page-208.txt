Ad quod dici posset, quod Iudas pro tempore illo ovis Christi erat, quantum ad praesentem iustitiam. Paulus
autem quando vocem Christi non audiebat, non erat ovis, sed lupus, sed vox Christi adveniens mutavit lupum in
ovem.
Haec autem responsio sustineri posset, si non contrariaretur ei quod dicit Ez. IV, 4: quod confractum fuerat non
alligastis, et quod erroneum est, non reduxistis. Ex quo videtur quod adhuc quando confractae et erroneae erant,
oves erant. Et ideo dicendum, quod loquitur hic Dominus de ovibus suis, non solum secundum praesentem
iustitiam, sed etiam secundum aeternam praedestinationem.
Est enim quaedam vox Christi quam nullus nisi praedestinatus audire potest, scilicet, qui perseveraverit usque ad
finem: Matth. X, 22. Ideo etiam dicit, et oves vocem eius audiunt, quia possent se excusare de eorum infidelitate,
dicentes, quod non solum ipsi, sed etiam nullus ex principibus credit in eum. Unde, ad hoc respondens, dicit et
oves vocem eius audiunt; quasi dicat: ideo ipsi non credunt, quia non sunt de ovibus meis.
Tertium signum sumitur ex actibus ipsius pastoris; et quantum ad hoc dicit proprias oves vocat nominatim. Ubi
ponit quatuor actus boni pastoris. Primo quidem quod oves cognoscit. Unde dicit, quod proprias oves vocat
nominatim: in quo ostendit cognitionem, et familiaritatem suam ad oves. Illos enim ex nomine vocamus quos
familiariter cognoscimus; Ex. XXXIII, 17: ego novi te ex nomine. Et quidem ad officium boni pastoris pertinet,
secundum illud prov. c. XXVII, 23: diligenter considera vultum pecoris tui. Et hoc quidem convenit Christo
secundum praesentem cognitionem, vel magis secundum aeternam praedestinationem, quas ab aeterno nomine
tenus novit; ps.
Cxlvi, 4: qui numerat multitudinem stellarum, et omnibus eis nomina vocat; II tim. c. II, 19: novit Dominus qui
sunt eius.
Secundo vero quod eas educit, idest segregat a societate impiorum; Ps. Cvi, 14: eduxit eos de tenebris et umbra
mortis.
Tertio, quia iam eductas ab impiis, et inductas in ovile, iterum eduxit eas ex ovili.
Primo quidem in salutem aliorum; Is. Ult., V. 19: mittam ex eis qui salvati fuerint in Lydiam; Matth. X, 16: ecce
ego mitto vos sicut oves in medio luporum; ut scilicet de lupis faciatis oves. Secundo vero in directionem et viam
salutis aeternae; Lc. I, 79: ad dirigendos pedes nostros in viam pacis.
Quarto vero eas praecedit exemplo bonae conversationis; unde dicit et ante eas vadit, quod quidem in pastore
corporali non est ita, quin potius sequitur, secundum illud ps.
Lxxvii, 70: de post foetantes accepit eum.
Bonus autem pastor ante eas vadit per exemplum; I Petr. Ult., 3: neque ut dominantes in clero, sed forma facti
gregis ex animo.
Christus autem utraque missione ante eas vadit: quia primus pro doctrina veritatis mortem subiit, Matth. XVI,
24: si quis vult post me venire, abneget semetipsum, et tollat crucem suam, et sequatur me, et praecessit omnes
in vitam aeternam. Mich. II, V. 13: ascendit pandens iter ante eos.
Hic agit de effectu utriusque, furis scilicet, et pastoris in ovibus, et primo ponit effectum boni pastoris; secundo
effectum lupi et furis, ibi alienum autem non sequuntur.
Dicit ergo quod dictum est de conditionibus utriusque, sed oves sequuntur illum, qui scilicet ante eas vadit. Et
hoc quidem in promptu est, quia subditi sequuntur vestigia praelatorum, ut dicitur I Petr. II, V. 21: Christus
passus est pro nobis, vobis relinquens exemplum, ut sequamini vestigia eius; iob XXIII, 11: vestigia eius secutus
est pes meus. Et hoc ideo, quia sciunt vocem eius, idest cognoscunt et delectantur in ea; Cant. II, 14: sonet vox
tua in auribus meis: vox enim tua dulcis.
Effectus autem furis est ut oves eum non diu sequantur, sed ad tempus; unde dicit alienum autem non sequuntur;
idest, doctorem mendacem et haereticum non sequuntur; Ps. XVII, 46: filii alieni mentiti sunt mihi. Sic et Paulus
doctores mendaces non diu secutus est. Sed fugiunt ab eo; et hoc ideo, quia, ut dicitur I Cor. XV, 33, corrumpunt
bonos mores colloquia prava. Ideo autem fugiunt, quia non noverunt, idest non approbant, vocem alienorum,
idest doctrinam eorum, quae serpit ut cancer.
|#2 Lectio 2
Hic ponit evangelista necessitatem exponendi supra positam similitudinem, quae quidem necessitas causatur ex
audientium ignorantia.
Primo vero tangit ignorantiae causam; secundo ipsam ignorantiam manifestat.
Causa autem ignorantiae fuit proverbialis Christi locutio; et hoc est quod dicit hoc proverbium dixit eis Jesus.
Proverbium autem dicitur proprie quando loco alterius ponitur aliud; cum scilicet unum verbum ex similitudine
alterius datur intelligi: quod etiam parabola dicitur.
Loquebatur autem in proverbiis Dominus primo quidem propter malos, ut mysteria regni caelestis eis occultaret;
Lc. VIII, 10: vobis datum est nosse mysterium regni Dei, ceteris autem in parabolis. Secundo vero propter bonos,
ut ex proverbiis exercerentur ad inquirendum; unde postquam Dominus turbis proverbia seu parabolas proposuit,
discipuli seorsum Christum interrogabant, ut habetur Matth. XIII, 10 et Mc. IV, 10. Unde et Augustinus dicit:
pascit Dominus manifestis (scilicet fideles turbas), exercet obscuris, scilicet discipulos.
Ignorantiam manifestat, cum dicit illi autem non intellexerunt quid loqueretur.
208

