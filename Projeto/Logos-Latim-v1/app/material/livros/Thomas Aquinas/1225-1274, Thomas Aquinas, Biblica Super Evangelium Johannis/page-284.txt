Sed notandum, secundum chrysostomum, quod supra VI, 44, Dominus dicit: nemo potest venire ad me, nisi
pater meus traxerit eum, hic autem dicit nemo venit ad patrem nisi per me. In quo ostenditur aequalitas filii ad
patrem.
Patet ergo quae sit via, quia Christus; quis terminus, quia pater.
Consequenter cum dicit si cognovissetis me, et patrem meum utique cognovissetis, ostendit quod discipuli
utrumque cognoscunt, scilicet quo vadit, et viam, et primo proponit manifestationem; secundo excludit
emergentem dubitationem, ibi dicit ei Philippus: Domine>, ostende nobis patrem.
Circa primum duo facit.
Primo ostendit concomitantiam notitiae habitae de filio ad notitiam habitam de patre; secundo manifestat
quomodo discipuli se habeant ad notitiam patris, ibi et amodo cognoscetis eum.
Dicit ergo primo: dixi quod sum via, et quod scitis viam, scilicet me: ergo et quo vado scitis, quia notitia de me
non potest haberi sine notitia patris. Et hoc est quod dicit si cognovissetis me, et patrem meum utique
cognovissetis.
Supra VIII, 19, Iudaeis dicit: si me sciretis, et patrem meum forsitan sciretis.
Quid est ergo quod dicit si cognovissetis me, et patrem meum utique cognovissetis: ibi autem dicit forsitan?
videtur quod ibi dubitaverit de eo quod hic asserit.
Sed dicendum, quod ibi loquebatur Iudaeis quos increpabat; et ideo addit forsitan, non dubitans, sed increpans
eos. Hic autem loquitur discipulis quos instruit; et ideo veritatem eis cum assertione proponit, dicens si
cognovissetis me, et patrem meum utique cognovissetis; quasi dicat: si sciretis meam gratiam et dignitatem, et
eam utique quae patris est sciretis. Per nihil enim aliud res melius scitur quam per verbum et imaginem suam;
filius autem est verbum patris; supra I, 1: in principio erat verbum, et verbum erat apud Deum; ibid. 14: verbum
caro factum est, et habitavit in nobis; et vidimus gloriam eius, gloriam quasi unigeniti a patre.
Filius etiam est imago patris; Col. I, 15: qui est imago invisibilis Dei; Hebr. I, 3: qui cum sit splendor gloriae et
figura substantiae eius. In filio ergo cognoscitur pater, ut in verbo et imagine propria.
Sed notandum, quod inquantum aliquid accedit ad similitudinem paterni verbi, intantum in ipso cognoscitur
pater, et similiter inquantum habet de imagine patris.
Cum autem omne verbum creatum sit aliqua similitudo illius verbi, et in qualibet re inveniatur similitudo
divinitatis, vel imaginis vel vestigii, sed imperfecta: inde est quod per nullam creaturam et a nulla intelligentia et
conceptione intellectus creati potest cognosci perfecte idipsum quod Deus est; sed solum verbum unigenitum
quod est perfectum et perfecta imago patris, ipsum quod quid est patris cognoscit et comprehendit.
Unde, secundum Hilarium, possunt haec verba aliter continuari. Nam cum Dominus dicit nemo venit ad patrem
nisi per me, interrogatus Arius, quomodo itur ad patrem per filium, respondet, quod per doctrinae admonitionem,
inquantum scilicet filius sua doctrina instruit homines de patre, secundum illud infra XVII, 6: pater, manifestavi
nomen tuum hominibus. Sed Dominus hoc excludens dicit si cognovissetis me, et patrem meum utique
cognovissetis; quasi dicat: Arius vel alius quicumque homo annuntiare quidem potest de patre, sed nullus est
tantus quod eo cognito, cognoscatur pater, nisi solus filius, qui est eiusdem naturae cum ipso.
Consequenter cum dicit et amodo cognoscetis eum, ostendit quomodo discipuli se habeant ad cognitionem patris.
Dixerat autem Dominus supra discipulis, quod patrem cognoscunt, quo, inquiens, vado scitis. Et hoc thomas
negavit, dicens: Domine>, nescimus quo vadis. Et ideo hic Dominus ostendit quod aliquo modo cognoscunt
patrem, ut ostendat verbum suum verum esse, et aliquo modo non cognoscunt, ut verbum thomae sit verum. Et
ponit ad hoc duplicem patris cognitionem: unam quae erit in futuro; aliam quae fuit in praeterito.
Dicit ergo, quod amodo cognoscetis eum.
Dicit autem amodo, quia duplex cognitio habetur de patre. Una perfecta, quae est per immediatam eius visionem,
quae erit in patria; I Io. III, 2: cum apparuerit, similes ei erimus; alia est imperfecta, quae est per speculum et in
aenigmate, quam habemus per fidem; I Cor. XIII, 12: videmus nunc per speculum et in aenigmate. Potest ergo
hic intelligi de utraque; ut sit sensus: amodo cognoscetis eum, cognitione perfecta in patria, infra XVI, 25: palam
de patre meo annuntiabo vobis, quasi dicat: verum est, quod non cognoscitis eum perfecta cognitione, sed amodo
cognoscetis eum, peracto mysterio passionis meae. Vel amodo, idest post resurrectionem meam et ascensionem
et missionem spiritus sancti, cognoscetis eum, cognitione fidei perfecta, quia, cum venerit spiritus Paraclitus, ille
vos docebit omnia, et suggeret vobis omnia quaecumque dixero vobis: infra XIV, 26. Sic ergo verum dicis, quod
nescis eum cognitione perfecta; sed ego verum dico, quia vidistis eum; baruch III, V. 38: post haec in terris visus
est, et cum hominibus conversatus est. Viderunt enim Christum, secundum carnem assumptam, in qua erat
verbum, et in verbo pater: unde in ipso viderunt patrem; supra VIII, 29: qui me misit, mecum est.
Sed attende, quod pater non erat in carne per unitatem personae, sed erat in verbo incarnato per unitatem naturae,
et in Christo incarnato videbatur pater; supra I, V. 14: vidimus gloriam eius, gloriam quasi unigeniti a patre.
|#3 Lectio 3
Hic Dominus solvit emergentem dubitationem discipuli, et primo ponitur ipsius dubitantis positio; secundo
dubitationis remotio, ibi dicit ei Jesus etc..

284

