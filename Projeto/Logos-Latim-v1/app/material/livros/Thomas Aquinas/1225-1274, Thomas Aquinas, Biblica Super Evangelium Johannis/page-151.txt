IV, 16: qui manet in caritate, in Deo manet, et Deus in eo. Et hoc est quod facit spiritus sanctus; unde ibid. 13: in
hoc cognoscimus quoniam in Deo manemus, et Deus in nobis, quia de spiritu suo dedit nobis.
Si vero referatur ad sumptionem sacramentalem; tunc quicumque manducat carnem et bibit sanguinem, manet in
Deo: quia, sicut dicit Augustinus, est quidam modus manducandi illam carnem et bibendi illum sanguinem, quo
qui manducat et bibit, in Christo manet, et Christus in eo. Sed hic est ille qui non sacramentaliter tantum, sed
revera corpus Christi manducat, et sanguinem bibit.
Est et alius modus quo qui manducant, non manent in Christo, nec Christus in eis; hoc est qui in corde ficto ad
illud accedunt: nullum enim effectum habet sacramentum in ficto. Fictus enim est, cum non respondet interius
quod signatur exterius. In sacramento autem eucharistiae exterius quidem signatur quod Christus incorporetur in
eo qui percipit illud, et ipse in Christo. Qui ergo non habet in corde desiderium huius unionis, nec conatur ad
removendum omne impedimentum ad hoc, est fictus. Et ideo Christus in eo non manet, nec ipse in Christo.
Hic ponit minorem: scilicet quod qui coniungitur Christo, habet vitam; et inducit hoc in manifestatione cuiusdam
similitudinis, quae talis est. Filius propter unitatem quam habet ad patrem recipit vitam a patre: ergo qui unitur
Christo, recipit vitam a Christo; et hoc est quod dicit sicut misit me vivens pater, et ego vivo propter patrem.
Quae quidem verba possunt dupliciter exponi de Christo, scilicet secundum humanam naturam, et secundum
divinam.
Si enim exponantur de Christo filio Dei, tunc ly sicut importat similitudinem Christi ad creaturam quantum ad
aliquid, sed non quantum ad omnia, sed quantum ad hoc quod est esse ab alio. Nam hoc est commune Christo
filio Dei, et creaturae, quod sunt ab alio: sed quantum ad alium est dissimile. Quia filius habet aliquid proprium,
quia scilicet sic est a patre quod tamen recipit totam plenitudinem divinae naturae, intantum quod quidquid est
naturale patri, sit etiam naturale filio. Creatura vero accipit aliquam perfectionem et naturam particularem; supra
V, 26: sicut pater habet vitam in semetipso, sic dedit et filio vitam habere in semetipso. Et hoc ostendit, quia non
ait: sicut manduco patrem, et ego vivo propter patrem, cum loquatur de processione sua a patre, sicut dixit qui
manducat me, et ipse vivet propter me, cum loquitur de participatione corporis et sanguinis eius, qua nos
efficimur meliores: nam manducatio quamdam participationem dicit. Sed Christus dicit se vivere propter patrem,
non quidem manducatum, sed generantem, sine aequalitatis detrimento.
Si vero exponatur de Christo homine, sic quantum ad aliquid ly sicut importat similitudinem inter Christum
hominem et nos: in hoc scilicet quod sicut Christus homo accipit spiritualem vitam per unionem ad Deum, ita et
nos accipimus spiritualem vitam in communione sacramenti. Sed tamen est dissimile: quia Christus homo
accepit vitam per unionem verbi, cui in persona unitur; sed nos unimur Christo per sacramentum fidei. Et ideo
duo dicit misit me et pater. Si ergo referatur ad filium Dei, tunc dicit vivo ego propter patrem: quia ipse pater
vivens est.
Si vero referatur ad filium hominis; tunc dicit vivo ego propter patrem, quia misit me: idest, fecit me incarnari:
missio enim filii Dei est eius incarnatio; Gal. IV, 4: misit Deus filium suum factum ex muliere, factum sub lege.
Per hoc ergo, secundum Hilarium, excluditur error Arii; nam si nos propter Christum vivimus, quia aliquid de
natura sua habemus, ut ipse dicit: qui manducat meam carnem, et bibit meum sanguinem, habet vitam aeternam;
ergo et Christus vivit propter patrem, quia habet in se naturam patris: non autem partem, quia simplex est et
indivisibilis, ergo habet totam naturam patris. Propter patrem ergo vivit filius, dum nativitas non alienam ei
intulit diversamque naturam.
Consequenter cum dicit hic est panis, qui de caelo descendit, ponit duas conclusiones: nam de duobus litigabant,
scilicet de origine spiritualis cibi, et de eius virtute.
Prima ergo conclusio est de origine; secunda est de virtute; et hanc principaliter intendit, ibi qui manducat hunc
panem, vivet in aeternum.
Sciendum est circa primum, quod Iudaei turbati fuerant, quia dixerat: ego sum panis vivus qui de caelo
descendit, et ideo contra eos hoc iterum concludit ex hoc quod dicit vivo propter patrem, cum dicit hic est panis.
Nam descendere de caelo, est de caelo originem habere; sed filius habet originem de caelo, quia vivit propter
patrem: ergo Christus est qui de caelo descendit. Et ideo dicit hic est panis qui de caelo, idest de vita paterna,
descendit, et hoc quantum ad divinitatem; vel descendit etiam quantum ad corpus: inquantum scilicet virtus
formativa eius, quae fuit spiritus sanctus, de caelo fuit, ut virtus caelestis. Unde qui manducant hunc panem non
moriuntur, quo modo mortui sunt patres nostri, qui manducaverunt manna non de caelo: nec erat panis vivus, ut
dictum est supra. Quomodo autem mortui sunt qui manna manducaverunt, ex praemissis manifestum est.
Secunda conclusio de virtute panis ponitur cum dicit qui manducat hunc panem, vivet in aeternum: quae sequitur
ex hoc qui manducat meam carnem. Qui enim manducat hunc panem manet in me, et ego in illo; sed ego sum
vita aeterna: ergo qui manducat hunc panem, ut debet, vivet in aeternum.
Locus autem ubi hoc dixit Jesus, fuit in synagoga, in qua Christus docebat in capharnaum. Volens enim
multitudinem attrahere, in templo et synagoga docebat, et ut ex multis saltem proficiant aliqui; ps.
XXXIX, 10: annuntiavi iustitiam tuam in ecclesia magna.
|#8 Lectio 8

151

