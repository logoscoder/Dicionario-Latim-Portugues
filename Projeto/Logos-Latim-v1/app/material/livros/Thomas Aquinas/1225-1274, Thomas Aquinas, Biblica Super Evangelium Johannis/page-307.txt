quibusdam rebus relucet Dei misericordia, quos absque ullis meritis praecedentibus ad gratiam praeparat; in
quibusdam autem Dei iustitia, dum eos ex propriis culpis, citra condignum tamen, deputat poenae. Sic ergo elegi
vos ab aeterno praedestinando et vocando ad fidem ex tempore.
Ad quod autem eos elegit, subdit consequenter cum dicit et posui vos ut eatis et fructum afferatis, et primo ponit
ad quid elegerit; secundo rationem dictorum assignat, ibi haec mando vobis, ut diligatis invicem.
Circa primum duo facit.
Primo ostendit quod elegit ad aliquid agendum; secundo quod elegit ad aliquid recipiendum, ibi ut quodcumque
petieritis patrem in nomine meo, det vobis.
Dicit ergo posui vos, idest, dedi vobis ordinem in ecclesia mea; I Cor. XII, V. 28: posuit Deus in ecclesia
primum quidem apostolos etc.. Item posui vos, idest, firmiter vos disposui; Gen. I, 16: fecit Deus luminaria
magna, et posuit ea in firmamento caeli; Iud. V, 20: stellae manentes in ordine et cursu suo adversus sisaram
pugnaverunt.
Positio enim ordinem et firmitatem importat.
Posui, inquam, ad tria. Primo quidem ad eundum: unde dicit ut eatis, per mundum discurrendo, ut totum
convertatis ad fidem; Mc. Ult., 15: euntes in mundum universum, praedicate evangelium omni creaturae. Vel ut
eatis, idest proficiatis de virtute in virtutem; Ps. Lxxxiii, 8: ibunt de virtute in virtutem: videbitur Deus Deorum
in sion; Oseae, ult., 6: ibunt rami eius ut Libani.
Secundo ad fructum afferendum, unde dicit et fructum afferatis scilicet conversionis fidelium, quantum ad
primum iter; Rom. I, V. 13: ut aliquem fructum habeam in vobis, sicut et in ceteris gentibus. Vel fructum
spiritualem interiorem, quantum ad secundum iter; Gal. V, 22: fructus autem spiritus est caritas, gaudium, pax
etc.. Eccli. XXIV, 23: flores mei fructus honoris et honestatis.
Tertio ut fructum afferant qui non perdatur per mortem seu peccatum; unde dicit et fructus vester maneat, scilicet
congregatio fidelium in vitam aeternam perducatur, et fructus spiritualis magis proficiat; supra, IV, V. 36: et
fructum congregat in vitam aeternam.
Ut quodcumque petieritis. Hic ostendit quod elegerit ad aliquid recipiendum, scilicet omnia quae petierint. Quasi
diceret: posui vos ad hoc ut essetis digni recipere a patre in nomine meo; I Io. III, 21: si cor nostrum non
reprehenderit nos, fiduciam habemus ad Deum, et quidquid petierimus, accipiemus ab eo.
Haec mando vobis. Hic assignat rationem rerum quae dixit.
Posset enim quis dicere, quare haec omnia Christus diceret eis. Unde Dominus respondens dicit haec mando
vobis, ut diligatis invicem; quasi, omnia quae dico, sunt inducentia vos ad dilectionem proximorum: I Tim. I, 5:
finis praecepti est caritas.
Vel dicendum, secundum chrysostomum, quod possent discipuli dicere: Domine>, cur nobis tot de dilectione tua
commemoras? numquid ut improperes? sed Dominus dicit: non, immo ut incitem vos ad dilectionem proximi; I
Io. IV, 21: hoc mandatum habemus a Deo, ut qui diligit Deum, diligat et fratrem suum.
|#4 Lectio 4
Posita similitudine vitis et palmitum, et explanata quantum ad inhaesionem palmitum ad vitem, hic consequenter
explanat eam quantum ad ipsorum purgationem, quae futura erit per tribulationes.
Consolatur eos ergo Dominus contra tribulationes quas passuri erant, et primo rationes ex quibus eos consolatur
proponit; secundo ipsas rationes exponit, ibi mementote sermonis mei etc.; tertio excusationes persequentium
excludit, ibi si non venissem, et eis locutus non fuissem, peccatum non haberent.
Ponit autem duas rationes ad eorum consolationem, quarum una sumitur ex exemplo; secunda ex causa, ibi si de
mundo fuissetis etc..
Consolatur ergo eos Dominus exemplo sui, qui et passus est persecutiones tyrannorum; unde dicit si mundus vos
odit, scitote quia me priorem vobis odio habuit.
Sciendum est enim, quod sicut omnium beneficiorum principium est amor, ita et persecutionum omnium
principium est odium: et ideo Dominus praenuntiat eis odium futurum; Matth. XXIV, 9: odio eritis omnibus
hominibus; Lc. VI, 22: beati eritis cum vos oderint homines etc..
Dicit ergo: si mundus vos odit idest futurum est quod mundus vos odio habeat, et manifestabit odium suum
persequendo vos; scitote quia me priorem odio habuit, supra c. VII, 7: non potest mundus odisse vos; me autem
odit. Sed haec est grandis consolatio iustis ad fortiter sustinendum persecutiones; Hebr. XII, 3: recogitate eum
qui talem sustinuit a peccatoribus adversus semetipsum contradictionem, ut ne fatigemini, animis vestris
deficientes; I Petr. II, 21: Christus passus est pro nobis, vobis relinquens exemplum, ut sequamini vestigia eius.
Et ideo, secundum Augustinum, non debent se membra supra verticem extollere, nec recusare se in corpore esse,
nolendo mundi odium sustinere cum capite.
Mundus autem dupliciter accipitur.
Quandoque quidem in bonum, pro his qui bene vivunt in mundo; II Cor. V, 19: Deus erat in Christo, mundum
reconcilians sibi. Quandoque autem in malum, scilicet pro amatoribus mundi; I Io. V, 19: mundus totus in
maligno positus est. Sic ergo totus mundus totum odit mundum: quia amatores mundi, qui sunt per totum
mundum diffusi, odiunt mundum totum, idest ecclesiam bonorum per totum mundum roboratam.
307

