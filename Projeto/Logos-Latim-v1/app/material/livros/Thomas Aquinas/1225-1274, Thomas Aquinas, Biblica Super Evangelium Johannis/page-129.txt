Dicitur autem Deus clarificari et gloriari ab hominibus, secundum illud Eccli. XLIII, V. 32: glorificantes Deum
quantumcumque potestis, praevalebit adhuc, non ut ipse propter hoc gloriosior fiat, sed inquantum gloriosus
apparet in nobis.
Non est ergo haec causa propositorum testimoniorum, sed alia est: quia cognovi, idest cognoscere feci, quia non
habetis dilectionem Dei in vobis, quam habere vos fingitis, unde non propter Dei amorem me persequimini. Nam
tunc propter Deum me persequeremini, si Deus et Scriptura non mihi testimonium perhiberent; sed ipse Deus
mihi testatur et per opera, et per Scripturas, et per seipsum, ut dictum est; et ideo si Deum amaretis, oporteret ut
sicut me abiicitis, ita ad me veniretis. Non ergo diligitis Deum.
Vel aliter sed cognovi vos, quasi dicat: non induxi huiusmodi testimonia, indigens vestra clarificatione; sed scio,
et condoleo vobis errantibus, qui non diligitis Deum, et volo vos reducere ad viam veritatis; infra XV, 24: nunc
autem et viderunt, et oderunt et me et patrem; Ps. Lxxiii, 23: superbia eorum, qui te oderunt, ascendit semper.
Sed sciendum, quod Deus in seipso a nullo potest haberi odio, nec secundum omnes effectus suos, cum omne
bonum, quod est in rebus, sit a Deo, et impossibile sit quod aliquis habeat odium omnis boni, quin ad minus esse
et vivere diligat. Sed tamen aliquem effectum Dei odio aliquis habet, inquantum suo appetitui contrariatur, ut
poenam, vel aliquid huiusmodi. Et secundum hoc dicitur habere Deum odio.
Signum autem quod dilectionem Dei non habent, ponit cum dicit ego veni in nomine patris mei, et non accepistis
me, et primo ponit unum signum de praesenti; secundo aliud de futuro, ibi si alius venerit in nomine suo, illum
accipietis.
Signum de praesenti sumitur ex eius adventu; et ideo dicit ego veni in nomine patris mei, quasi diceret: manifeste
apparet quod dico, nam si aliquis diligit Dominum suum, manifestum est quod honorat et recipit eum qui venit
ex parte sua, et honorem eius quaerit; sed ego veni in nomine patris mei, manifestando nomen eius mundo; infra
XVII, 6: pater, manifestavi nomen tuum hominibus quos dedisti mihi, et vos non accepistis me, ergo non diligitis
eum.
Dicitur autem filius manifestare patrem suum hominibus, quia licet pater inquantum Deus, notus esset,
secundum illud Ps. Lxxv, V. 1: notus in Iudaea Deus, tamen inquantum est naturalis pater filii, non erat notus
ante adventum Christi: et ideo Salomon quaerebat, Prov. XXX, 4: quod nomen eius, et quod nomen filii eius
nosti? signum de futuro sumitur ex adventu Antichristi. Possent autem Iudaei dicere: licet tu venias in nomine
eius, ideo tamen non te recepimus, quia nullum volumus recipere nisi ipsum Deum patrem. Sed contra hoc dicit
Dominus, quod hoc non potest esse, quia vos recipietis alium, qui non veniet in nomine patris, sed in nomine sui
ipsius; et, quod plus est veniet in nomine, non patris, sed suo: quia non quaeret gloriam patris, sed suam
propriam; nec patri attribuet quae faciet, sed sibi, II Thess. II, 4: qui adversatur et extollitur supra omne quod
dicitur aut quod colitur Deus. Et illum accipietis, unde ibidem subditur: mittet Deus illis operationem erroris, ut
credant mendacio. Et hoc ideo, quia doctrinam veritatis non receperunt, ut salvi fierent; unde dicit Glossa: quia
Iudaei noluerunt accipere Christum, poena peccati huius congrue erit ut recipiant Antichristum: ut qui noluerunt
credere veritati, credant mendacio.
Sed secundum Augustinum, potest hoc intelligi de haereticis et falsis doctoribus, qui doctrinam ex corde suo
proferunt, et non ex ore Dei; qui nomen suum laudant, et nomen Dei contemnunt: de quibus dicitur I Io. II, 18:
audistis quia Antichristus venit; et nunc Antichristi multi facti sunt. Manifestum est ergo quod persecutio qua me
persequimini, non est ex dilectione Dei, sed ex odio et livore ad eum procedit: et ex hoc eorum incredulitas
causabatur.
Et ideo concludit quomodo vos potestis credere, qui gloriam ab invicem accipitis? idest gloriam humanam, et
eam quae a solo Deo est, non quaeritis? quae est vera gloria. Ideo autem credere non poterant in Christum, quia
cum superba mens eorum gloriam et laudem appeteret, se super alios efferri reputabant in gloriam, et dedecus in
Christum credere qui abiectus videbatur et pauper; et ideo ei credere non poterant. Sed ille in eum credere potest
qui cor habens humile, solius Dei gloriam quaerit, et ei placere appetit. Et ideo, sicut infra XII, 42, dicitur: multi
ex principibus crediderunt in eum; sed propter Pharisaeos non confitebantur, ut de synagoga non eiicerentur.
Ex quo apparet quod multum periculosa est inanis gloria. Unde dicit tullius: cavenda est homini gloria, quae
aufert omnem libertatem, pro qua magnanimis viris omnis debet esse contentio. Et ideo dicit Glossa: magnum
vitium est iactantia et humanae laudis ambitio, quae de se vult aestimari quae de se non habet.
Consequenter cum dicit nolite putare quia ego accusaturus sum vos, ostendit quod non habent zelum ad Moysen,
et primo ostendit quomodo Moyses erat eis contrarius; secundo rationem contrarietatis assignat, ibi si enim
crederetis Moysi, crederetis forsitan et mihi.
Circa primum duo facit.
Primo removet opinatum zelum; secundo asserit verum, ibi est qui accusat vos Moyses.
Quantum ad primum dicit nolite putare quia ego accusaturus sum vos apud patrem.
Cuius quidem dicti est triplex ratio. Una, quod filius Dei non venit in mundum ut condemnet mundum, sed ut
salvet; et ideo dicit nolite putare quod venerim ad condemnandum, sed ad liberandum; supra III, V. 17: non enim
misit Deus filium suum in mundum ut iudicet mundum, idest ut condemnet mundum, sed ut salvetur mundus per
ipsum. Et ideo sanguis Christi non clamat accusationem, sed remissionem, Hebr. XII, V. 24: habemus
sanguinem Christi melius clamantem quam Abel, qui clamat accusando; Rom. VIII, 33: quis accusabit adversus
129

