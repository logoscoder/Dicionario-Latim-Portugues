Impedimentum propositi ponit cum dicit nemo misit in illum manus. Invisibiliter enim eorum furor refrenatus est
et repressus. Per quod patet quod voluntas nocendi est unicuique a se, sed nocendi potestas a Deo, quod patet iob
I et II, ubi Satan non potuit iob affligere nisi quantum permissum est sibi a Deo.
Ratio impedimenti assignatur quia nondum venerat hora eius.
Unde sciendum est, quod, secundum illud Eccle. VIII, 6: omni negotio tempus est et opportunitas.
Tempus autem unicuique rei ex sua causa determinatur. Quia ergo corporalium effectuum causa sunt corpora
caelestia, ideo in his quae corporaliter aguntur, hora determinatur ex corporibus caelestibus; anima vero, cum
secundum intellectum et rationem nullis corporibus caelestibus subiaceat, cum quantum ad hoc temporales
causas transcendat, non habet horas determinatas ex corporibus caelestibus; sed ex causa eius, scilicet Deo, qui
dispensat quid quo tempore sit faciendum; Eccli. XXXIII, 7: quare dies diem superat; et iterum lux lucem, et
annus annum a sole? a Domini scientia separati sunt, facto sole, et praeceptum custodiente. Multo ergo minus in
Christo determinatur hora ab ipsis corporibus.
Sic ergo intelligenda est hora eius, non ex necessitate fatali, sed a tota trinitate praefinita: nam, ut dicit
Augustinus, hoc nec de te credendum est; quanto magis de illo per quem factus es? si tua hora voluntas illius est,
scilicet Dei; hora illius, quae est nisi voluntas sua? non ergo horam dixit qua cogeretur mori, sed qua dignaretur
occidi. Supra II, 4: nondum venit hora mea; infra XIII, V. 1: sciens Jesus quia venit hora eius ut transeat ex hoc
mundo ad patrem etc..
Consequenter cum dicit de turba autem multi crediderunt in eum, ponit effectum doctrinae in turbis devotis. Et
primo ponitur eorum fides, quia multi de turba crediderunt in eum. Non dicit de principibus: quia quanto maiores
erant, tanto magis erant elongati, et ideo in eis sapientia locum non habebat, quia, ut dicitur Prov. XI, V. 2: ubi
humilitas, ibi sapientia. Turba autem, quia suam aegritudinem cito vidit, Domini medicinam sine dilatione
cognovit; mt. c. XI, 25: abscondisti haec a sapientibus et prudentibus, et revelasti ea parvulis. Et propter hoc in
principio humiles et pauperes conversi sunt ad Christum; I Cor. I, 28: ignobilia et contemptibilia mundi elegit
Deus, et ea quae non sunt, ut ea quae sunt destrueret.
Secundo ponit motivum ad fidem cum dicit Christus cum venerit, numquid plura signa faciet quam quae hic
facit? prophetatum enim erat quod Christus in adventu suo miracula multa esset facturus; Is. XXXV, 4: Deus
ipse veniet, et salvabit nos: tunc aperientur oculi caecorum, et aures surdorum patebunt etc.. Et ideo videntes
miracula quae Christus faciebat, inducebantur ad fidem eius.
Sed tamen fides eorum infirma erat, quia non a doctrina, sed a signis moventur ad credendum ei; cum tamen ipsi,
qui fideles iam erant, et per legem instructi, magis a doctrina moveri debuissent, nam ut dicitur I Cor. XIV, 22:
signa data sunt infidelibus, prophetiae autem non infidelibus, sed fidelibus. Secundo quia adhuc videntur alium
Christum expectare; unde dicunt Christus cum venerit, numquid plura signa faciet quam quae hic facit? unde
patet quod non credebant in Christum, sicut in Deum, sed sicut in aliquem iustum virum, seu prophetam. Vel,
secundum Augustinum, syllogizant: Christus cum venerit, numquid plura signa faciet? quasi dicant: Christus
promittitur venturus, sed ipse non plura signa faciet quam hic facit: ergo vel ipse est Christus, vel erunt plures
Christi.
Consequenter cum dicit audierunt Pharisaei turbam murmurantem de illo haec, ponitur effectus in Pharisaeis. Et,
ut chrysostomus dicit, Christus multa dixit, et tamen non sunt moti contra eum. Quando autem vident turbam ei
acquiescere, statim concitantur contra eum, et insanientes, eum occidere cupiebant. Ex quo patet quod sabbati
solutio non erat vera causa odii eorum sed hoc eos maxime mordebat quod turbae Christum glorificabant. Et hoc
patet infra c. XII, 19: videtis quia nihil proficimus? ecce totus mundus post eum vadit. Quia vero ipsi Christum
capere non audebant, timentes periculum, ministros mittunt, tamquam periculis expositos.
|#4 Lectio 4
Postquam posuit Dominus originis suae principium, hic consequenter insinuat suum terminum, quo scilicet
iturus est per mortem, et primo insinuatur terminus viae Christi; secundo ponitur admiratio turbarum de
sermonibus eius, ibi dixerunt ergo Iudaei ad semetipsos etc..
Circa primum tria facit.
Primo insinuat suae vitae terminum; secundo praenuntiat futurum turbarum desiderium, ibi quaeretis me, et non
invenietis; tertio subdit eorum defectum, ibi et ubi sum ego, vos non potestis venire.
Circa primum duo facit.
Primo praenuntiat mortis suae dilationem; secundo innuit quo iturus est per mortem, ibi et vado ad patrem etc.: et
sic in primo ostendit suam potestatem; in secundo patiendi voluntatem.
Potestatem quidem suam ostendit in dilatione mortis, quia, licet Iudaei quaererent eum apprehendere, non tamen
hoc possunt, nisi Christus velit; infra X, 18: nemo tollit animam meam; sed ego pono eam. Et ideo dixit eis
Jesus: adhuc modicum tempus vobiscum sum; quasi dicat: vultis me interficere, sed hoc non est positum in
voluntate vestra, sed in voluntate mea: et ego determino quod adhuc modicum tempus vobiscum sum; et ideo
parum expectate tempus.
Hoc quod vultis modo facere, facturi estis: adhuc enim modicum tempus vobiscum sum.

165

