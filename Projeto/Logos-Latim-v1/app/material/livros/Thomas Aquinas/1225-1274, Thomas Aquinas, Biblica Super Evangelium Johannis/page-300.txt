Sed cum colere sit studium impendere, dupliciter aliquid colimus. Vel ut id quod colimus melioretur: et hoc
modo colimus agrum, vel aliquid tale. Alio modo ut nos melioremur per ipsum; et hoc modo homo colit
sapientiam. Deus ergo colit nos, ut nos ex eius opere melioremur, inquantum extirpat mala semina de cordibus
nostris.
Aperit cor nostrum aratro sermonis; plantat semina praeceptorum; colligit fructum pietatis, ut dicit Augustinus.
Nos autem colimus eum ut nos per ipsum melioremur, sed hoc adorando, non arando; supra IX, 31: si quis Dei
cultor est... Hunc exaudit. Est ergo pater agricola huius vitis ad bonum alterius.
Ipse enim plantat; Ier. II, 21: ego te plantavi vineam electam, omne semen verum.
Ipse augmentat; I Cor. III, 6: ego plantavi, Apollo rigavit, Deus autem incrementum dedit, quia solus Deus
interius augmentat et fructificare facit: quantumcumque homo cooperetur exterius, ipse custodit et conservat;
Matth. XXI, 33 et Is. V, 2 dicitur, quod aedificavit in vinea turrim et sepem circumdedit.
Studium autem agricolae est circa duo: circa vitem et circa palmites. Sed vitis de qua hic agitur, perfecta erat,
non indigens agricolae studio; unde totum studium agricolae erat circa palmites impendendum, et ideo dicit
omnem palmitem in me non ferentem fructum, tollet eum. Palmites autem sunt de natura vitis: unde adhaerentes
Christo sunt palmites huius vitis; Ez. XVII, 6: facta est vitis in palmites.
Circa hoc ergo duo facit.
Primo ponit studium huius agricolae circa palmites malos; secundo circa palmites bonos.
Studium autem eius circa malos est ut scindantur a vite; unde dicit omnem palmitem, idest omnem fidelem, non
ferentem fructum, scilicet in vite, in me, sine quo nihil fructificare potest, tollet eum, scilicet a vite. Ex quo
apparet quod non solum a Christo rescinduntur aliqui quia mala faciunt, sed etiam quia bona facere negligunt; II
Cor. VI, 1: hortamur vos ne in vacuum gratiam Dei recipiatis. Unde de se dicebat apostolus, I Cor. XV, 10:
gratia Dei sum id quod sum, et gratia eius in me vacua non fuit. Et Matth. XXV, 28 dicitur, quod ablatum est
talentum ei qui ex eo non fructificavit, sed abscondit illud; Lc. XIII, 7, Dominus ficum sterilem praecepit
abscindi.
Studium autem eius circa bonos palmites est ut foveantur ad magis fructificandum; unde dicit et omnem qui fert
fructum, purgabit eum, ut fructum plus afferat.
Ad litteram enim in vite naturali contingit quod palmes multos surculos habens, minus fructificat propter
humoris diffusionem ad omnes, et ideo cultores, ut magis fructificet, purgant eum a superfluis surculis. Ita est in
homine. Nam homo bene dispositus et Deo coniunctus, si suum affectum ad diversa inclinet, virtus eius
minoratur, et magis inefficax fit ad bene operandum. Et inde est quod Deus, ut bene fructificet, frequenter
praescindit huiusmodi impedimenta et purgat, immittens tribulationes et tentationes, quibus fortior fiat ad
operandum. Et ideo dicit purgabit eum, etiamsi purus existat: quia nullus est adeo purus in hac vita ut non sit
magis magisque purgandus; I Io. I, 8: si dixerimus quia peccatum non habemus, ipsi nos seducimus et veritas in
nobis non est. Et hoc ut plus fructum afferat, idest crescat in virtute, ut tanto sint fructuosiores quanto sunt
mundiores; Apoc. Ult., 11: qui iustus est, iustificetur adhuc, et sanctus sanctificetur adhuc; Coloss. I, 6: verbum
evangelii fructificat et crescit; Ps. Lxxxiii, 8: ibunt de virtute in virtutem.
Hic ex similitudine prosequitur intentum. Duo autem in praedicta similitudine tangebantur in comparatione
palmitum ad vitem. Unum est palmitum ad vitem inhaesio; secundum est palmitum purgatio.
Primo ergo agit de inhaesione; secundo de purgatione, ibi si mundus vos odit, scitote quia me priorem vobis odio
habuit.
Circa primum primo monet discipulos ut viti inhaereant; secundo rationes inhaesionis adducit, ibi sicut palmes
non potest ferre fructum a semetipso etc.; tertio modum inhaesionis assignat, ibi sicut dilexit me pater, et ego
dilexi vos.
Circa primum duo facit.
Primo commemorat eis susceptum beneficium; secundo monet ut in eo permaneant, ibi manete in me, et ego in
vobis.
Beneficia susceperunt mundationis, unde dicit iam vos mundi estis; quasi dicat: talia dixi de palmitibus; sed vos
estis palmites praeparati purgari ad fructum ferendum, et hoc propter sermonem quem locutus sum vobis.
Verbum enim Christi mundat primo quidem ab erroribus, instruendo; ad Tit. I, 9: amplectentem eum, qui
secundum doctrinam est, fidelem sermonem, ut potens sit exhortari in doctrina sana, et eos qui contradicunt
arguere.
Et hoc ideo quia in verbis Dei nulla falsitas invenitur; Prov. VIII, 9: recti sunt sermones mei. Dicit ergo mundi
estis, ab erroribus Iudaicis. Secundo mundat corda a terrenis affectibus, ad caelestia inflammando.
Verbum enim Dei cor hominis ad terrena depressum concutit sua virtute, ex quo inflammatur; Ier. XXIII, 29:
numquid non verba mea sunt quasi ignis? tertio mundat sermo Dei a peccatis, invocatus in baptismo.
Nam homines in baptismo purgantur, quia in aqua verbum mundat; quia, ut dicit Augustinus: detrahe verbum,
quid est aqua, nisi aqua? accedit verbum ad elementum, et fit sacramentum. Verbum ergo facit ut aqua corpus
tangat, et cor abluat. Verbum, inquam, non quia dicitur, sed quia creditur. Hoc enim verbum fidei tantum valet in
ecclesia ut etiam ipsos parvos infantes mundet, quamvis credere non valentes ex fide credentium, offerentium,
benedicentium, et tangentium prolatum; Matth. Ultimo, 19: baptizantes eos in nomine patris, et filii, et spiritus
300

