Signanter autem dicit usque nunc operatur; non autem operatus est, ut designet continuationem divini operis.
Nam possent imaginari Deum esse causam mundi, sicut artifex est causa domus, quantum ad fieri tantum: ut
sicut domus manet, etiam cessante operatione artificis, ita et mundus subsistere posset, influxu divino cessante.
Sed, secundum Augustinum, Deus ita est causa omnium creaturarum quod sit etiam causa subsistendi; quia si
eius potentia ad momentum cessaret, simul et illarum cessarent species omnes, quas natura continet: sicut si
dicerem, quod aer tamdiu illuminatur quamdiu lumen solis manet in ipso. Cuius quidem ratio est, quia ea quae
causam habent, quantum ad fieri solum, cessante causa subsistere possunt; ea vero quae non solum fieri, sed
etiam subsistentiae causam habent, continua conservatione causae indigent.
Excludit etiam per hoc quod dicit pater meus usque modo operatur, opinionem quorumdam dicentium, quod
Deus mediantibus secundis causis res producit; quod est contra illud Is. XXVI, 12: omnia opera nostra operatus
es in nobis, Domine>. Sicut ergo pater meus, in principio instituendo naturam, usque modo operatur, eadem
operatione ipsam continendo et conservando, et ego operor, quia sum patris verbum, per quod omnia operatur;
Gen. I, 3: dixit Deus: fiat lux. Unde sicut primam institutionem rerum per verbum operatus est, ita et ipsarum
conservationem.
Et sic si ipse usque modo operatur, et ego operor, quia sum verbum patris, per quod omnia fiunt et conservantur.
Consequenter cum dicit propterea ergo magis quaerebant eum Iudaei interficere, ponitur persecutio ex doctrina
proveniens: quia propter ipsam doctrinam Iudaei magis, idest avidiori animo, ferventiori zelo, quaerebant eum
interficere.
Duo enim crimina in lege morte punita fuerunt: scilicet crimen solutionis sabbati, unde ille qui collegit ligna in
sabbato lapidatus est, Num. XV, 32, et crimen blasphemiae, unde dicitur Lev. XXIV, 14: educ blasphemum extra
castra... Et lapidet eum omnis multitudo filiorum Israel. Blasphemiam autem isti reputabant quod homo diceret
se esse Deum; infra X, 33: de bono opere non lapidamus te, sed de blasphemia, quia homo cum sis, facis teipsum
Deum. Et haec duo crimina imponebant Christo: unum scilicet quia solvebat sabbatum, aliud quia dicebat se
aequalem Deo.
Unde dicit, quod ideo quaerebant eum occidere, quia non solum solvebat sabbatum, sed etiam patrem suum
dicebat Deum. Sed quia etiam alii iusti Deum patrem suum dicunt: Ier. III, 19: patrem vocabis me, ideo non
solum dicunt quod patrem suum dicebat Deum, sed addunt quod pertinet ad blasphemiam aequalem se faciens
Deo, quod ex hoc colligunt quod dixit: pater meus operatur, et ego operor.
Deum patrem suum dicit, ut det intelligere quod pater eius est per naturam, aliorum autem per adoptionem:
secundum quem modum loquitur infra XX, 17: vado ad patrem meum, scilicet per naturam, et patrem vestrum,
scilicet per gratiam.
Item ad similitudinem eius se operari dicit, solvens per hoc calumniam Iudaeorum de solutione sabbati: quae non
esset conveniens excusatio, nisi aequalis auctoritatis esset in operando cum Deo. Et ideo dicunt quod facit se
aequalem Deo.
Et quidem magna est Arianorum caecitas, qui in verbis Domini non possunt intelligere quod Iudaei intelligunt,
dicentes Christum Deo patre minorem esse. Sed Ariani dicunt, quod Christus non fecit se aequalem Deo, sed
Iudaei hoc suspicabantur.
Sed per ea quae dicta sunt in ipso textu, aliter etiam manifestum est. Nam evangelista dicit quod Iudaei
persequebantur Christum, quia solvebat sabbatum, et quia dicebat patrem suum Deum, et quia faciebat se
aequalem Deo. Aut ergo Christus est mendax, aut est aequalis Deo. Sed si est aequalis Deo, ergo Christus Deus
est per naturam.
Dicit autem evangelista se aequalem faciens Deo, non quod ipse aequalem se Deo faceret, quia per aeternam
generationem aequalis erat Deo; sed secundum intentionem Iudaeorum loquens, qui non credentes Christum esse
filium Dei per naturam, intellexerunt ex verbis eius quod se diceret Dei filium, quasi volens se aequalem Deo
facere, cum tamen hoc eum esse non crederent; infra c. X, 33: tu homo cum sis, facis teipsum Deum; idest, dicis
te esse Deum: quod interpretatur ac si tu ipse facias teipsum Deum.
|#3 Lectio 3
Hic tradit doctrinam de potestate vivificativa. Et primo ponitur ipsa doctrina; secundo confirmatio eius, ibi si ego
testimonium perhibeo de meipso, testimonium meum non est verum.
Circa primum duo facit.
Primo proponit doctrinam eius de potestate vivificativa in communi; secundo in speciali, ibi et maiora his
demonstrabit ei opera.
Circa primum tria facit.
Primo insinuat potestatis suae originem; secundo ipsius potestatis magnitudinem, ibi quaecumque enim ille
fecerit, haec et filius similiter facit.
Tertio assignat utriusque rationem, ibi pater enim diligit filium.
Considerandum autem circa primum, quod Ariani ex his verbis quae hic Dominus dicit non potest filius a se
facere quidquam etc., errorem suum confirmare nituntur, scilicet quod filius minor sit patre, quia, secundum
quod evangelista dixit, Iudaei persequebantur Christum, quia faciebat se aequalem Deo. Quod videns Dominus,
114

