Consequenter cum dicit cum ergo accepisset ille buccellam, exivit continuo, ponitur adimpletio rei praenuntiatae,
et primo ponitur executio; secundo temporis determinatio.
Executio quidem festina: quia cum buccellam accepisset, exivit continuo.
Ubi attende, secundum Origenem, quod non dicit evangelista, cum comedisset buccellam, sed accepisset: quod
potest dupliciter intelligi. Uno modo quod proditor in hoc tantum sollicitus obedire magistro, accepto pane non
comederit eum; sed forte in mensa dimisso, nullam traxit moram, vadens ad proditionem perpetrandam. Cuius
quidem ratio esse potest, quod diabolus, qui iam intraverat in cor Iudae, timens ne si panem comederet, eum
cedere oporteret, non valentem in eodem loco cum Jesu esse, non permisit Iudam panem comedere; II Cor. VI,
15: quae conventio Christi ad belial? I Cor. X, V. 21: non potestis simul esse participes mensae Domini et
mensae Daemoniorum.
Alio modo potest intelligi, quod panem acceptum comedit; et sic est sensus cum ergo accepisset ille buccellam,
non solum in manu, sed etiam comedendo, sic exivit continuo, male utens bono. Sicut et qui indigne manducat
panem Domini, aut bibit eius calicem, in praeiudicium sibi manducat atque bibit et magis aggravatur peccatis;
sic panis a Jesu datus Iudae, fuit in damnum, ut post panem intraret in eum Satanas.
Tempus autem seu hora determinatur tenebrosa; unde dicit erat autem nox: quod quidem determinat propter duo.
Primo ad eius malitiam aggravandam, quae intantum invaluerat in cor eius, ut nec propter temporis
inopportunitatem usque mane perstitisset; iob XXIV, 14: mane primo consurgit homicida... Et de nocte efficitur
fur.
Secundo ad designandam mentis qualitatem erat enim nox: quia mens Iudae proditoris obscura erat a luce divina.
Supra XI, 9: qui ambulat in die, non offendit, quia lucem huius mundi videt; qui autem ambulat in nocte,
offendit, quia lux non est in eo.
|#6 Lectio 6
Post egressum Iudae ad mortem Domini procurandam, agit Dominus de recessu suo ad gloriam, et primo
annuntiat eis gloriam ad quam vadit, ut inde consolentur; secundo praenuntiat eis suum recessum, ibi filioli,
adhuc modicum vobiscum sum etc..
Gloria autem ad quam vadit est glorificatio et exaltatio Christi inquantum est filius hominis: et hoc est quod dicit
cum ergo exisset, scilicet Iudas, dixit Jesus, discipulis suis, nunc clarificatus est filius hominis etc..
Ubi sciendum est, quod clarificari idem est quod glorificari: gloria enim dicitur quasi claria. Unde secundum
Ambrosium, gloria est clara cum laude notitia. Unde expositores ubi in Graeco est clarificare, transferunt
glorificare, et e converso. Et sic idem est quod hic dicitur nunc clarificatus est filius hominis, quod glorificatus.
Potest ergo exponi quadrupliciter, scilicet referendo ad quadruplicem gloriam Christi.
Primo quidem ad gloriam crucis; secundo ad gloriam iudiciariae potestatis; tertio ad gloriam resurrectionis;
quarto ad gloriam cognitionis Christi in fide populorum.
Hanc enim quadruplicem gloriam Scriptura attribuit Christo.
Primo ergo Christus clarificatus fuit in crucis exaltatione, unde etiam Paulus in ipsa cruce gloriam suam dicit
esse, Gal. Ult., 14: mihi absit gloriari, nisi in cruce Domini nostri Jesu Christi. Et de hac gloria exponit
chrysostomus. Unde circa hoc Dominus quatuor tangit de gloria crucis.
Primo ipsam gloriam, secundo gloriae fructum, tertio gloriae auctorem, quarto gloriae tempus.
Quantum ad primum dicit nunc clarificatus est filius hominis etc.. Sciendum est enim, quod quando aliquid
incipit fieri, videtur quasi esse factum. Iuda autem exeunte ad ducendum milites, videtur negotium passionis
Christi, per quam glorificandus erat, inchoatum esse, et ideo dicit nunc clarificatus est filius hominis etc., idest
incipit passio in qua glorificabitur. Clarificatus est enim Christus per passionem crucis, quia per eam de inimicis,
scilicet morte et diabolo, triumphavit; Hebr. II, 14: ut per mortem destrueret eum qui habebat mortis imperium.
Item quia per eam coniunxit terrena caelestibus; Coloss. I, 20: pacificans per sanguinem crucis sive quae in
terris, sive quae in caelis sunt. Item quia per eam omnia regna obtinuit. Ps. Xcv, 9, secundum aliam litteram:
dicite in gentibus, quia Dominus regnavit a ligno. Item quia in ea multa miracula ostendit: nam velum templi
scissum est, mota est terra, petrae sunt scissae, et sol obscuratus est, et multa corpora sanctorum surrexerunt, ut
dicitur Matth. XXVII, 51 s..
Propter hoc ergo imminente passione dicit nunc clarificatus est filius hominis: quasi, nunc incipit passio mea,
quae est mea glorificatio.
Fructus autem huius gloriae est quod inde Deus glorificetur; et ideo dicit et Deus clarificatus est in eo; idest, in
filio hominis glorificato: quia gloria passionis ad hoc tendit, ut Deus inde glorificetur. Si enim Deus glorificatur
de morte Petri, infra ult., 19, hoc dixit significans qua morte clarificaturus esset Deum, multo magis clarificatus
est per mortem Christi.
Auctor autem huius gloriae non est Angelus neque homo, sed ipsemet Deus: et ideo dicit si Deus glorificatus est
in eo; idest, si tanta est gloria quod Deus inde glorificetur, non debuit per alium clarificari; sed ipse Deus
clarificavit ipsum in semetipso, idest per semetipsum; infra XVII, 5: clarifica me, pater, claritate quam habui
priusquam mundus esset, apud te.

274

