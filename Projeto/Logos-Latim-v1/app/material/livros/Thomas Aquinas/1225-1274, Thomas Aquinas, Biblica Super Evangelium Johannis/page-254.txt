Dicit ergo: dico quod non credebant in eum, ut sermo Isaiae prophetae impleretur ubi sciendum est, quod ly ut in
sacra Scriptura quandoque accipitur causaliter, sicut illud supra X, 10: ego veni ut vitam habeant, quandoque
autem tenetur consecutive, et significat eventum futurum: et sic accipitur hic.
Non enim ideo non credebant quia praedixerat Isaias, sed quia non erant credituri, ideo praedixit: unde ex non
credentibus sermo Isaiae impletur; Lc. Ult., 44: necesse est impleri omnia quae scripta sunt; Matth. V, 18: iota
unum aut unus apex non praeteribit a lege, donec omnia fiant.
Sed si necesse erat ut impleretur sermo Isaiae, videtur quod Iudaei sint excusabiles de eo quod non crediderunt:
non enim poterant facere contra prophetiam.
Responsio. Dicendum, quod sic prophetatum erat, ut eorum arbitrio uterentur. Deus enim futurorum praescius
eorum infidelitatem per prophetiam praedixit, non fecit: non enim propterea Deus quemquam ad peccandum
cogit, quia futura hominum peccata iam novit.
Illud ergo peccatum quod Iudaei fecerunt, Dominus, quem nihil latet, facturos eos praedixit.
Quid autem propheta dicat, subiungit dicens Domine> quis credidit auditui nostro, et brachium Domini cui
revelatum est? ubi sciendum est, quod duplex est modus credendi. Aliquando quidem per instructionem alterius;
et hic est communis modus credendi; Rom. X, 17: fides ex auditu, auditus autem per verbum Christi. Aliquando
autem per revelationem divinam; et hic est singularis modus, de quo apostolus dicit: neque ab homine didici
illud, neque accepi, sed per revelationem Jesu Christi.
Is. LIII, 1 ergo praedixit quidem credentium raritatem, dicens Domine>, quis credidit auditui nostro? et primo
quantum ad modum communem, qui est per instructionem, cum dicit quis credidit auditui nostro? quod quidem
habetur loc. Cit., et potest dupliciter intelligi.
Uno modo ut sit sensus: quis credidit auditui nostro? quod scilicet nos audivimus a te; Abd. 1: auditum
audivimus a Domino exercituum etc. Ps. Lxxxiv, 9: audiam quid loquatur in me Dominus Deus. Quasi dicant:
nos audivimus a te; sed Domine>, quis credet nobis quae de nativitate et passione tua te loquente audivimus?
unde et totum illud capitulum Isaiae loquitur de his.
Dicit autem prophetas audire ut insinuet modum illuminationis prophetarum. Nam per visum accipit homo
cognitionem immediate de re visa, sed per auditum non habetur immediate cognitio a re visa, sed ab aliquo signo
illius rei. Quia ergo prophetae non immediate videbant essentiam divinam, sed quaedam signa divinorum, ideo
dicit eos audire. Num. XII, 6: si quis fuerit inter vos propheta Domini, in visione apparebo ei, vel per somnium
loquar ad illum; quasi per quaedam signa. Filius autem aeternaliter videt ipsam divinam essentiam; supra I, 18:
Deum nemo vidit unquam: unigenitus filius, qui est in sinu patris, ipse enarravit.
Quis ergo credidit auditui nostro? idest, quis credidit his quae audivimus et narravimus? Is. XXI, 10: quae audivi
a Domino exercituum Deo Israel, annuntiavi vobis.
Alio modo. Quis credidit auditui nostro? idest, his quae a nobis audiunt; Ez. XXXIII, 31: audiunt sermones meos
ex ore tuo, et non faciunt eos: quia in canticum oris sui vertunt illos.
Quantum autem ad modum singularem, qui est per revelationem, dicit et brachium Domini cui revelatum est?
brachium dicitur filius, per quem pater omnia operatur, sicut brachium hominis dicitur per quod homo operatur.
Et si homo solo verbo interiori operaretur, tunc verbum eius posset dici brachium suum. Sic ergo dicitur
brachium Dei, non quod Deus pater figura determinetur carnis humanae, et brachium habeat corporale; sed quia
per ipsum omnia facta sunt: supra II, V. 3. Et iob XL, 4: si habes brachium sicut Deus, et si voce simili tonas?
Lc. I, 51: fecit potentiam in brachio suo, dispersit superbos mente cordis sui.
Notandum ergo, quod ex hoc verbo occasionem sumpsit erroris sui Sabellius, dicens, eamdem personam esse
patris et filii: et Arius dicens, filium esse patre minorem.
Non enim duae personae, sed una est homo et brachium eius; nec brachium homini aequale dici potest.
Ad quod dicendum est, quod in talibus non est sufficiens similitudo: nam ea quae in creaturis sunt, non perfecte
repraesentant ea quae sunt in Deo. Unde dionysius dicit quod symbolica theologia non est argumentativa.
Non ergo dicitur brachium filius quasi eiusdem personae cum patre sit vel minor eo, sed quia per eum omnia
operatur. Dicit ergo et brachium Domini cui revelatum est? quasi dicat, paucis, scilicet ipsis apostolis; I cor. c. II,
10: nobis autem revelavit Deus per spiritum suum.
Consequenter cum dicit propterea non poterant credere, ponit prophetiam praedicentem infidelitatis causam. Et si
intendamus haec verba evangelistae, videntur quidem secundum superficiem litterae habere obscurum
intellectum.
Et primo, quia si dicatur quod propterea non poterant credere, quia hoc dixit Isaias, videntur Iudaei excusabiles
esse. Quod enim peccatum est hominis non facientis quod non potest facere? et, quod gravius est, in Deum culpa
retorquetur, quod excaecavit oculos eorum. Tolerabile autem esset, si hoc de diabolo diceretur, quia, ut dicitur II
Cor. IV, 4: Deus huius saeculi excaecavit mentes infidelium.
Sed hic dicitur de Domino nostro.
Nam Is. VI, 1, dicit: vidi Dominum sedentem super solium excelsum. Et sequitur: excaeca cor populi huius, et
aures eius aggrava, et oculos eius claude; ne forte videat oculis suis, et auribus suis audiat, et corde suo intelligat,
et convertatur et sanem eum.

254

