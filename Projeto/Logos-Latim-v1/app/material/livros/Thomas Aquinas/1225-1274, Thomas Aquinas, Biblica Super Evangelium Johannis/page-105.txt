|#7 Lectio 7
Posito loco miraculi, consequenter agitur de ipso miraculo; et ponuntur tria, scilicet persona infirmans, persona
interpellans et persona sanans.
Persona infirmans est filius reguli, persona interpellans est pater eius, sed persona sanans est Christus.
Circa personam infirmam primo ponitur eius conditio, quia filius reguli; secundo locus infirmitatis, quia
capharnaum; tertio conditio morbi, quia febris.
Quantum ad primum dicit erat quidam regulus, cuius filius infirmabatur. Dicitur autem regulus multipliciter.
Uno modo qui praeest parvo regno; et hoc modo non accipitur hic: quia tunc temporis nullus erat rex in Iudaea;
infra XIX, 15: non habemus regem nisi caesarem. Alio modo, secundum chrysostomum, aliquis de stirpe regia:
nec hoc modo accipitur. Sed tertio modo regulus dicitur aliquis officialis regis; et isto modo accipitur hic
regulus.
Unde, secundum quod chrysostomus dicit, quidam eumdem ipsum aestimant centurionem, de quo habetur Matth.
VIII, 5. Sed hoc non est verum: nam quantum ad quatuor differunt. Primo quidem quantum ad genus infirmitatis:
nam ille centurionis erat paralyticus, unde dicebat puer meus iacet paralyticus in domo. Filius autem reguli erat
febricitans; unde dicit: heri hora septima reliquit eum febris. Secundo quantum ad personam infirmatam, quia ille
erat servus: unde dicit puer meus, iste vero erat filius: unde dicit cuius filius. Tertio quantum ad petitionem: nam
centurio Christum volentem ad domum suam ire, rogabat remanere, dicens: Domine>, non sum dignus ut intres
sub tectum meum, sed tantum dic verbo, et sanabitur puer meus. Regulus vero eum rogabat descendere in
domum suam, dicens: Domine>, descende prius quam moriatur.
Quarto quantum ad locum: quia illud fuit in capharnaum; istud vero in cana Galilaeae.
Ergo iste regulus non est idem quod centurio; sed erat quidam de familia Herodis tetrarchae, sive nuntius, sive
officialis imperatoris.
Allegorice autem regulus iste, Abraham, vel aliquis ex patribus veteris testamenti dicitur, ex eo quod adhaeret
magno regi per fidem, scilicet Christo; de quo dicitur in Ps. II, 6: ego autem constitutus sum rex ab eo. Huic
autem Abraham adhaesit, secundum illud infra VIII, 56: Abraham pater vester exultavit ut videret diem meum.
Filius eius est populus Iudaeorum, infra VIII, 33: semen Abrahae sumus, et nemini servivimus unquam, qui
infirmatur pravis voluptatibus et dogmatibus, sed in capharnaum, idest in abundantia, quae fuit Iudaeis causa
recedendi a Deo; secundum illud Deut. XXXII, 15: incrassatus est dilectus, et recalcitravit; et sequitur: dereliquit
Deum factorem suum, et recessit a Deo salutari suo.
Moraliter vero in regno animae rex est ipsa ratio, secundum illud Prov. XX, 8: rex qui sedet in solio suo.
Quare dicitur rex? quia totum corpus hominis per eam regitur, et affectus hominis ab ea dirigitur et informatur,
nec non et aliae vires animae eam sequuntur. Sed quandoque dicitur regulus, quando scilicet diminuitur in
cognitione, qua obscurata, sequitur inordinatas passiones, et non resistit eis, secundum illud Eph. IV, 17:
ambulant in vanitate sensus sui, tenebris obscuratum habentes intellectum.
Et ideo filius eius, idest affectus, infirmatur, idest deviat a bono, et declinat ad malum. Si enim ratio fuisset rex,
idest fortis, filius eius non infirmaretur; sed quia regulus est, ideo filius eius infirmatur. Et hoc capharnaum; quia
abundantia temporalium est causa spiritualis infirmitatis; Ez. XVI, 49: haec fuit iniquitas sororis tuae sodomae,
abundantia, saturitas panis, et otium ipsius et filiarum eius.
Consequenter cum dicit hic cum audisset etc., ponitur persona interpellans, et primo ponitur motivum ad
interpellandum; secundo ipsa interpellatio; et tertio necessitas interpellandi.
Motivum ad interpellandum fuit adventus Christi; unde dicit hic, scilicet regulus, cum audisset quod Jesus
adveniret a Iudaea in Galilaeam, abiit ad eum. Nam quamdiu adventus Christi differebatur, spes hominum
invalidior erat de sanatione a peccatis; sed cum auditur adventus Christi appropinquare, spes sanitatis confortatur
in nobis; et tunc imus ad eum: nam ad hoc ipse venit in mundum, ut peccatores salvos faceret; Lc. XIX, 10: venit
filius hominis quaerere et salvum facere quod perierat.
Sed, sicut dicit Eccli. XVIII, 23, ante orationem animam parare debemus, quod fit occurrendo Deo per
desiderium: et hoc fecit iste; unde dicitur quod abiit ad eum. Amos c. IV, 12: praeparare in occursum Dei tui
Israel.
Petitio autem fit de sanatione filii sui; unde dicit rogabat eum ut descenderet, scilicet per misericordiam; Is. Lxiv,
1: utinam dirumperes caelos, et descenderes; et sanaret filium eius. Sic et nos debemus rogare ut sanemur a
peccatis, secundum illud Ps. XL, V. 5: sana animam meam, quia peccavi tibi.
Nam nullus per se potest ad statum iustitiae redire, nisi a Deo sanetur, secundum illud iob VI, 13: non est
auxilium mihi ex me. Sic et patres veteris testamenti rogabant pro populo Israel. Unde de uno eorum dicitur II
Mac. Ult. 14: hic est fratrum amator, quia multum orat pro sancta civitate et pro populo Israel, ieremias propheta
Dei.
Sed necessitas interpellandi est urgens, incipiebat enim mori.
Quando enim homo tentatur, incipit infirmari; sed quando tentatio praevalet ita ut inclinet ad consensum, est
prope mortem, sed quando iam consentit, incipit mori. Cum ergo consummat peccatum, moritur, quia, ut dicitur
Iac. I, 15: peccatum cum consummatum fuerit, generat mortem. De qua dicitur in ps. c. XXXIII, 22: mors
peccatorum pessima, quia hic incipit, et in futuro absque fine terminatur.
105

