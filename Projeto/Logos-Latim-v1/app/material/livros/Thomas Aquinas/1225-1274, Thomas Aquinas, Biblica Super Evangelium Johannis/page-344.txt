Istius ergo servi Petrus princeps apostolorum amputavit auditum: quia male audiebat verba legis, carnaliter
scilicet; sed Dominus restituit novum auditum; Ps. XVII, 45: in auditu auris obedivit mihi. Et secundum hoc
congrue vocatur Malchus, idest rex, quia per Christum in novitate vitae efficimur reges; Apoc. V, 10: fecisti nos
Deo nostro regnum et sacerdotes, et regnabimus super terram.
Hic ponitur Petri cohibitio zeli, et primo ponitur Petri cohibitio; secundo cohibitionis ratio, ibi calicem quem
dedit mihi pater, non vis ut bibam illum? dicit ergo, quod Petrus ita eduxit gladium, sed Dominus dixit ei mitte
gladium tuum in vaginam, quasi non esset opus defensionis, sed patientiae, nec ei licitus usus gladii materialis:
Ier. XLVII, 6: usquequo concideris? o mucro Domini, usquequo non quiesces? mystice autem signatur per hoc,
quod gladius verbi Dei mittendus erat in vaginam, idest in fidem gentilium.
Et ratio cohibitionis ponitur cum dicit calicem quem dedit mihi pater, non vis ut bibam illum? non enim
resistendum his quae ex divina providentia disponuntur; iob IX, 4: quis restitit ei, et pacem habuit? dicitur autem
passio calix, quia ex caritate patientis dulcedinem habet, sed ex natura sua amaritudinem; sicut et medicina
sanativa, propter spem sanitatis dulcis est, sed amara propter saporem; Ps. Cxiv, 13: calicem salutaris accipiam,
et nomen Domini invocabo.
Hunc ergo calicem dedit ei pater, quia passionem ex sua et patris voluntate sponte suscepit; infra XIX, 11: non
haberes in me potestatem, nisi datum esset tibi desuper.
|#3 Lectio 3
Hic ponitur quomodo Dominus a ministris captus, principibus praesentatur, et primo quomodo ducitur ad unum
principem, scilicet Annam; secundo quomodo ducitur ad alium, scilicet caipham, ibi et misit eum Annas ligatum
ad caipham.
Circa primum duo facit.
Primo dicit quomodo Annae praesentatur; secundo quomodo ab Anna examinatur, ibi pontifex ergo interrogavit.
Circa primum duo facit.
Primo ponit quomodo ducitur ad Annae domum; secundo quomodo discipuli sequuntur eum, ibi sequebatur
autem Jesum simon Petrus, et alius discipulus.
Circa primum primo ostenditur quid circa Jesum sit factum; secundo describitur ipse pontifex ad quem ducitur,
ibi erat autem socer caiphae.
Circa Christum autem tria acta sunt. Primo enim comprehenditur, unde dicit cohors ergo, idest militum, et
tribunus eorum, et ministri Iudaeorum comprehenderunt Jesum, qui incomprehensibilis est; Ier. XXXII, V. 19:
magnus consilio, et incomprehensibilis cogitatu. Forte enim cogitabant illud ps.
Lxx, 11: Deus dereliquit eum: persequimini et comprehendite eum, quoniam non est qui eripiat; Thren. IV, 20:
spiritus oris nostri Christus Dominus captus est in peccatis nostris, idest propter peccata nostra, ut scilicet nos
liberaret; Is. XLIX, 25: equidem captivitas a forti tolletur.
Secundo ligatur, unde dicit et ligaverunt eum, qui solvere venit ligatos et vincula eorum disrumpere; Ps. Cxv, 17:
dirupisti vincula mea etc..
Tertio adducitur, unde dicit et adduxerunt eum ad Annam, ut eum perderent qui venit omnes ducere in viam
salutis; Ps. LX, 4: deduxisti me, quia factus es spes mea.
Potest autem duplex ratio assignari quare primum ad Annam ducitur. Una scilicet mandatum caiphae pontificis
anni illius, qui scilicet ideo Jesum ad Annam misit, ut excusabilior esset, si ab Anna condemnatum ipse
postmodum condemnaret.
Alia ratio ex propinquitate domus Annae quae, in via posita, propinquior erat. Et ideo timentes ne si excitaretur
tumultus populi, Jesus de manibus eorum eriperetur, declinaverunt illuc.
Hic primo describitur pontifex ex affinitate ad caipham, quia socer eius erat; secundo describitur ipse caiphas,
quia pontifex erat anni illius.
Sciendum est enim, quod secundum legem summus sacerdos per totam vitam officio fungebatur, cui post
mortem filius succedebat.
Postmodum vero invidia et ambitione principum crescente, non solum patri non succedebat filius, sed nec ultra
annum pontificatus fungebatur officio, et hoc ipsum pecunia procurabat, ut iosephus dicit. Et ideo non est mirum
si in anno illius pontificatus tam nequiter acquisiti rem sic nefariam gessit.
Describitur etiam ex consilio; unde dixit erat autem caiphas qui consilium dederat Iudaeis, supra XI, 50, hoc
scilicet quia expedit unum hominem mori pro populo.
Quod ideo evangelista commemoravit, ut removeret scandalum de cordibus fidelium, ostendendo et per
adversariorum prophetias, quod non propter infirmitatem aut impotentiam suam captus est et mortuus, sed
propter populi salutem, ut scilicet non tota gens pereat. Testimonium enim adversarii efficacius est; et talis
naturae est veritas quod etiam adversarius eam tacere non potest.
Hic ponitur quomodo discipuli associaverunt Christum, et primo ponitur quomodo Petrus cum alio discipulo
sequebatur Christum; secundo quomodo introeunt ad locum ubi Christus erat; tertio quomodo negavit.

344

