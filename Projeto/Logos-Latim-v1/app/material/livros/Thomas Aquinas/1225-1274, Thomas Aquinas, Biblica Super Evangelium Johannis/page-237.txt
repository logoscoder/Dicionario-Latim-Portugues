Quando ergo homo loquitur ex propria ratione, tunc loquitur a semetipso, sed quando loquitur ab aliquo superiori
et exteriori instinctu, non loquitur a semetipso. Dupliciter tamen hoc contingit. Quandoque ut motus a spiritu
divino, secundum illud Matth. X, V. 20: non enim vos estis qui loquimini, sed spiritus patris vestri qui loquitur in
vobis.
Quandoque autem ut motus a spiritu maligno, sicut arreptitii: et utique aliquando dicuntur prophetare. Quod
quidem moti a spiritu divino prophetent, dicitur II Petr. I, 21: non enim voluntate humana allata est aliquando
prophetia, sed a spiritu sancto inspirati, locuti sunt sancti Dei homines. Quod autem moti a spiritu maligno
prophetent, habetur Ier. XXIX, 26: dedit te Dominus sacerdotem pro ioiada sacerdote, ut sis dux in domo
Domini super omnem virum arreptitium et prophetantem.
Sciendum est etiam, quod aliquando loquitur aliquis instinctu spiritus sancti vel spiritus maligni, qui tamen
amittit usum rationis, et arripitur. Aliquando autem manet ei liber usus rationis, nec arripitur. Nam quando
superabundant vires sensitivae ex superiori impressione, ligatur ratio, et movetur, et arreptus est. Quia vero
Daemon habet potestatem imprimendi in phantasiam, cum sit potentia affixa organo, potest in eam aliquando sic
imprimere quod ex impressionis abundantia ratio efficiatur quasi ligata, non tamen quod cogatur ad consensum;
et tunc homo arripitur a spiritu maligno.
Restat ergo quaestio an caiphas verba ista instinctu spiritus sancti dixerit, vel maligni. Et videtur quod non
dixerit instinctu spiritus sancti: nam spiritus sanctus est spiritus veritatis, ut dicitur ier. c. XV. Spiritus autem
malignus est spiritus mendacii; III Reg. Ult., 22: egrediar, et ero spiritus mendax in ore omnium prophetarum.
Constat autem quod caiphas locutus fuerit mendacium, dicens expedit vobis ut unus moriatur. Non ergo locutus
est instinctu spiritus sancti, ut videtur, sed prophetavit instinctu spiritus maligni arreptitii.
Hoc autem non videtur consonare dictis evangelistae: nam si ita esset, Ioannes non addidisset cum esset pontifex
anni illius.
Ideo ergo caiphae dignitatem addidit, ut insinuaret eum instinctu spiritus sancti fuisse locutum. Ex quo datur
nobis intelligi quod etiam malos in dignitate constitutos spiritus sanctus movet ad loquendum aliqua vera et
futura pro utilitate dumtaxat subditorum.
Ad illud ergo quod in contrarium dicitur, scilicet falsum esse quod dixit expedit vobis ut unus moriatur homo pro
populo, dupliciter responderi potest. Uno modo, quod mors Christi quantum est de se, expediens fuit omnibus,
etiam his qui eum occiderunt; I Tim. IV, 10: qui est salvator omnium hominum, maxime fidelium: Hebr. II, 9: ut
gratia Dei pro omnibus gustaret mortem.
Alio modo ut dicatur expedit vobis, idest populo. Unde evangelista, ubi caiphas dicit ut moriatur pro vobis, ponit
pro gente.
Sed videtur ex verbis evangelistae quod fuit propheta, cum dicit prophetavit.
Si enim prophetat quis, sequitur eum esse prophetam. Sed, secundum Origenem, non sequitur quod quicumque
prophetat sit propheta: sed si propheta est, utique prophetat; nam alicui quandoque conceditur actus alicuius rei,
cuius tamen conditio ei non conceditur; sicut non quicumque facit aliquid iustum, est iustus, sed qui iustus est,
iusta facit.
Notandum est autem, quod duplex actus concurrit ad hoc quod aliquis prophetet: scilicet videre; I Reg. IX, 9: qui
nunc dicitur propheta, olim vocabatur videns. Item annuntiare: I Cor. XIV, 3: propheta omnibus loquitur ad
aedificationem. Contingit autem quandoque quod utrumque aliquis habet, non tamen proprie dicitur propheta:
nam quandoque aliquis habet propheticam visionem, sicut Nabuchodonosor et Pharao; et similiter ipsam
visionem aliis nuntiaverunt; non tamen prophetae dici possunt, quia defuit eis aliquid, scilicet intelligentia
visionis, qua opus est in visione, ut dicitur Dan. X, 1. Caiphas autem licet visionem propheticam non habuerit,
habuit tamen denuntiationem rei propheticae, inquantum scilicet denuntiavit utilitatem mortis Christi.
Quandoque namque spiritus sanctus movet ad totum quod pertinet ad prophetiam, quandoque autem ad aliquid
tantum. Caiphae autem nec mentem illuminavit, nec imaginationem; et ideo eius mens et imaginatio ad malum
intenta mansit: movit tamen linguam eius, ut proferret modum quo salus populi impleretur. Unde non dicitur
propheta nisi inquantum habuit propheticum actum in denuntiatione, imaginatione et ratione eius ad contrarium
existente. Ex quo patet quod non magis potest dici propheta quam asina Balaam.
Consequenter cum dicit et non tantum pro gente, sed ut filios Dei qui erant dispersi, congregaret in unum, addit
evangelista ad verba pontificis, dicens, quod Jesus non tantum moriturus erat pro gente populi, scilicet
Iudaeorum, ut caiphas dixit, Hebr. Ult. 12: Jesus ut sanctificaret per suum sanguinem populum, extra portam
passus est, sed addit etiam pro toto mundo; unde subdit ut filios Dei qui dispersi erant, congregaret in unum.
Ubi cavenda est haeresis Manichaeorum dicentium, animas aliquas esse de substantia divina, et vocari filios Dei;
et ad has congregandas in unum dicunt Deum venisse.
Sed hoc est erroneum; quia, ut dicitur ez. c. XVIII, 4: omnes animae meae sunt, scilicet creatione. Et ideo quod
dicit ut filios Dei qui erant dispersi, congregaret in unum, non est intelligendum quod tunc iam accepissent
adoptionis spiritum: quia, ut Gregorius dicit, nec oves eius neque filii Dei adhuc erant per adoptionem. Sed est
intelligendum secundum praedestinationem, ut dicatur ut filios Dei, scilicet ab aeterno praedestinatos, rom. c.
VIII, 29: quos praescivit conformes fieri imagini filii eius, ut sit ipse primogenitus in multis fratribus, qui erant
dispersi, per diversos ritus et gentes, congregaret in unum, scilicet in unitatem fidei; supra X, 16: alias oves
237

