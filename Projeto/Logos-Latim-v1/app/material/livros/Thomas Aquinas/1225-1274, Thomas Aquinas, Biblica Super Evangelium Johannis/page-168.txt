Quod quidem, secundum chrysostomum, legendum est sic: qui credit in me, sicut dicit Scriptura, hic
subdistingue punctando; et postea subsequitur flumina de ventre eius fluent aquae vivae. Nam si dicis qui credit
in me, et postea subsequatur sicut dicit Scriptura, flumina, etc., non videtur conveniens, quia hoc quod dicitur
flumina de ventre eius fluent aquae vivae, non invenitur in aliquo libro veteris testamenti. Hoc ergo modo dicatur
qui credit in me, sicut dicit Scriptura; idest, secundum Scripturae documenta; supra V. 39. Scrutamini
Scripturas...
Ipsae sunt quae testimonium perhibent de me. Et tunc flumina de ventre eius fluent aquae vivae. Et dicit qui
credit in me, cum supra dixerit qui venit ad me; quia idem est credere et venire; Ps. XXXIII, 6: accedite ad eum,
et illuminamini.
Secundum Hieronymum vero, aliter punctatur sic: qui credit in me, et postea subditur sicut dicit Scriptura,
flumina de ventre eius fluent aquae vivae. Quod, ut ipse dicit, de proverbiis sumptum est; Prov. V, 15: bibe
aquam de cisterna tua, et fluenta putei tui: deriventur fontes tui foras.
Sciendum est autem, secundum Augustinum, quod flumina procedunt de fontibus sicut a principio. Qui autem
bibit potum corporalem, non habet in se nec fontem, nec flumen, quia particulam aquae gustat: sed qui bibit
credendo in Christum, haurit fontem aquae, quo hausto, vivescit conscientia, quae est venter interioris hominis,
et etiam ipsa fons erit. Unde dicitur supra IV, V. 13: qui biberit ex hac aqua, fiet in eo fons aquae salientis. Hic
autem fons qui hauritur, est spiritus sanctus, de quo dicitur in Ps. XXXV, 10: apud te est fons vitae. Qui ergo
bibit ita quod soli sibi proficit, dona gratiarum, quae per flumina signantur, non fluent aquae vivae de ventre
eius; sed qui proximo festinat consulere, et diversa dona gratiarum recepta a Deo aliis communicare, de ventre
eius fluent aquae vivae. Propter quod dicit Petrus: unusquisque sicut accepit gratiam, in alterutrum illam
administrantes.
Dicit autem flumina, ad significandum spiritualium donorum abundantiam fidelibus repromissam; Ps. Lxiv, 10:
flumen Dei repletum est aquis. Item eorum impetum; is. c. XXVII, 6: qui ingredientur impetu a Iacob, florebit et
germinabit Israel, et implebunt faciem orbis semine; et in Ps. XLV, 5: fluminis impetus laetificat civitatem Dei.
Unde, quia ex instinctu et fervore spiritus sancti movebatur apostolus, dicebat: caritas Christi urget nos; et Rom.
VIII, 14: qui spiritu Dei aguntur, hi filii Dei sunt.
Item donorum spiritus sancti divisionem: quia, ut dicitur I ad Cor. XII, 10: alii genera linguarum, alii genera
sanitatum etc.. Huiusmodi autem flumina sunt aquae vivae, quia sunt continuatae suo principio, scilicet spiritui
sancto inhabitanti.
Consequenter cum dicit hoc autem dixit de spiritu, exponit quae dixit, et primo ponitur expositio; secundo
assignatur ratio expositionis, ibi nondum enim erat spiritus datus.
Dicit ergo dixit, quod flumina de ventre eius fluent aquae vivae. Sed hoc intelligendum esse evangelista dicit de
spiritu quem accepturi erant credentes in eum, quia ipse est fons vitae et fluvius. Fons, de quo dicitur in Ps.
XXXV, 10: apud te est fons vitae, et in lumine tuo videbimus lumen. Fluvius vero, quia a patre et filio procedit.
Apoc. Ult., 1: ostendit mihi Angelus fluvium aquae vivae splendidum tamquam crystallum, procedentem de sede
Dei et agni; Is. XLII, V. 1: dedit spiritum, scilicet obedientibus sibi.
Huius expositionis rationem assignat, dicens nondum enim erat spiritus datus; et dicit duo: scilicet quod nondum
erat spiritus datus, et quod Christus nondum erat glorificatus.
Circa primum est duplex opinio. Chrysostomus enim dicit, quod spiritus sanctus non fuit datus apostolis,
quantum ad dona prophetica et miraculorum, ante resurrectionem Christi. Unde gratia huius, quae dabatur
prophetis a terra defecerat usque ad adventum Christi, nec postmodum alicui data est usque ad praedictum
tempus. Et si dicitur quod apostoli eiiciebant Daemonia ante resurrectionem, intelligendum est quod haec non
spiritu eiiciebantur, sed ea quae a Christo erat potestate. Quando enim mittebat eos, non dicitur dedit eis spiritum
sanctum sed dedit eis potestatem: Matth. X, 1.
Sed hoc videtur contra illud quod Dominus dicit Lucae XI, 19: si ego in beelzebub eiicio Daemonia, filii vestri in
quo eiiciunt? sed constat quod ipse in spiritu sancto eiiciebat Daemonia, et filii, idest apostoli: unde manifestum
est eos accepisse spiritum sanctum.
Et ideo dicendum est, secundum Augustinum, quod ante resurrectionem apostoli habuerunt spiritum sanctum
etiam quantum ad dona prophetica et miraculorum. Et hic quod dicitur nondum erat spiritus datus, intelligendum
de abundanti datione, et visibilibus signis; sicut datus fuit eis post resurrectionem et ascensionem in linguis
igneis.
Sed cum spiritus sanctus sanctificet ecclesiam, et etiam modo accipiatur a fidelibus, quare nemo loquitur linguis
omnium gentium sicut tunc? dicendum ad hoc, quod non est necessarium, ut Augustinus dicit. Quia iam
universalis ecclesia linguis gentium loquitur, quia per spiritum sanctum datur caritas; Rom. V, V. 5: caritas Dei
diffusa est in cordibus nostris, et haec, faciens omnia communia, facit quemlibet cuilibet loqui. Unde dicit: si
amas unitatem, etiam tibi habet quisquis in illa (idest ecclesia) aliquid habet. Tolle invidiam, et tuum est quod
habeo: livor separat, caritas iungit: ipsam habeto, et cuncta habebis. In principio autem antequam ecclesia per
mundum dilataretur, quia pauci erant, oportebat quod linguis omnium loquerentur, ut sic ecclesiam in omnibus
fundarent.

168

