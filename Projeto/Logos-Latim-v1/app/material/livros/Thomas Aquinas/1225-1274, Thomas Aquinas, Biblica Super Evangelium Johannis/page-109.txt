Tertio quantum ad dispositionem seu habitum infirmorum. Et ponit quatuor quae homo per peccatum incurrit.
Primo enim homo ex hoc quod subiicitur passionibus peccatorum ei praedominantibus, efficitur languidus: et
quantum ad hoc dicit languentium. Unde et a tullio passiones animae, puta irae et concupiscentiae, et huiusmodi,
quaedam aegritudines animae dicuntur. Unde Ps. VI, 3, dicebat: miserere mei, Domine> quoniam infirmus sum.
Secundo vero ex Dominio passionum et victoria in homine excaecatur ratio per consensum: et quantum ad hoc
dicit caecorum, scilicet per peccata, secundum illud Sap. II, V. 21: excaecavit eos malitia eorum; Ps. LVII, V. 9:
supercecidit ignis, scilicet irae et concupiscentiae, et non viderunt solem. Tertio, homo languens et caecus
efficitur instabilis in suis operibus, et est quasi claudus; unde dicitur Prov. XI, 18: impius facit opus instabile.
Et quantum ad hoc dicit claudorum; III Reg. XVIII, 21: usquequo claudicatis in duas partes? quarto homo sic
languidus, caecus intellectu, claudus in effectu, efficitur aridus in affectu, inquantum exsiccatur in eo omnis
pinguedo devotionis, quam petebat Psalmus LXII, 6, dicens: sicut adipe et pinguedine repleatur anima mea. Et
quantum ad hoc dicit aridorum; Ps. XXI, 16: aruit tamquam testa virtus mea.
Sed sunt aliqui sic affecti languore peccati, qui non expectant aquae motum, in peccatis suis requiescentes,
secundum illud Sap. XIV, 22: in magno viventes inscientiae bello, tot et tanta mala pacem appellant. De quibus
dicitur Prov. II, 14: laetantur cum male fecerint, et exultant in rebus pessimis. Cuius ratio est, quia non abhorrent
peccata; nec peccant ex ignorantia, seu infirmitate, sed ex certa malitia. Isti autem, utpote non ex malitia
peccantes, non quiescebant in peccatis sed per desiderium expectabant aquae motum.
Unde dicit et expectantium; iob XIV, 14: cunctis diebus quibus nunc milito, expecto donec veniat immutatio
mea. Sic et illi qui erant in veteri testamento expectabant Christum, secundum illud Gen., penult., 18: salutare
tuum expectabo, Domine>.
Ex virtute vero describitur piscina, quia sanat ab omni infirmitate corporali, virtute Angeli descendentis; et ideo
dicit Angelus autem Domini secundum tempus descendebat in piscinam.
Et quidem virtus piscinae in aliquo concordat cum baptismo, et in aliquo differt.
Concordat quidem in duobus. Primo quidem in occultatione virtutis: nam virtus aquae huius piscinae non erat ex
natura sua, alias semper sanasset, sed ex aliqua virtute occulta, scilicet ex Angelo; unde dicitur, quod Angelus
Domini secundum tempus descendebat in piscinam. Et similiter aqua baptismi, ex eo quod aqua non habet
virtutem purgativam animarum, sed ex occulta virtute spiritus sancti, secundum illud supra III, 5: nisi quis
renatus fuerit ex aqua et spiritu sancto, non potest introire in regnum Dei. Secundo concordat in effectu, quia
sicut aqua baptismi sanat, ita et ista piscina sanabat: et ideo dicit, quod qui prior descendisset, sanus fiebat. Ideo
autem virtutem sanandi corpora aquae istius piscinae Deus contulit, ut homines abluendo, per salutem
corporalem assuescerent quaerere spiritualem.
Differt autem quantum ad tria. Primo quantum ad id cuius virtute hoc fiebat: quia aqua piscinae conferebat
sanitatem virtute Angeli; aqua vero baptismi virtute increata, non solum spiritus sancti, sed etiam trinitatis.
Unde etiam Matth. III, 16 s. Super Dominum baptizatum tota trinitas affuit: pater in voce, filius in persona,
spiritus sanctus in columbae specie. Et inde est quod in nostro baptismo fit invocatio trinitatis.
Secundo differt quantum ad efficaciam: quia aqua piscinae non habuit virtutem sanativam continue, sed
secundum tempus, idest determinato tempore; aqua vero baptismi continuam abluendi virtutem habet, secundum
illud Zach. XIII, 1: erit fons patens domui Iacob, et habitantibus ierusalem, in ablutionem peccatoris et
menstruatae. Tertio quantum ad multitudinem sanandorum: quia ad motum aquae illius piscinae, sanabatur
tantum unus; sed ad motum aquae baptismi sanantur omnes. Nec mirum, quia virtus illius aquae, cum sit creata,
finita est, et finitum habet effectum; in hac vero aqua virtus est infinita ad infinitas animas, si essent, abluendas;
Ez. XXXVI, 25: effundam super vos aquam mundam, et mundabimini ab omnibus inquinamentis vestris.
Secundum vero Augustinum, per Angelum istum intelligitur Christus, secundum illud Is. IX, 6, secundum aliam
litteram: vocabitur magni consilii Angelus. Sicut ille Angelus secundum tempus descendebat in piscinam, ita et
Christus secundum determinatum tempus a patre descendit in mundum; Is. XIV, V. 1: prope est ut veniat tempus
eius, et dies eius non elongabuntur; Gal. IV, 4: at ubi venit plenitudo temporis, misit Deus filium suum, factum
ex muliere, factum sub lege.
Item sicut ille Angelus non videbatur nisi motu aquae, ita etiam Christus secundum divinitatem non
cognoscebatur: quia si cognovissent, numquam Dominum gloriae crucifixissent: I Cor. II, 8. Nam Is. XLV, 15,
dicitur: vere tu es Deus absconditus. Et ideo videbatur aqua turbata sed a quo turbaretur non videbatur, quia
infirmitatem Christi videntes, divinitatem eius non cognoscebant. Et sicut ille qui descendebat in piscinam sanus
fiebat; ita et qui humiliter credit in Deum, eius passione sanatur; Rom. III, 24: iustificati per fidem per
redemptionem quae est in Christo, quem proposuit Deus propitiatorem per fidem in sanguine ipsius.
Sanabatur autem unus tantum, quia nullus sanari potest nisi in ecclesiastica unitate; eph.
IV, 5: unus Deus, una fides, unum baptisma.
Vae ergo illis qui oderunt unitatem, et partes sibi faciunt in hominibus.
Consequenter cum dicit, erat autem quidam homo ibi triginta et octo annos in infirmitate habens, ponit
infirmitatem, et primo ponitur diuturna infirmitas; secundo ostenditur causa diuturnae infirmitatis, ibi hunc cum
vidisset ergo Jesus etc..

109

