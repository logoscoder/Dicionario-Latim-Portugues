Primo ponit necessitatem inducendi testimonium; secundo inducit ipsa testimonia, ibi alius est qui testimonium
perhibet de me.
Necessitas testimonii inducendi erat ex parte Iudaeorum qui ei non credebant; et propter hoc dicit si ego
testimonium perhibeo de meipso, testimonium meum non est verum.
Sed admirationis praebet materiam quod dicitur. Nam sicut Dominus de se, infra XIV, V. 6 dicit, ipse est veritas:
quomodo ergo testimonium eius non est verum? si veritas est, cui credetur si veritati non creditur? et ideo
dicendum, secundum chrysostomum, quod Dominus hic de se loquitur secundum aliorum opinionem, ut sit
sensus: si ego testimonium perhibeo de meipso, testimonium meum non est verum, quantum ad vestram
reputationem, qui non accipitis illud quod de me dico, nisi per aliud testimonium confirmetur; infra VIII, 13: tu
de teipso testimonium dicis: testimonium tuum non est verum.
Consequenter cum dicit alius est qui testimonium perhibet de me, inducit testimonia, et primo testimonium
humanum; secundo testimonium divinum, ibi ego autem habeo testimonium maius Ioanne.
Circa primum duo facit.
Primo inducit testimonium Ioannis; secundo rationem testimonii assignat, ibi ego autem non ab homine
testimonium accipio.
Circa primum duo facit.
Primo inducit testimonium; secundo commendat eius testimonium, ibi scio quia verum est testimonium eius.
Testem inducit dicens alius est qui testimonium perhibet de me. Iste alius, secundum chrysostomum, est Ioannes
baptista, de quo dicitur supra I, 6: fuit homo missus a Deo, cui nomen erat Ioannes: hic venit in testimonium ut
testimonium perhiberet de lumine.
Testificationem autem commendat cum dicit et scio quia verum est testimonium eius. Et hoc a duobus.
Primo a veritate; secundo ab auctoritate: quia fuit ab eis requisitum, ibi vos misistis ad Ioannem.
A veritate quidem commendat eius testimonium, dicens et scio, idest pro certo experior, quia verum est
testimonium eius, scilicet Ioannis, quod perhibet de me.
Sic enim pater eius zacharias prophetavit de eo, Lc. I, 76: praeibis enim ante faciem Domini parare vias eius, ad
dandam scientiam salutis plebi eius.
Constat autem quod testimonium mendax non est salutiferum, sed mortiferum: quia mendacium est causa mortis;
Sap. 2, 11: os quod mentitur occidit animam. Si ergo testimonium Ioannis est ad dandam scientiam salutis plebi
eius, verum est testimonium eius.
Sed secundum Glossam aliter: si testimonium perhibeo de meipso, testimonium meum non est verum. Supra
Christus locutus est de se secundum quod Deus, hic vero loquitur secundum quod homo. Et est sensus: si ego,
homo scilicet, testimonium de me perhibeo, scilicet absque Deo, idest quod Deus pater non perhibeat; tunc
sequitur quod testimonium meum non est verum: nam verbum humanum nisi a Deo fulciatur, nihil veritatis
habet, secundum illud rom. c. III, 4: est autem Deus verax, omnis autem homo mendax. Unde si intelligamus
Christum ut hominem a Deitate separatum et ei non conformem, et in essentia eius mendacium invenitur et in
verbis; infra VIII, V. 14: si ego testimonium perhibeo de me ipso, verum testimonium meum; infra: quia solus
non sum; sed ego, et qui misit me pater. Et ideo quia non erat solus, sed cum patre, verum est testimonium eius.
Unde ut ostendat testimonium eius veritatem non habere ex eius humanitate secundum se, sed inquantum est
coniuncta divinitati et verbo Dei, dicit sed alius est qui testimonium perhibet de me: non Ioannes, sed pater,
secundum istam expositionem: quia si testimonium Christi hominis de se non est verum et efficax, multo minus
esset efficax testimonium Ioannis. Non ergo certificatur testimonio Ioannis, sed testimonio patris: unde iste alius
qui testimonium perhibet, intelligitur pater. Et scio quia verum est testimonium eius, nam ipse veritas est; I Io. I,
V. 5: Deus lux est, idest veritas, et tenebrae, mendacii, in eo non sunt ullae.
Sed prima expositio, quae chrysostomi est, magis est litteralis.
Commendat etiam testimonium Ioannis ab auctoritate, quia fuit requisitum a Iudaeis, cum dicit vos misistis ad
Ioannem; quasi diceret: scio quia verum est testimonium eius nec vos debetis illud repudiare, quia propter
magnam auctoritatem qua erat apud vos Ioannes requisivistis ab eo testimonium de me; quod non fecissetis, si
eum dignum fide non opinaremini. Supra I, 19: miserunt Iudaei ab ierosolymis sacerdotes et Levitas ad Ioannem.
Et Ioannes tunc testimonium perhibuit, non sibi, sed veritati, idest mihi. Sicut amicus veritatis veritati Christo
testimonium perhibuit; supra I, 20: confessus est, et non negavit: confessus est, quia non sum ego Christus.
Consequenter cum dicit ego autem non ab homine testimonium accipio, assignat rationem testimonii Ioannis
inducti, et primo excludit rationem opinatam; secundo asserit veram, ibi sed hoc dico ut vos salvi sitis.
Ratio autem inducti testimonii posset ab aliquo credi esse certificatio de Christo, propter eius insufficentiam; et
ideo hanc excludit dicens ego autem non ab homine testimonium accipio.
Ubi sciendum est, quod in scientiis aliquando probatur aliquid per minus notum secundum se, sed magis notum
quoad nos; aliquando per aliquid magis notum secundum se et simpliciter. Sicut in hoc loco debebat quidem
probari quod Christus esset Deus: et licet veritas Christi esset magis nota secundum se et simpliciter, nihilominus
tamen probatur testimonio Ioannis, quod quantum ad Iudaeos magis notum erat. Et ideo Christus secundum se
testimonio Ioannis non indigebat, et hoc est quod dicit testimonium ab homine non accipio.

125

