Ad veritatem eos reducit proponendo eis spiritualem cibum, dicens operamini non cibum qui perit, sed qui manet
in vitam aeternam, et primo proponit eius virtutem; secundo eius auctoritatem, ibi quem filius hominis dedit
vobis.
Virtus illius cibi consideratur in hoc quod non perit.
Unde sciendum est circa hoc, quod corporalia sunt quaedam similitudines spiritualium, utpote ab eis causata et
derivata, et ideo imitantur ipsa spiritualia aliquo modo. Unde sicut corpus sustentatur cibo, ita illud quo
sustentatur spiritus, dicitur eius cibus, quidquid sit illud. Illud autem quo sustentatur corpus, cum transeat in
corporis naturam, corruptibile est; sed cibus quo sustentatur spiritus, est incorruptibilis, quia non mutatur in
ipsum spiritum, sed potius e converso spiritus in cibum. Unde dictum est, Augustini: cibus sum grandium:
cresce, et manducabis me. Nec tu me mutabis in te, ut cibum carnis tuae, sed mutaberis in me: ut dicitur Lib.
Confessionum.
Et ideo dicit Dominus operamini; idest, operando quaerite, seu operibus mereamini non cibum qui perit, scilicet
corporalem; I cor. c. VI, 13: esca ventri, et venter escis, Deus autem et hunc et hanc destruet quia non semper erit
usus ciborum; sed illum cibum operamini, scilicet spiritualem, qui manet in vitam aeternam; qui quidem cibus
est ipse Deus, inquantum est veritas contemplanda, et bonitas amanda, quibus reficitur spiritus; prov. c. IX, 5:
comedite panem meum; Eccli. XV, V. 3: cibavit illum pane vitae et intellectus.
Item ipsa obedientia divinorum mandatorum; supra IV, 34: meus cibus est ut faciam voluntatem eius qui misit
me. Item ipse etiam Christus.
Infra eodem: ego sum panis vitae; item: caro mea vere est cibus, et sanguis meus vere est potus. Et hoc
inquantum est coniuncta verbo Dei, quod est cibus quo Angeli vivunt.
Similem autem differentiam assignavit supra c. IV, 13, de potu corporali et potu spirituali, cum dixit: qui biberit
ex aqua hac, sitiet iterum: qui autem biberit ex aqua quam ego dabo ei, non sitiet in aeternum, quam hic assignat
inter cibum corporalem et spiritualem.
Cuius ratio est, quia corporalia sunt corruptibilia, spiritualia vero, et maxime Deus, sunt aeterna.
Sed sciendum est, secundum Augustinum in libro de operibus monachorum, quod ex hoc verbo, scilicet
operamini non cibum qui perit, quidam monachi erroris causam sumpserunt, dicentes, spirituales viros non
debere aliquid corporaliter operari. Sed hic intellectus est falsus, quia Paulus, qui maxime spiritualis fuit, propriis
manibus laboravit, ut habetur Ephes. IV, 28, ubi ipse dicit: qui furabatur, iam non furetur; magis autem laboret
manibus suis. Ergo est verus intellectus, ut opus nostrum, idest principale studium et intentionem nostram
dirigamus ad quaerendum cibum qui ducit ad vitam aeternam, scilicet bona spiritualia. Ad temporalia autem non
debemus principaliter attendere, sed accessorie, idest solum ea procurare ratione corporis corruptibilis, quod
sustentari oportet quamdiu in hac vita vivimus. Unde contra hoc signanter dicit apostolus, II Thess. III, 10: qui
non laborat non manducet; quasi diceret: qui dicunt quod nihil corporale est operandum, quia comestio est quid
corporale, tales non debent comedere.
Consequenter cum dicit quem filius hominis dabit vobis, ponit spiritualis cibi datorem: et primo ponit auctorem
huius cibi; secundo manifestat unde habeat auctoritatem cibandi.
Auctor autem et dator cibi spiritualis est Christus; et ideo dicit quem, scilicet cibum qui non perit, filius hominis
dabit vobis. Si dixisset filius Dei, non fuisset visum mirum; sed hoc quod filius hominis dat eum, magis elevat ad
attentionem. Spiritualiter tamen ideo filius hominis dat, quia natura humana infirma per peccatum fastidiebat
spiritualem cibum, nec poterat ipsum in sua spiritualitate sumere: unde oportuit quod filius Dei carnem sumeret,
et per eam nos reficeret; Ps. XXII, 5: parasti in conspectu meo mensam.
Unde autem habeat auctoritatem dandi, subdit cum dicit hunc enim pater signavit Deus; quasi dicat: quod filius
hominis dabit, hoc non habet nisi inquantum singularitate et eminentia plenitudinis gratiae praecellit omnes filios
hominum; unde dicit hunc, scilicet filium hominis, pater signavit: idest, signanter distinxit a ceteris; Ps. XLIV, 8:
unxit te Deus Deus tuus oleo laetitiae prae consortibus tuis.
Vel, secundum Hilarium signavit, idest sigillavit.
Quando autem sigillum in cera imprimitur, cera retinet totam figuram sigilli, sicut et filius totam figuram patris
accepit. Est autem duplex receptio quam filius recepit a patre.
Una aeterna; et de hac non intelligitur quod hic dicitur signavit, quia in sigillatione aliud est natura recipiens, et
aliud imprimens.
Sed hoc intelligitur de mysterio incarnationis, quia in natura humana Deus pater impressit verbum, qui est
splendor et figura substantiae eius: ut dicitur Hebr. I, 3.
Vel secundum chrysostomum signavit, idest, ad hoc specialiter eum Deus pater instruit ut daret vitam aeternam
mundo; infra X, 10: ego veni ut vitam habeant etc.. Sic enim quando aliquis eligitur ad aliquod magnum
officium peragendum, dicitur signari ad illud officium; Lc. X, 1: post haec designavit Dominus et alios
septuaginta discipulos etc.. Vel signavit, idest manifestavit per vocem in baptismo, et per opera, ut dictum est
supra, V.
Consequenter cum dicit dixerunt ergo ad eum: quid faciemus ut operemur opera Dei? manifestat quid sit cibus
spiritualis, et primo ponitur quaestio Iudaeorum; secundo subditur responsio Jesu Christi, ibi respondit Jesus etc..

138

