Et primo ponitur testimonium; secundo ostenditur testimonii fructus, ibi et audierunt eum duo discipuli
loquentem etc..
Circa primum tria facit.
Primo describitur testis; secundo assignatur modus testificandi; tertio ponitur eius testimonium.
Sed testis describitur, cum dicit altera die iterum stabat Ioannes, et ex discipulis eius duo.
In hoc autem quod dicit stabat, tria notantur circa Ioannem. Scilicet doctrinae ipsius modus, qui differens fuit a
modo doctrinae Christi, et discipulorum eius. Christus enim circumeundo docebat; unde dicitur, Matth. IV, 23,
quod circuibat Jesus totam Galilaeam etc..
Similiter et apostoli discurrendo per mundum, docebant; Mc. Ult., 15: euntes in mundum universum, praedicate
evangelium omni creaturae.
Sed Ioannes stando docebat; unde dicitur stabat Ioannes, scilicet in uno loco trans iordanem, et instruebat de
Christo omnes ad eum venientes. Ratio autem quare Christus et eius discipuli discurrendo docebant, est quia
praedicatio Christi facta erat credibilis per miracula, et ideo circuibant diversa loca, ut miracula et virtutes Christi
innotescerent.
Praedicatio vero Ioannis non est confirmata miraculis, unde dicitur infra X, 41: Ioannes signum fecit nullum: sed
merito et sanctitate vitae. Et ideo stabat in loco uno, ut diversi ad eum confluerent, et per eius sanctitatem
ducerentur ad Christum. Similiter etiam si Ioannes sine miraculis discurrisset ad praenuntiandum Christum, eius
testimonium incredibilius redderetur, cum videretur importune, et quasi ingerendo se hoc facere.
Secundo notatur Ioannis constantia in veritate, quia Ioannes non fuit arundo vento agitata, sed firmus in fide,
secundum illud I Cor. X, 12: qui se existimat stare videat ne cadat. Hab. II, 1: super custodiam meam stabo.
Tertio allegorice notatur, quod stare allegorice idem est quod deficere; IV Reg. IV, 6: stetitque oleum, idest
defecit. Stabat ergo Ioannes veniente Christo, quia cum venit veritas, defecit figura. Ioannes stat, quia lex transit.
Modus autem testificandi ponitur certus, quia cum aspectu. Unde dicit et respiciens Jesum ambulantem. Ubi
sciendum est, quod prophetae perhibuerunt testimonium Christo, Act. X, 43: huic omnes prophetae testimonium
perhibent. Similiter et apostoli per mundum discurrentes, Act. I, 8: eritis mihi testes in ierusalem, et in omni
Iudaea etc.. Sed tamen non per visum, neque de praesente, sed de absente. Prophetae quidem ut de futuro,
apostoli vero ut de praeterito. Sed Ioannes, Christo sibi praesente et a se viso, testimonium perhibuit: et ideo dicit
et respiciens, oculis corporis, et mentis, iuxta illud Ps. Lxxxiii, 10: respice in faciem Christi tui; Is. LII, 8: oculo
ad oculum videbunt.
Sed dicit ambulantem, ut designet incarnationis mysterium, per quod Dei verbum mutabilem naturam assumpsit;
infra XVI, 28: exivi a patre, et veni in mundum.
Consequenter ponitur testimonium, cum dicit ecce agnus Dei, quod non solum est demonstrativum, sed
admirativum virtutis ipsius; Is. IX, 6: vocabitur nomen eius admirabilis.
Et vere admirabilis virtutis est iste agnus, qui occisus, leonem interfecit: illum, inquam, leonem de quo dicitur I
Petr. Ult., 8: adversarius vester diabolus, tamquam leo rugiens, circuit quaerens quem devoret. Et ideo ipse agnus
leo vocari meruit victor et gloriosus; Apoc. V, 5: ecce vicit leo de tribu Iuda.
Breviter autem testimonium profert, dicens ecce agnus Dei, tum quia discipuli quibus hoc testimonium
perhibebat, ex his quae audierant a Ioanne, iam satis instructi erant de Christo; tum etiam quia per hoc satis
intelligitur tota intentio Ioannis, quae ad hoc solum erat ut eos ad Christum duceret.
Nec dicit: ite ad eum, ne videantur discipuli gratiam praestare Christo, si eum sequerentur; sed commendat
Christi gratiam, ut quasi in beneficium sibi computent, si Christum sequuntur. Et ideo dicit ecce agnus Dei; idest,
ecce in quo est gratia, et virtus purgativa peccatorum: agnus enim offerebatur pro peccatis, ut dictum est.
Consequenter ponitur fructus testimonii, cum dicit et audierunt eum duo discipuli loquentem, et primo ponitur
fructus proveniens ex testimonio Ioannis et discipulorum eius; secundo vero ponitur fructus proveniens ex
praedicatione Christi, ibi in crastinum autem voluit exire in Galilaeam.
Circa primum primo ponitur fructus proveniens ex testimonio Ioannis; secundo fructus proveniens ex
praedicatione unius discipulorum eius, ibi erat autem Andreas frater simonis Petri etc..
Circa primum duo facit.
Primo ponitur inchoatio huius fructus ex testimonio Ioannis facta.
Secundo ponitur consummatio facta per Christum, ibi conversus autem Jesus etc..
Dicit ergo primo et audierunt eum, scilicet Ioannem, duo discipuli, qui erant cum eo, loquentem (ecce agnus Dei)
et secuti sunt Jesum, ad litteram: euntes cum eo.
Ubi quatuor, secundum chrysostomum, considerari possunt. Primo quia hoc quod Ioannes loquitur et Christus
tacet, et verbo Ioannis discipuli congregantur ad Christum, competit mysterio: Christus enim est sponsus
ecclesiae, Ioannes vero amicus et paranymphus sponsi. Officium autem paranymphi est sponsam tradere sponso,
et loquendo, pacta tradere; sponsi autem est quasi prae verecundia tacere, et de sponsa iam habita pro velle
disponere. Sic ergo discipuli traduntur a Ioanne Christo quasi desponsati per fidem. Ioannes loquitur, Christus
tacet; sed tamen susceptos diligenter instruxit.
Secundo vero quod cum Ioannes dignitatem Christi commendans dixit ante me factus est, et quoniam non sum
dignus solvere corrigiam calceamenti eius, nullus conversus est; sed quando humilia de Christo, et incarnationis
48

