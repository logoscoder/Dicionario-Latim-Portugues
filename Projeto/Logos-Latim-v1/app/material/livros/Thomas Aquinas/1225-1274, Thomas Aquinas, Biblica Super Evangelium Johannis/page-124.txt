Similiter etiam supra fecit mentionem de fide tantum, dicens: qui verbum meum audit, et credit ei qui misit me,
habet vitam aeternam, et in iudicium non venit; hic ne credas solam fidem sine operibus ad salutem sufficere,
facit mentionem de omnibus operibus, dicens qui bona fecerunt, procedent in resurrectionem vitae; quasi dicat:
non qui credit tantum, sed qui cum fide bona operatur, procedit in resurrectionem vitae; Iac. II, 26: fides sine
operibus mortua est.
Consequenter cum dicit non possum ego a me ipso facere quidquam, assignat rationem praemissorum. Duo
autem praemiserat, scilicet originem potestatis, et aequitatem iudicii; et ideo utriusque causam assignat.
Primo de primo.
Secundo de secundo, ibi et iudicium meum iustum est.
Sciendum est autem circa primum, quod hoc quod dicit non possum ego a meipso facere quidquam, potest
dupliciter legi, etiam secundum Augustinum.
Primo ut referatur ad filium hominis hoc modo: tu dicis quod habes potestatem resuscitandi mortuos, quia filius
hominis es, sed numquid hoc est tibi inquantum tu es filius hominis? non, quia non possum ego a meipso facere
quidquam; sed sicut audio, iudico. Non dicit, sicut video, secundum quod supra dixerat: filius non potest a se
facere quidquam, nisi quod viderit patrem facientem, sed dicit sicut audio: nam audire idem est in hoc loco quod
obedire. Obedire autem pertinet ad illum cui fit imperium. Imperare autem pertinet ad superiorem. Et ideo, quia
Christus inquantum homo minor est patre, dicit sicut audio; idest, secundum quod inspiratur a Deo in anima mea.
De ipso auditu dicit Ps. Lxxxiv, 9: audiam quid loquatur in me Dominus Deus. Supra autem, quia loquebatur de
se secundum quod est verbum Dei, dixit viderit.
Consequenter cum dicit et iudicium meum iustum est, manifestat aequitatem iudicii. Dixerat enim: et procedent
qui bona fecerunt in resurrectionem vitae, sed posset aliquis dicere: numquid faciet gratiam aliquibus minus
puniendo, et plus remunerando? ideo respondet quod non, dicens: quia iudicium meum verum est. Cuius ratio est
quia non quaero voluntatem meam, sed voluntatem eius qui misit me.
In Domino enim Jesu Christo sunt duae voluntates. Una divina quam habet eamdem cum patre; alia humana,
quae est sibi propria, sicut est proprium eius esse hominem.
Voluntas humana fertur in bonum proprium; sed in Christo per rectitudinem rationis regebatur et regulabatur, ut
semper in omnibus voluntati divinae conformaretur; et ideo dicit: non quaero implere voluntatem meam
propriam, quae, quantum in se est, inclinatur ad bonum proprium, sed voluntatem eius qui misit me, patris; Ps.
XXXIX, 9: ut facerem voluntatem tuam, Deus meus, volui; Matth. XXVI, 39: non quod ego volo, sed quod tu
vis.
Et si quidem diligenter attenditur, Dominus veram rationem assignat iusti iudicii, dicens quia non quaero
voluntatem meam: non enim iudicium alicuius est iniustum, quando procedit ab eo secundum regulam legis;
voluntas autem divina regula est, et lex voluntatis creatae: et ideo voluntas creata, et ratio quae regulatur
secundum regulam divinae voluntatis, iusta est, et iudicium eius iustum.
Secundo vero exponitur ut referatur ad filium Dei, et manet eadem divisio quae prius posita est. Dixit ergo
Christus inquantum verbum manifestans originem suae potestatis: non possum ego a me facere quidquam, eo
modo sicut supra dixit: non potest filius a se facere quidquam; nam suum facere, et suum posse, est suum esse;
esse autem est ei ab alio, scilicet a patre: et ideo, sicut non est a se, ita a se non potest facere quidquam; infra
VIII, 28: a meipso facio nihil.
Hoc autem quod dicit sed sicut audio, iudico, eodem modo exponendum est sicut illud supra nisi quod viderit
patrem facientem.
Nos enim scientiam, seu cognitionem aliquam accipimus per visum et per auditum (isti enim duo sensus maxime
serviunt disciplinae), sed quia in nobis alius est visus, alius auditus; ideo aliter accipimus scientiam per visum,
quia inveniendo; aliter per auditum, quia addiscendo. In filio vero Dei idem est auditus et visus; et ideo sive
dicatur audit, sive vidit, idem significat secundum acceptionem scientiae. Et quia iudicium in qualibet natura
intellectuali ex scientia procedit, signanter dicit sicut audio, iudico; idest, sicut cognitionem simul cum esse a
patre accepi, sic iudico; infra XV, 15: omnia quae audivi a patre meo, nota feci vobis.
Manifestans vero iudicii aequitatem, dicit et iudicium meum verum est.
Cuius ratio est, quia non quaero voluntatem meam.
Sed numquid non est eadem voluntas patris et filii? sed dicendum, quod eadem quidem voluntas est utriusque,
sed tamen pater non habet voluntatem ab alio, filius vero habet ab alio, scilicet a patre. Sic ergo filius implet
voluntatem suam ut alterius, idest ab alio habens; pater vero ut suam, idest non habens ab alio: et ideo dicit non
quaero voluntatem meam, quae sit mihi originaliter a me ipso, sed quae est mihi ab alio, scilicet a patre.
|#6 Lectio 6
Posita doctrina circa potestatem filii vivificativam, hic consequenter confirmat eam, et primo confirmat quae de
excellentia potestatis suae dixerat, per multiplex testimonium; secundo redarguit eorum tarditatem ad
credendum, ibi claritatem ab hominibus non accipio etc..
Circa primum duo facit.

124

