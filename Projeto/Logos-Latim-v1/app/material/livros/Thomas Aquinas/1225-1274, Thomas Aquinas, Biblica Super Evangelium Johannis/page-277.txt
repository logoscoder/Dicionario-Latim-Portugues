relicturi; matth. c. XXVI, 31: omnes vos scandalum patiemini in me in ista nocte. Et sic Christus spiritualiter
recedebat ab eis; et quantum ad hoc dicit adhuc modicum vobiscum sum, idest, modicum temporis est quod vos
fugietis, me relicto, et sic non ero vobiscum.
Consequenter cum dicit quaeretis me etc., ostendit eorum insufficientiam ad sequendum: et primo ponit eorum
conatum, dicens quaeretis me, quem spiritualiter dereliquistis, et fugientes et negantes.
Quaeretis, inquam, per poenitentiam, sicut Petrus qui flevit amare; Is. LV, 6: quaerite Dominum dum inveniri
potest; Oseae VI, 1: in tribulatione sua mane consurgent ad me.
Vel, quaeretis me, idest praesentiam corporalem per desiderium; Lc. XVII, 22: venient dies in quibus
desiderabitis videre unum diem filii hominis, et non videbitis.
Secundo eorum defectum ostendit dicens et sicut dixi Iudaeis: quo ego vado, vos non potestis venire. Sed aliter
et aliter: quia cum inter Iudaeos essent aliqui qui numquam convertendi erant, de illis dictum est simpliciter,
quod non poterant ire quo Christus ibat. Sed iam Iuda egresso, nullus erat inter discipulos a Christo separandus,
et ideo non dixit simpliciter non potestis venire, sed addidit vobis dico modo. Quasi dicat: Iudaeis dixi, quod
numquam, scilicet quantum ad obstinatos; sed vobis dico, quod modo non potestis me sequi, quia non estis
perfecti in caritate, ut velitis mori pro me: ego enim per mortem discessurus sum. Item ego iturus sum ad gloriam
patris, ad quam nullus venire potest, nisi sit caritate perfectus. Item ego sum glorificandus modo, quia, ut dictum
est, nunc clarificatus est filius hominis, sed nondum est tempus quod corpora vestra glorificentur: et ideo quo
ego vado, vos non potestis venire.
Consequenter cum dicit mandatum novum do vobis, docet quomodo idonei efficiantur ad sequendum, et primo
ponit conditionem mandati; secundo ostendit causam quare illud debeant implere, ibi in hoc cognoscent omnes
quod mei discipuli estis.
Circa primum tria facit.
Primo ponit mandati qualitatem; secundo eius tenorem; et tertio tenoris exemplum.
Sed qualitas mandati commendatur ex novitate, unde dicit mandatum novum.
Sed numquid in veteri testamento vel lege datum non est mandatum de dilectione proximi? datum quippe est,
quia matth. c. XXII, 37, Christus interrogatus a legisperito quod esset primum mandatum, respondit: diliges
Dominum Deum tuum, et subditur: et proximum tuum sicut teipsum. Quod habetur Lev. XIX, 18: diliges
proximum tuum sicut teipsum.
Specialiter autem mandatum istud dicitur novum propter tria. Primo propter effectum innovationis quem efficit;
Col. III, 9: exuentes vos veterem hominem cum actibus suis, et induentes novum, eum qui renovatur in
agnitionem, secundum imaginem eius qui creavit illum. Haec autem novitas est per caritatem, ad quam hortatur
Christus. Secundo istud mandatum dicitur novum propter causam quae hoc efficit, quia est a novo spiritu. Est
enim duplex spiritus, scilicet vetus et novus. Vetus quidem est spiritus servitutis; novus autem spiritus amoris;
ille generat servos, hic filios adoptionis; Rom. VIII, V. 15: non accepistis spiritum servitutis iterum in timore,
sed accepistis spiritum adoptionis filiorum; Ezech. XXXVI, 26: dabo vobis cor novum, et spiritum novum
ponam in medio vestri. Et hic spiritus inflammat ad caritatem: quia caritas Dei diffusa est in cordibus nostris per
spiritum sanctum; Rom. V, V. 5. Tertio per effectum quem constituit, scilicet novum testamentum. Nam brevis
differentia novi et veteris testamenti est timor et amor; ut enim dicit Ier. XXXI, 31: feriam domui Israel foedus
novum. Quod autem mandatum istud in veteri testamento ex timore et amore sancto erat, pertinebat ad novum
testamentum: unde hoc mandatum erat in veteri lege, non tamquam proprium eius, sed ut praeparativum novae
legis.
Tenor autem mandati est mutua dilectio; unde dicit ut diligatis invicem etc.. De ratione enim amicitiae est quod
non sit latens, alias enim non esset amicitia, sed benevolentia quaedam. Et ideo oportet ad veram amicitiam et
firmam, quod amici se mutuo diligant; quia tunc amicitia iusta est et firma, quasi duplicata. Dominus ergo volens
inter suos fideles et discipulos perfectam amicitiam esse, dedit eis praeceptum de mutua dilectione; Eccli. VI, 17:
qui timet Deum, habebit amicitiam bonam.
Exemplum tenoris ponit cum dicit sicut dilexi vos.
Tripliciter enim dilexit nos Christus: gratuite, efficaciter et recte.
Gratuite, quia ipse incepit, nec expectavit quod nos inciperemus amare; I Io. IV, 10: non quasi dilexerimus
Deum, sed quoniam ipse prior dilexit nos. Sic et nos debemus prius diligere proximos, nec expectare praeveniri,
seu beneficari.
Efficaciter autem dilexit, quod patet per opus: probatio enim dilectionis exhibitio est operis. Maius autem quod
homo pro amico potest facere, est ut det seipsum pro eo, quod et Christus fecit; Eph. V, 2: dilexit nos, et tradidit
semetipsum pro nobis; unde dicebat, infra XV, 13: maiorem hac dilectionem nemo habet, ut animam suam ponat
quis pro amicis suis. Nos ergo huius exemplo efficaciter et fructuose invicem diligamus; I Io. III, 18: non
diligamus verbo neque lingua, sed opere et veritate.
Recte vero, quia cum omnis amicitia fundetur super aliquam communicationem (similitudo enim est causa
amoris), illa est recta amicitia quae est propter similitudinem, seu communicationem in bono. Christus autem
intantum dilexit nos, inquantum similes sumus ei per gratiam adoptionis, diligendo secundum hanc
similitudinem, ut ad Deum traheret. Ier. XXXI, 3: in caritate perpetua dilexi te, ideo attraxi te miserans. Sic ergo
277

