erroris, dixit, filium Dei sic esse unitum homini ut tamen Dei et hominis non esset una persona: voluit enim quod
verbum per solam inhabitationem per gratiam fuerit humanae naturae unitum. Ex hoc autem sequitur quod filius
Dei non sit homo.
Ad quorum evidentiam sciendum est quod in Christo duo considerare possumus, scilicet naturam et personam.
Secundum naturam autem attenditur in Christo distinctio, non secundum personam, quae una et eadem est in
duabus naturis; quia humana natura in Christo fuit assumpta in unitatem personae. Inhabitatio ergo, quam ponunt
sancti, referenda est ad naturam, ut dicatur quod habitavit in nobis, idest natura verbi inhabitavit naturam
nostram, non secundum hypostasim seu personam, quae est eadem utriusque naturae in Christo.
Quod autem blasphemat Nestorius, auctoritate sacrae Scripturae evidenter refellitur.
Apostolus enim Phil. II, 6 unionem Dei et hominis exinanitionem vocat, dicens de filio Dei: qui cum in forma
Dei esset, non rapinam arbitratus est se esse aequalem Deo; sed semetipsum exinanivit, formam servi accipiens.
Non autem dicitur Deus exinaniri Deus ex eo quod creaturam rationalem per gratiam inhabitet, quia sic pater et
spiritus sanctus exinanirentur, cum et ipsi inhabitare hominem dicantur per gratiam; dicit enim Christus de se et
de patre loquens, infra XIV, 23: ad eum veniemus et mansionem apud eum faciemus.
De spiritu autem sancto dicit apostolus, I Cor. III, 16: spiritus Dei habitat in nobis.
Praeterea, si Christus personaliter Deus non esset, praesumptuosissime dixisset: ego et pater unum sumus; et
antequam Abraham fieret, ego sum. Ego autem personam loquentis demonstrat; homo autem erat, qui
loquebatur; unum cum patre praeexistebat Abrahae.
Potest etiam aliter continuari, ut dicatur quod supra egit de verbi incarnatione, nunc autem agit de verbi incarnati
conversatione, dicens et habitavit in nobis, idest inter nos apostolos conversatus est familiariter, secundum quod
dicit Petrus, Act. I, 21: in omni tempore quo intravit et exivit inter nos Dominus Jesus. Baruch IV, 38: post haec
in terris visus est.
Hoc autem evangelista addidit propter duo. Primo ut ostendat mirabilem conformitatem verbi ad homines, inter
quos sic conversatus est, ut videretur quasi unus ex eis. Non solum enim in natura voluit assimilari hominibus,
sed etiam in convictu et familiari conversatione absque peccato, cum eis voluit esse simul, ut sic homines suae
conversationis dulcedine allectos traheret ad seipsum.
Secundo ut ostendat sui testimonii veritatem.
Evangelista enim supra de verbo magna quaedam dixerat et adhuc multa de eo mirabilia dicturus erat, et ideo ut
eius testimonium credibilius fieret, accepit quasi in veritatis argumentum, se cum Christo conversatum fuisse,
dicens et habitavit in nobis. Quasi dicat: bene possum testimonium perhibere de ipso quia cum ipso conversatus
sum; I io. c. I, 1: quod fuit ab initio, quod audivimus, quod vidimus oculis nostris, quod perspeximus, et manus
nostrae contrectaverunt de verbo vitae etc., et Act. X, 40: dedit eum manifestum fieri, non omni populo, sed
testibus praeordinatis a Deo idest nobis qui manducavimus et bibimus cum illo.
|#8 Lectio 8
Posita verbi incarnatione, hic consequenter evangelista insinuat verbi incarnati evidentiam.
Et circa hoc duo facit.
Primo enim ostendit modum manifestationis verbi incarnati; secundo utrumque modum exponit, ibi de
plenitudine eius nos omnes accepimus.
Innotuit autem apostolis verbum incarnatum dupliciter. Primo quidem per visum acceperunt de eo notitiam;
secundo per auditum ex testimonio Ioannis baptistae.
Primo ergo manifestat quid de verbo viderunt; secundo quid a Ioanne audierunt, ibi Ioannes testimonium
perhibet de ipso.
Dicit autem tria de verbo.
Primo eius gloriae manifestationem; unde dicit et vidimus gloriam eius; secundo eius gloriae singularitatem, cum
subdit quasi unigeniti; tertio huius gloriae determinationem, quia plenum gratiae et veritatis.
Hoc autem quod dicit vidimus gloriam eius, potest continuari ad praecedentia tripliciter.
Primo ut sit argumentum eius quod dixerat verbum caro factum est: quasi dicat: ex hoc habeo et scio quod
verbum Dei est incarnatum, quia ego et alii apostoli vidimus gloriam eius. Infra III, 11: quod scimus, loquimur:
et quod vidimus, testamur. Et I io. c. I, 1: quod fuit ab initio, quod audivimus, quod vidimus oculis nostris etc..
Secundo continuatur, secundum chrysostomum, ut sit expressivum multiplicis beneficii. Quasi dicat: non solum
hoc beneficium collatum est nobis per incarnationem verbi, scilicet quod efficiamur filii Dei, sed etiam quod
videamus gloriam. Oculi enim debiles et infirmi lucem solis non possunt videre; sed tunc eam videre possunt,
cum in nube vel in aliquo corpore opaco resplendet. Ante incarnationem enim verbi mentes humanae erant
invalidae ad videndum in seipsa lucem divinam, quae illuminat omnem rationalem naturam; et ideo ut a nobis
facilius cerni contemplarique posset nube nostrae carnis se texit, iuxta illud Ex. XVI, 10: respexerunt ad
solitudinem, et viderunt gloriam Domini in nube, idest verbum Dei in carne.
Secundum Augustinum autem continuatur sic quod referatur ad beneficium gratiae.
Spirituales enim oculi hominum non solum naturaliter deficiebant a contemplatione divinae lucis, sed etiam ex
defectu peccati, secundum illud Ps. LVII, 9: supercecidit ignis, scilicet concupiscentiae, et non viderunt solem,
30

