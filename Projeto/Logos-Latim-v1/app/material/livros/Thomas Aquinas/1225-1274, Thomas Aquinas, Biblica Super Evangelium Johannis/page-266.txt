Origenes vero dicit, quod mundi erant, sed adhuc maiori mundatione opus erat, quia semper ratio aemulari debet
charismata meliora, semper debet virtutum alta conscendere, iustitiae candore nitescere; apoc.
Ult., 2: qui sanctus est, sanctificetur adhuc.
Sed non omnes: quia unus eorum et caput et manus immundas habebat.
Et ideo consequenter evangelista ponit verba Domini, dicens sciebat enim quisnam esset qui traderet eum, quasi
dicat: ideo dixit non omnes, quia sciebat immunditiam Iudae proditoris. Duo enim hominem universaliter
emundant: scilicet eleemosyna et misericordia in pauperes, Lc. XI, 41: date eleemosynam, et ecce omnia munda
sunt vobis, et amor Dei: Lc. VII, 47: dimissa sunt ei peccata multa, quoniam dilexit multum; Prov. X, 12:
universa delicta operit caritas.
Haec enim duo deficiebant Iudae. Misericordia quidem, quia fur erat, et loculos habens, et defraudabat
eleemosynas pauperum. Item amor ad Christum, quia iam diabolus miserat in cor eius ut traderet eum
principibus sacerdotum ad crucifigendum etc..
|#3 Lectio 3
Postquam Dominus ostendit humilitatis obsequium esse necessarium hic consequenter inducit ad imitationem, et
primo praemittit circumstantias admonitionis; secundo ipsam admonitionem proponit, ibi scitis quid fecerim
vobis? etc..
Circa primum duo facit.
Primo insinuat evangelista admonitionis ordinem; secundo manifestat admonentis dispositionem, ibi accepit
vestimenta sua etc..
Ordo autem admonitionis est ut quod primo fecit opere, doceat sermone; et quantum ad hoc dicit postquam ergo
lavit pedes eorum, accepit vestimenta sua etc..
Act. I, 1: coepit Jesus facere et docere; Matth. V, 19: qui fecerit et docuerit, hic magnus vocabitur in regno
caelorum.
Dispositio autem admonentis insinuatur et quantum ad habitum, et quantum ad situm. Ad habitum quidem: quia
diversus habitus diversis personis convenit, secundum propriorum actuum diversitatem; Eccli. XIX, 27: amictus
hominis annuntiat de illo. Alius ergo habitus competit ministro, alius doctori. Ministro autem, quia debet esse
expeditus ad obsequium, competit ut vestium impedimenta deponat; et ideo Christus cum ministrare voluit,
surgit a coena, et ponit vestimenta sua. Doctori autem, qui debet esse gravis, et auctoritate praeeminens, competit
vestium decens ornatus: et ideo Dominus docere volens, accepit vestimenta sua. Quantum ad situm vero, quia
ministrare volens, surrexit, unde dicit: surrexit a coena: nunc autem volens docere, recumbit, unde dicit et cum
recubuisset iterum, dixit eis: et hoc ideo, quia doctrina debet esse in tranquillitate.
Sedendo enim et quiescendo anima fit sapiens et prudens.
Possunt haec tria habere mysterium.
Cum enim Christus perfectam doctrinam discipulis praebuerit, quando spiritum sanctum eis misit; infra XIV, 26:
Paraclitus autem spiritus sanctus, quem mittet pater in nomine meo, ipse vos docebit omnia, et suggeret vobis
omnia quaecumque dixero vobis.
Tria praecesserunt ipsam missionem. Scilicet peccatorum ablutio per passionem; apoc. c. I, 5: lavit nos a peccatis
nostris in sanguine suo. Et quantum ad hoc dicit postquam ergo lavit pedes eorum, idest, impleta purgatione per
sanguinem. Item resurrectio.
Christus enim ante passionem suam mortale corpus habuit, quae quidem mortalitas non competebat ei ex parte
personae filii Dei sed ex parte humanae naturae assumptae, sed postquam resurrexit ex virtute divinitatis, accepit
corporis immortalitatem: et quantum ad hoc dicit accepit vestimenta sua, idest, surgens factus est immortalis. Et
dicit sua, quia sua virtute accepit; Rom. VI, V. 10: quod autem vivit, vivit Deo, idest virtute Dei. De istis
vestimentis dicitur apoc. c. III, 5: qui vicerit, vestietur vestimentis albis, et non delebo nomen eius de libro vitae.
Item praecessit sessio, et hoc in ascensione; infra XVI, 7: si enim non abiero, Paraclitus non veniet ad vos etc.. Et
quantum ad hoc dicit cum recubuisset iterum, scilicet ad dexteram patris residens et sedens; marc.
Ult., 19: et Dominus quidem Jesus postquam locutus est, assumptus est in caelis, et sedet a dextris Dei. Et dicit
iterum, non quod inquantum filius Dei unquam sedere desierit, quinimmo ab aeterno est in sinu patris, sed quia
inquantum homo exaltatus est ad potiora bona patris; Phil. II, 9: propter quod et Deus exaltavit illum, et dedit illi
nomen quod est super omne nomen.
Sic ergo antequam spiritum sanctum perfecte docentem infunderet, lavit sanguine fuso; accepit vestimenta,
resurgendo; recubuit, in gloria ascendendo.
Consequenter cum dicit scitis quid fecerim vobis? proponit ipsam admonitionem, et primo interrogat; secundo
assumit; tertio concludit; quarto conclusionem confirmat.
Interrogat quidem, cum dicit scitis quid fecerim vobis? quasi dicat: facta quidem vidistis, sed tamen quare hoc
fecerim, non intelligitis: et ideo sic quaerit ut ostendat facti magnitudinem, et ad considerandum inducat. Opera
enim Dei consideranda sunt, quia profunda; Ps. Xci, 6: quam magnificata sunt opera tua, Domine>. Nimis
profundae factae sunt cogitationes tuae. Vix enim sufficienter opera Dei scire possumus secundum illud Eccle.
VIII, 17: intellexi quod rationem operum Dei nullam possit homo invenire. Sunt etiam delectabilia ad
266

