Hora ergo Iudaeorum tunc veniet quando poterunt exercere persecutiones in vobis. Sed haec est hora nocturna.
Lucae c. XXII, 53: haec est hora vestra et potestas tenebrarum etc..
Reminiscamini quia ego dixi vobis. Quod quidem ad duo valet. Quia scilicet quando recordati sunt in
tribulationibus existentes, quod eas Christus praedixerat eis, cognoverunt eius divinitatem, et magis confisi sunt
de eius adiutorio. Item per hoc quod aliquis praevidit tribulationes sibi imminentes, minus affligitur, quia
praevisa iacula minus feriunt. Et rationem huius assignat tullius in Lib. De tusculanis quaest.. Bona enim et mala
temporalia quanto magis cognoscuntur, tanto minora reputantur. Divitiae enim maiores reputantur a non
habentibus eas, quam ab eisdemmet postquam habentur. Similiter etiam tribulationes antequam habeantur magis
timentur et contristativae creduntur antequam superveniant, quam postquam supervenerunt et praesentes sunt.
Malum autem quando praemeditatur, efficitur quasi praesens, et ex ipsa praesentia minus reputatur. Unde dicit
quod sapiens ex praemeditatione potest accipere consolationem de tristitia superventura, quam aliqui recipiunt
assiduitate tristitiae imminentis.
Sic ergo duplici de causa eis tribulationes praenuntiat: ad spem eorum sublevandam de eius adiutorio, et ad
tristitiam minuendam.
Hic assignat causam quare non ante eis praedixit haec, scilicet, quia vobiscum eram.
Quod potest referri ad duo praedicta. Primo ad sublevandam spem: nam cum vobiscum eram, de meo adiutorio
confisi non dubitabatis; modo autem quando videbitis me mori, dubitare poteritis de mea potestate: et ideo
necessarium est ut praenuntiem futura, per quae cognoscatis meam divinitatem et potestatem.
Vel potest referri ad secundum, ut sit sensus: vobiscum eram protegens vos et totum pondus super me suscipiens;
infra XVII, 12: pater, cum essem cum eis, ego servabam eos quos dedisti mihi. Sed quia recessurus sum a vobis,
totum pondus tribulationis remanebit vobis: et ideo oportet ut non sint vobis improvisae.
Sed videtur quod Dominus ante hanc horam praedixerit, quia alii tres evangelistae narrant Dominum ante hoc
tempus praedixisse discipulis quod tradendi essent ante reges et praesides, et in synagogis Iudaeorum flagellandi.
Sed dicendum, quod hoc non contrariatur huic quod Dominus dicit haec vobis ab initio non dixi, quia illi dicunt
Dominum hoc dixisse in monte oliveti, quod fuit imminente passione tribus diebus antequam ventum esset ad
coenam. Unde hoc quod dicit ab initio, non refertur ad tempus passionis, sed ad tempus quo primo fuit cum
discipulis, ut Augustinus dicit.
Sed contra hoc est, quod matth. c. X, 16, dicitur, quod Dominus praenuntiavit discipulis tribulationes
superventuras, non solum imminente passione, sed ab initio electionis eorum. Ecce, inquit, mitto vos sicut oves
in medio luporum.
Et ideo dicendum, quod hoc quod dicit ab initio, non est intelligendum solum de tribulationibus superventuris,
sed de adventu spiritus sancti, quem non praenuntiavit eis ab initio, ut Augustinus dicit.
Vel dicendum, secundum chrysostomum, quod intelligendum est de tribulationibus. Et tunc quod dicit ab initio,
dicit propter duo quae hic eis de novo praedixit: unum scilicet, quod essent passuri tribulationes a Iudaeis, quod
eis ante non dixerat, sed solum a gentibus, ut patet Matth. X, 22; aliud, quod supra praedixit eis, quod flagella
passuri essent, hic autem addit unum quod maxime poterat eos attonitos facere, scilicet quod mors eorum
reputaretur a Iudaeis obsequium.
|#2 Lectio 2
Supra explicavit Dominus rationes consolatorias contra tribulationes discipulis superventuras, hic explicat
rationes consolatorias de recessu suo. Consolatus est autem eos Dominus de recessu suo triplici ratione. Primo
ratione accessus eorum ad patrem quem promittebat; unde dicebat: non turbetur cor vestrum... In domo patris
mei mansiones multae sunt.
Secundo ratione Paracliti quem missurus erat; unde dicebat: et ego rogabo patrem, et alium Paraclitum dabit
vobis. Tertio ratione iteratae suae visionis, quam asserebat: non relinquam, inquam, vos orphanos: veniam ad
vos. Has autem tres rationes explicat hic, sed ordine retrogrado, et primo promissionem spiritus Paracliti;
secundo iteratam sui visionem, ibi modicum, et iam non videbitis, me; et iterum modicum, et videbitis me; tertio
introductionem ad patrem, ibi et in illo die me non interrogabitis.
Circa primum duo facit.
Primo praemittit necessitatem consolationis; secundo ponit eam, ibi sed ego veritatem dico vobis etc..
Circa primum duo facit.
Primo praenuntiat suum recessum; secundo ostendit huius praenuntiationis effectum, ibi sed quia haec locutus
sum vobis, tristitia implevit cor vestrum.
Recedit ergo ad patrem vadens; et ideo dicit: vobiscum eram, usque modo, sed nunc vado ad eum qui me misit,
idest patrem: quod quidem perfectionis est. Tunc enim unaquaeque res perficitur cum ad suum principium redit;
Tob. XII, 20: tempus est ut revertar ad eum qui me misit. Eccle. I, 7: ad locum unde exeunt flumina, revertuntur.
Ibat quidem secundum humanitatem ad eum apud quem ab aeterno erat secundum divinitatem.
Et hoc diffusius expositum est in praecedentibus.

315

