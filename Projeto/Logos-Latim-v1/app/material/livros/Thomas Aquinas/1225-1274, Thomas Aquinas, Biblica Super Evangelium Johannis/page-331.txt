Et ideo, secundum Augustinum, intelligendum est et nunc clarifica me tu, pater, de praedestinatione Christi
hominis. Nam aliquid habemus in praedestinatione divina, et in effectu rei. Homo autem Christus Jesus, sicut et
alii homines, praedestinatus fuit a Deo patre; Rom. I, 4: qui praedestinatus est filius Dei etc.. Et secundum hoc
dicit et nunc, idest postquam clarificavi te, et consummavi opus quod dedisti mihi ut faciam, clarifica me tu,
pater, apud temetipsum; idest, fac me sedere ad dexteram tuam; et hoc claritate quam habui priusquam mundus
fieret, apud te, idest in tua praedestinatione; Mc. Ult., 19: Dominus quidem Jesus assumptus est in caelum, et
sedet a dextris Dei.
Vel aliter, secundum Hilarium.
Nam gloria hominum est quaedam conformitas ad gloriam Dei, quamvis inaequalis; Christus autem secundum
quod Deus, habuit gloriam ab aeterno apud patrem, scilicet divinam, et aequalem patri. Petit ergo hic quod in
humanitate clarificetur, ut scilicet id quod ex tempore erat caro, et in corruptione transformata, gloriam eius,
quae sine tempore est, claritatis acciperet. Non tamen aequalem, sed similem: ut scilicet sicut ab aeterno apud
patrem immortalis et ad dexteram consedens fuit, ita et secundum quod homo immortalis efficiatur, et ad Dei
dexteram exaltetur.
|#2 Lectio 2
Supra oravit Dominus pro seipso; hic orat pro apostolorum collegio, et primo assignat rationes orandi; secundo
ponit orationis tenorem, ibi pater sancte, serva eos in nomine tuo quos dedisti mihi.
Circa primum duo facit.
Primo tangit rationes ex parte discipulorum; secundo ex parte sui, ibi ego pro eis rogo etc..
Ex parte autem discipulorum ponit tres rationes orandi pro eis.
Prima, quia ab eo instructi; secunda, quia sibi dati; tertia, quia ei obedientes et devoti.
Primam ponit cum dicit manifestavi, quasi dicat, secundum Augustinum: ut filius tuus clarificet te. Quae quidem
clarificatio iam in parte est impleta, quia manifestavi nomen tuum hominibus quos dedisti mihi de mundo.
Vel, secundum chrysostomum: dico, quod consummavi opus quod dedisti mihi ut facerem.
Quale autem opus sit, subdit cum dicit manifestavi nomen tuum hominibus etc.: quod est proprium opus filii Dei,
qui est verbum, cuius est proprium manifestare dicentem, Matth. XI, 27: neque patrem quis novit nisi filius, et
cui voluerit filius revelare.
Supra, I, 18: Deum nemo vidit unquam.
Unigenitus, qui est in sinu patris, ipse enarravit.
Sed hic est dubium. Cum Deus pater fuerit notus hominibus ante adventum Christi, secundum illud Ps. Lxxv, 2:
notus in Iudaea Deus, quid est hoc quod dicit manifestavi nomen tuum? responsio. Dicendum, quod nomen Dei
patris poterat tripliciter cognosci. Uno modo inquantum est omnium creator; et hoc modo notus erat a gentibus;
Rom. I, 20: invisibilia Dei per ea quae facta sunt, intellecta conspiciuntur. Et infra: Deus illis revelavit. Alio
modo, ut cui soli esset latriae cultus exhibendus: et hoc modo non erat notus a gentibus, quae etiam latriae
cultum aliis diis exhibebant, sed a Iudaeis tantum, quibus solis praeceptum erat in lege quod non nisi Domino
immolarent; Ex. XXII, 20: qui immolat diis alienis, occidetur, praeterquam Domino soli. Tertio modo ut pater
unigeniti filii sui Jesu Christi et hoc modo nulli erat notus; sed innotuit per filium quando apostoli crediderunt
eum esse filium Dei.
Secundam rationem ponit cum dicit quos dedisti mihi: et primo ponit dationem, ex qua sumitur ratio seu modus.
Dicit ergo quos dedisti mihi, scilicet, illis hominibus nomen tuum manifestavi.
Sed numquid filius habuit eos sicut et pater habuit? utique inquantum Deus. Sed dicit dedisti mihi, scilicet
homini, ut me audirent, et mihi obedirent; supra VI, 44: nemo potest venire ad me, nisi pater, qui misit me,
traxerit eum. Quod autem aliqui ad Christum veniant, est ex dono et gratia Dei; Eph. II, 8: gratia salvati estis:
hoc enim Dei donum est. Dedisti, inquam, de mundo, idest a mundo electos; supra XV, 19: quia elegi vos de
mundo. Nam etsi totus mundus quantum ad Deum datus sit filio, apostoli tamen dati sunt filio ad obediendum.
Rationem dationis ponit, dicens tui erant; quasi ideo dati, quia tui erant, et mei, et secundum divinitatem
praedestinati ab aeterno, ut per gratiam ad futuram gloriam pervenirent; Eph. I, 4: elegit nos in ipso ante mundi
constitutionem. Et mihi eos dedisti, idest quod antea de eis mecum et in me praedestinasti, opere implesti,
faciendo ut mihi adhaererent.
Tertiam rationem ponit cum dicit et sermonem tuum servaverunt: quae sumitur ex discipulorum devotione. Et
primo ponit devotionem ipsorum ad filium; secundo ostendit quod haec devotio redundat in gloriam patris, ibi et
cognoverunt quia omnia quae dedisti mihi, abs te sunt; tertio rationem huius assignat, ibi quia verba quae dedisti
mihi, dedi eis.
Dicit ergo quantum ad primum mihi eos dedisti, quia tui erant; sed et ipsi devote se habuerunt, quia sermonem
tuum servaverunt, in corde per fidem, et in opere per impletionem; Prov. VII, 2: serva mandata mea, ut vivas;
supra XV, 10: si mandata mea servaveritis, manebitis in dilectione mea.
Sed et hoc quod sic servaverunt sermonem, redundat in gloriam tuam, pater; nam hic est sermo meus, quia omnia
quaecumque habeo, a te habeo; et ipsi nunc cognoverunt, quia omnia quae dedisti mihi, scilicet homini filio tuo,

331

