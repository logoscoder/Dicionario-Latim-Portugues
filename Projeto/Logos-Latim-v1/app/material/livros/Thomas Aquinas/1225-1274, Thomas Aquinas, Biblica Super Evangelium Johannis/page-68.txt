singula, nec ipsum arbitror mundum capere posse eos qui scribendi sunt libros. Et hoc signanter evangelista
ostendit cum dicit videntes signa quae faciebat, quae iam praetermissa sunt, quia non fuit intentio evangelistarum
omnia signa Jesu conscribere, sed tot quot necessaria erant ad ecclesiam fidelium instruendam.
Alio modo, quia inter miracula potest maximum signum reputari, quod cum flagello facto ex funibus, hominum
multitudinem Jesus de templo solus eiecerit.
Qualiter autem ad credentes se habuit, ostendit dicens ipse autem Jesus non credebat semetipsum eis, scilicet qui
crediderant in eum.
Sed quid est hoc quod homines credunt Deo, et ipse Jesus non credebat se eis? numquid potuissent eum occidere,
ipso nolente? sed dicet aliquis, quod ideo non credebat se eis, quia sciebat eos ficte credere.
Sed si hoc verum esset, non utique diceret evangelista, quod multi crediderant in nomine eius, et tamen non
credebat se eis. Et ratio est, secundum chrysostomum, quia isti crediderunt in eum, sed imperfecte, quia nondum
poterant attingere ad perfecta mysteria Christi, et ideo non credebat se eis, idest, secreta sua mysteria eis nondum
revelabat: nam et ipsis apostolis multa non revelavit; infra XVI, 12: multa habeo vobis dicere; sed non potestis
portare modo; I Cor. III, 1: non potui vobis loqui quasi spiritualibus, sed quasi carnalibus. Et ideo notanter
evangelista, ut ostendat eos imperfecte credere, non dicit, quod credebant in eum, quia nondum credebant eius
divinitatem; sed dicit in nomine eius: illud quod de eo, nomine tenus dicebatur, scilicet quod iustus, vel
huiusmodi.
Vel, secundum Augustinum, isti gerunt in ecclesia typum catechumenorum, qui etsi credant in nomine Christi,
Jesus tamen non credit se illis, quia ecclesia non dat eis corpus Christi: quod quidem corpus, sicut nullus
sacerdos conficere potest nisi in sacerdotem consecratus, ita nullus sumere debet nisi baptizatus.
Ratio autem huius quod non credebat se eis, ostenditur ex perfecta Christi cognitione; unde dicit eo quod ipse
nosset omnes.
Licet autem homo ignorans debeat de quolibet praesumere bonum; tamen postquam veritas innotescit de
aliquibus, debet se homo habere ad eos secundum eorum conditionem.
Et quia Christum nihil latebat eorum quae sunt in homine, cum sciret eos imperfecte credere, non credebat se eis.
Describitur autem cognitio Christi universalis, quia non solum familiares, sed etiam alios extraneos cognoscebat,
et ideo dicit eo quod ipse nosset omnes, et hoc per potentiam divinitatis; Eccli. XXIII, 28: oculi Domini multo
plus lucidiores sunt super solem.
Nam homo, etsi cognoscat alios, non tamen certam cognitionem de eis potest habere, quia non videt nisi ea quae
apparent; et ideo opus est ei testimonio aliorum. Christus autem certissime cognoscit, quia intuetur cor: et ideo
non erat ei opus ut quis testimonium perhiberet de homine; immo ipse testis est, iob XVI, 20: ecce in caelo est
testis meus.
Perfecta, quia non solum quantum ad exteriora, sed etiam quantum ad interiora sua cognitio se extendit; et ideo
dicit ipse enim sciebat quid esset in homine, idest occulta cordis. Prov. XV, 11: infernus, et perditio coram
Domino.
|+3 Capitulus 3
|#1 Lectio 1
Supra ostendit evangelista virtutem Christi quantum ad mutationem naturae; hic vero ostendit eam quantum ad
reformationem gratiae, de qua principaliter intendit.
Reformatio autem gratiae fit per spiritualem generationem, et per beneficiorum regeneratis collationem.
Primo ergo tractat de spirituali generatione; secundo de beneficiorum spiritualium regeneratis divinitus
collatione; et hoc in V cap.
Ibi post haec erat dies festus Iudaeorum etc..
Circa primum duo facit.
Primo agit de spirituali regeneratione quantum ad Iudaeos; secundo de propagatione fructuum huius
regenerationis etiam quantum ad externas nationes.
Et hoc in IV cap. Ibi ut ergo cognovit Jesus, quia audierunt Pharisaei etc..
Circa primum duo facit.
Primo manifestat spiritualem regenerationem verbis; secundo implet eam factis, ibi post haec venit Jesus, et
discipuli eius in terram Iudaeam etc..
Circa primum tria facit.
Primo ostendit spiritualis regenerationis necessitatem; secundo eius qualitatem, ibi dicit ad eum Nicodemus:
quomodo potest homo nasci, cum sit senex? tertio eius modum et rationem, ibi respondit ad eum Nicodemus, et
dixit ei: quomodo possunt haec fieri? circa primum duo facit.
Primo ostendit demonstrandae necessitatis occasionem; secundo necessitatem huius regenerationis, ibi respondit
Jesus, et dixit ei: amen, amen dico tibi etc..
Occasio autem huius necessitatis inducitur ex Nicodemo; et ideo dicit erat autem homo ex Pharisaeis,
Nicodemus nomine etc.. Quem describit ex persona, ex tempore, et ex confessione ipsius.
68

