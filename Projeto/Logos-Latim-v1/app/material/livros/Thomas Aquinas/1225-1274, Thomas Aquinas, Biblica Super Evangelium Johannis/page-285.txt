Circa primum sciendum, quod Dominus supra discipulis promisit quoddam futurum, scilicet perfectam Dei
cognitionem, cum dixit: amodo cognoscetis eum: aliud praeteritum, scilicet quod viderunt eum.
Quod audiens Philippus, credebat se vidisse patrem; sed petit eius cognitionem, dicens Domine>, ostende nobis
patrem: ut petitio huius ostensionis non referatur ad visionem, sed ad cognitionem, et sufficit nobis. Nec mirum,
quia visio patris est finis omnium desideriorum et actionum nostrarum, ita ut nil amplius requiratur; Ps. XV, 11:
adimplebis visione vultus tui; Ps. Cii, 5: qui replet in me laetitia cum vultu tuo, idest, in bonis desiderium tuum.
Hic removetur dubitatio, et primo ponitur dubitationis remotio; secundo subditur dictorum manifestatio, ibi
verba quae ego loquor vobis, a meipso non loquor.
In prima primo arguit tarditatem; secundo instruit veritatem, ibi Philippe, qui videt me, videt et patrem; tertio
reprobat petitionem, ibi quomodo tu dicis: ostende nobis patrem? dicit ergo primo tanto tempore vobiscum sum,
et non cognovistis me? quasi dicat: ex diuturna conversatione qua tanto tempore vobiscum conversatus sum,
debuissetis me cognoscere. Et si cognovissetis me, cognosceretis utique et patrem. Ex hoc ergo quod tu non
cognoscis patrem, das intelligere quod tu non cognoscis me: in quo arguendus es tarditatis; Matth. XV, 16: adhuc
et vos sine intellectu estis? Hebr. V, 12: cum deberetis magistri esse propter tempus, rursum indigetis ut vos
doceamini.
Sed hic incidit dubitatio: quia supra Dominus dixit discipulis, quod eum sciebant, cum dixit, viam scitis etc., hic
autem videtur dicere contrarium, dicens si cognovissetis me, et patrem meum utique cognovissetis.
Sed dicendum, secundum Augustinum, quod inter discipulos aliqui erant qui Christum secundum quod erat
verbum Dei, cognoscebant: quorum unus erat Petrus, ubi dixit: tu es Christus filius Dei vivi. Alii erant qui vere
eum non cognoscebant, intra quos erat Philippus. Quantum ergo ad primos dicit Dominus: quo ego vado scitis;
sed quantum ad secundos dicit si cognovissetis me, et patrem meum utique cognovissetis.
Vel aliter. Christus dupliciter cognosci poterat: scilicet secundum humanam naturam, et sic omnes sciebant; et
quantum ad hoc dicit: et quo ego vado, scitis, et viam scitis.
Et secundum divinam, et sic eum nondum perfecte cognoverant; et quantum ad hoc dicit si cognovissetis me, et
patrem meum utique cognovissetis. Et hoc patet per hoc quod subdit Philippe, qui videt me, videt et patrem;
quasi diceret: si cognosceretis me, cognosceretis patrem; et sic non diceres ostende nobis patrem, quia iam
vidisses eum, me viso; supra VIII, 19: si me sciretis, forsitan et patrem meum sciretis.
Sed ex hoc Sabellius erroris sui fulcimentum sumit, dicens: quid est hoc quod dixit qui videt me, videt et patrem,
nisi quia idem ipse sit pater et filius? ad hoc dicit Hilarius: si hoc ita esset, Dominus dixisset qui videt me, videt
patrem, nulla coniunctione apposita; sed quia coniunctionem addidit, dicens videt et patrem, distinctionem
ostendit. Et est similis modus loquendi, secundum Augustinum, sicut quis de duobus similibus loquens dicit: si
vidisti istum, vidisti et illum. In filio autem est perfectissima similitudo patris; et ideo dicit qui videt me, videt et
patrem.
Sed adhuc in filio est maior similitudo quam in hominibus, quia in eis numquam potest esse similitudo secundum
eamdem formam vel qualitatem numero, sed solum secundum speciem: in filio autem est eadem natura numero,
quae est in patre; et ideo magis in visione filii videtur pater, quam in visione alicuius hominis, quantumcumque
simillimi videantur.
Sed notandum, quod ex verbis quae hic dicuntur, excluditur error Arii quantum ad duo. Primo quantum ad hoc
quod negabat consubstantialitatem. Impossibile est enim quod in visione substantiae creatae possit videri
substantia increata, sicut per cognitionem substantiae unius generis non potest haberi cognitio substantiae
alterius generis.
Manifestum est ergo quod filius non est substantia creata, sed est consubstantialis patri: alias qui videt filium,
non videret patrem.
Secundo quantum ad hoc quod dicunt super illud I Tim. I, 17: regi saeculorum immortali, invisibili, soli Deo,
scilicet quod solus pater est invisibilis, filius vero in sua natura multoties sit visus: quod si esset, sequeretur
etiam quod pater visus esset frequenter, quia qui videt filium, videt et patrem.
Cum ergo pater invisibilis sit secundum suam naturam, impossibile est quod filius secundum suam naturam sit
visus.
Sed obiicit aliquis, cur Dominus reprehenderit Philippum, qui videns filium, quaerebat videre patrem, cum non
sit reprehendendus quispiam qui videns imaginem, videre velit rem imaginatam? ad quod chrysostomus
respondet dicens, quod Philippus audiens de visione patris et cognitione eius, volebat ipsum patrem corporeis
oculis videre, sicut et ipsum filium aestimabat vidisse: et ideo hoc Dominus improbavit, ostendens ei quod neque
ipsum filium in sui natura vidit oculo corporali. Augustinus autem dicit, quod Dominus non improbavit
petitionem, sed petentis animam.
Nam Philippus dicit ostende nobis patrem, et sufficit nobis, quasi dicat: nos cognoscimus te, sed hoc non sufficit.
Et sic credebat quod in cognitione filii non esset perfecta sufficientia, sed in cognitione patris. Ex quo videbatur
sentire filium esse minorem patre.
Et hoc Dominus increpavit, ostendens quod in cognitione filii sit eadem sufficientia quae est in cognitione patris,
dicens qui videt me, videt et patrem.

285

