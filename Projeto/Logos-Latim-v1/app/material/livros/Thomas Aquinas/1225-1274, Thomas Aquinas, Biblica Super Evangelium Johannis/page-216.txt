Primo describit circumstantias interrogationis; secundo ponit ipsam interrogationem, ibi dixerunt ei: usquequo
animam nostram tollis? circumstantias autem interrogationis describit quantum ad tria: scilicet quantum ad
tempus, quantum ad locum, et quantum ad personas interrogantes.
Quantum ad tempus quidem primo in speciali, dicens facta sunt encaenia in ierosolymis.
Ad cuius intellectum sciendum est, quod, ut Augustinus dicit, encaenia festivitas erat dedicationis in ecclesiis.
Caenos enim Graece, idem est quod novum Latine. Unde encaenia idem est quod innovatio: quo fit ut etiam
communi usu loquendi, quando aliquod alicui usui dedicatur, dicatur encaeniari, quod idem est quod innovari.
Facta sunt ergo encaenia in ierosolymis, idest festum et memoria dedicationis templi. Nam quando de novo
aliquam ecclesiam divino cultui dedicamus, agitur festum consecrationis eiusdem, et eadem die singulis annis in
memoriam ipsius.
Hoc modo Iudaei singulis annis encaenia faciebant, idest memoriam dedicationis templi.
Ad sciendum autem rationem festi consecrationis et causam, notandum est, quod omnia festa celebrantur in
ecclesia in commemorationem divinorum beneficiorum; Is. Lxiii, 7: miserationum Domini recordabor etc.. Et Ps.
Cxvii, 1, postquam David commemoravit multa beneficia Dei, dicens: confitemini Domino, quoniam bonus etc.
Subdit: constituite diem solemnem in condensis usque ad cornu altaris.
Recolimus autem divina beneficia nobis exhibita, tripliciter. Quandoque quidem ut exhibita nobis in capite
nostro Domino Jesu Christo; et sic celebramus festum nativitatis, et resurrectionis, et huiusmodi. Quandoque ut
exhibita nobis in commembris nostris, scilicet in sanctis, qui sunt membra ecclesiae.
Et hoc congruenter: quia, ut dicit apostolus I Cor. XII, 26: si gloriatur unum membrum, congaudent omnia
membra. Et sic celebramus festa sanctorum Petri et Pauli et aliorum sanctorum. Quandoque autem prout sunt
exhibita toti ecclesiae; puta in ministerio sacramentorum, et in aliis communiter ecclesiae collatis. Et quia domus
materialis est quasi signum collectionis ecclesiae fidelium, et etiam in ea omnia sacramenta gratiae dispensantur;
ideo in memoriam ipsorum beneficiorum, festum dedicationis ecclesiae celebramus.
Quod quidem festum maius est quam festum alicuius sancti; sicut et beneficia toti ecclesiae collata, quorum
memoriam agimus, excedunt beneficium collatum alicui sancto, quod in festo eius recolitur.
Sciendum est tamen, quod templum erat ierosolymis tribus vicibus consecratum.
Primo quidem a Salomone, ut habetur III Reg. VIII, secundo, tempore esdrae a zorobabel et Jesu sacerdote
magno, ut habetur I esdrae VI, 13-22, tertio a Machabaeis, ut habetur I Mach. IV, 42-58, quod ascenderunt
ierosolymam renovare sancta. Haec autem encaenia non sunt facta in memoriam dedicationis quae facta fuit a
Salomone, quia hoc fuit in autumno, scilicet mense septimo; nec in memoriam dedicationis, quae facta fuit
tempore esdrae, quia illa fuit in vere, scilicet nona die martii; sed in memoriam dedicationis quae facta fuit a
Machabaeis in tempore hiemali.
Et ideo ut hoc designet, describit tempus in speciali, dicens et hiems erat: quod etiam causam mysticam habet. Ut
Gregorius dicit, II Moral., idcirco evangelista hiemis curavit tempus exprimere, ut inesse auditorum cordibus,
scilicet Iudaeorum malitiae, frigus indicaret; Ier. VI, 7: sicut frigidam facit cisterna aquam suam, ita frigidam
fecit malitiam suam. De hac hieme dicitur, Cant. II, 11: iam enim hiems transiit, imber abiit et recessit.
Locum autem describit cum dicit et ambulabat Jesus in templo in porticu Salomonis. Et primo quidem in
generali, cum dicit in templo: Ps. X, 5: Dominus in templo sancto suo etc.; secundo vero in speciali, dicens in
porticu Salomonis.
Sciendum est enim, quod templum non dicitur solum corpus ipsius, sed etiam porticus circumstantes, in quibus
populus stabat ad orandum: nam in templo soli sacerdotes orabant.
Dicitur autem porticus Salomonis locus ille in quo Salomon stetit quando, peracta dedicatione templi, oravit: III
Reg. VIII, V. 22: stetit ergo Salomon in conspectu ecclesiae Israel.
Sed contra. Templum quod Salomon aedificaverat, destructum fuit, et similiter porticus Salomonis.
Responsio. Dicendum quod templum reparatum fuit ad similitudinem prioris: et ideo sicut antea porticus illa
dicebatur Salomonis, ita et postea ob eius reverentiam.
Personas autem interrogantes describit quantum ad eorum malitiam. Unde dicit circumdederunt ergo eum Iudaei,
frigidi a caritate diligendi, sed ardentes aviditate nocendi, ut accederent animo circumveniendi, et circumdarent
comprimentes, animo persequendi; Ps. XXI, 13: circumdederunt me vituli multi, tauri pingues obsederunt me;
Oseae XI, 12: circumdederunt me ephraim.
Consequenter cum dicit et dicebant ei etc., ponitur Iudaeorum interrogatio.
Et primo ponit fictam causam interrogationis, cum dicit usquequo animam nostram tollis? adulatorie loquuntur,
volentes per hoc ostendere se desiderare scire veritatem de ipso. Quasi dicat: anima nostra est in suspenso
desiderii, quamdiu moestos nos derelinquis? Prov. XIII, 12: spes quae differtur affligit animam.
Et ideo, secundo, subiungunt interrogationem, dicentes si tu es Christus, dic nobis palam. Ubi primo attende
illorum perversitatem.
Nam quia indignantur contra Christum, quod se diceret filium Dei, supra V, 18, non interrogant eum an sit filius
Dei, sed dicunt si tu es Christus, dic nobis palam: ut per hoc possent habere materiam accusandi eum ad Pilatum,
sicut seditiosum et appetentem regnum, quod erat contra caesarem, et odiosum Romanis. Unde et Pilatus quando
Iudaei accusabant Christum, quod filium Dei se faceret, parum curavit. Dum vero dixerunt: omnis qui se regem
216

