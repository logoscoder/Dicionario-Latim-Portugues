ut per hoc det intelligere, ut filiali affectu oremus Deum; ier. c. III, 19: patrem vocabis me, et post me ingredi
non cessabis.
Secundo ex orandi necessitate; unde dicit venit hora, passionis, de qua supra II, 4: nondum venit hora mea. Hora
inquam, non tempus, non dies, quia statim capiendus erat etc.. Nec hora fatalis necessitatis, sed suae ordinationis
et beneplaciti. Et convenienter rogaturus interponit tribulationes, quia in eis maxime Deus exaudit; Ps. Cxix, 1:
ad Dominum, cum tribularer, clamavi et exaudivit me; II Paral. XX, 12: cum ignoremus quid agere debeamus,
hoc solum habemus residui ut oculos nostros dirigamus ad te.
Tertio ex petitionis tenore; unde dicit clarifica filium tuum.
Sed cum filius Dei sit ipsa sapientia, I Cor. I; haec autem maximam claritatem habeat, Sap. VI, 13: clara est, et
quae numquam marcescit sapientia: quomodo dicitur claritas clarificari, praesertim cum ipse sit splendor patris?
Hebr. I, 3.
Sed dicendum, quod Christus tripliciter petebat clarificari a patre. Scilicet in passione: et hoc per multa miracula
quae tunc ostensa sunt, cum sol obscuratus est, scissum est velum templi et monumenta aperta sunt. Et de hoc
dicitur supra XII, 28: et clarificavi, scilicet miraculis ante passionem, et iterum clarificabo, in passione. Unde
dicit, secundum hoc, clarifica, in passione me ostendendo esse filium tuum. Unde centurio visis miraculis dixit:
vere filius Dei erat iste.
Secundo in resurrectione. Anima enim illa sancta semper Deo coniuncta fuit habens gloriam ex Dei visione;
supra, I, 14: vidimus gloriam eius, gloriam quasi unigeniti a patre, plenum gratiae et veritatis. Nam a principio
conceptionis quantum ad animam habuit claritatem, sed in resurrectione habuit claritatem corporis, de qua Phil.
III, 21: reformabit corpus humilitatis nostrae, configuratum corpori claritatis suae.
Tertio in notitia omnium populorum; sap. c. VIII, 10: habeo per hanc claritatem ad turbas, et honorem apud
seniores.
Et sic dicit clarifica, idest, manifesta toti mundo me esse filium tuum, scilicet proprium, et hoc nativitate, non
creatione: contra Arium dicentem, filium Dei esse creaturam, veritate, non nuncupatione: contra Sabellium
dicentem, quod idem est qui dicitur pater, et qui dicitur filius, origine, non adoptione: contra Nestorium, qui dixit
Christum esse filium adoptivum.
Hic ponitur fructus clarificationis, et primo proponit fructum; secundo exponit, ibi sicut dedisti ei potestatem
omnis carnis.
Fructus autem clarificationis filii est clarificatio patris, unde dicit ut filius tuus clarificet te.
Et sciendum, quod audiens Arius Dominum dicentem clarifica filium tuum, opinatus est patrem maiorem filio:
quod quidem verum est secundum humanitatem. Supra XIV, 28: pater maior me est. Et ideo, ut ostendat
aequalitatem eius ad patrem secundum divinitatem, subiungit ut filius tuus clarificet te, scilicet in notitia
hominum. Gloria enim est clara cum laude notitia. Deus autem olim erat clarus apud Iudaeos, quia notus in
Iudaea Deus, Ps. Lxxv, 2, sed postea per filium notus est per totum mundum. Sed et sancti viri bonis operibus
notitiam Dei clarificant.
Matth. V, 16: videant opera vestra bona, et glorificent patrem vestrum qui in caelis est. Unde supra VIII, 50: ego
gloriam meam non quaero: est qui quaerat et iudicet.
Hic ponit petitionis fructum, et primo ponit beneficium a Christo collatum hominibus; secundo ostendit hoc
beneficium ad gloriam patris pertinere, ibi haec autem est vita aeterna.
Dicit ergo ut filius tuus clarificet te; et hoc sicut dedisti ei potestatem omnis carnis. Sciendum est enim, quod
agentis cuiuslibet, quod agit ab alio, intentio est reducere suum effectum in causae manifestationem: nam ex
actione principii quod est de principio, manifestatur ipsum principium. Filius autem quidquid habet, a patre
habet, et ideo oportet quod per ea quae facit, patrem manifestet, et ideo dicit dedisti ei potestatem, super omnes
homines. Sed et filius per hanc potestatem debet eos ad tui cognitionem, quae est vita aeterna, perducere. Et sic
est sensus filius clarificet te, sicut dedisti ei potestatem omnis carnis, idest omnis hominis, Lc. III, 6: videbit
omnis caro salutare Dei. Dedisti, inquam, secundum Hilarium, dando per aeternam generationem naturam
divinam, per quam habet potestatem omnia continendi; Matth. XI, 27: omnia mihi tradita sunt a patre meo. Et
supra V, 20: pater diligit filium, et omnia demonstrat ei quae ipse facit. Vel dedisti ei, scilicet Christo homini,
propter consortium personale ad filium tuum, ut sic caro haberet potestatem super carnem; Matth. Ult., 18: data
est mihi omnis potestas in caelo et in terra. Dan. c. VII, 14: dedit ei, scilicet filio hominis, potestatem et honorem
et regnum.
Ad hoc, inquit, dedisti, ut scilicet sicut tu habes potestatem ut non ab homine aliquid accipias, sed ut teipsum ei
conferas, ita et Christo homini, ut omne quod dedisti ei, per aeternam praedestinationem, det eis, sibi datis, vitam
aeternam. Supra X, 27: oves meae vocem meam audiunt, et ego cognosco eas.
Sed numquid vita aeterna data hominibus pertinet ad gloriam patris? immo, quia haec est vita aeterna, ut
cognoscant te solum Deum verum, et quem misisti Jesum Christum; idest, ut clarificetur pater in notitia
hominum.
Sed hic duo sunt exponenda. Primo quidem quid est hoc quod dicit haec est vita aeterna ut cognoscant. Circa
quod sciendum est, quod illa proprie vivere dicimus quae se ipsa movent ad operandum; quaecumque autem non

329

