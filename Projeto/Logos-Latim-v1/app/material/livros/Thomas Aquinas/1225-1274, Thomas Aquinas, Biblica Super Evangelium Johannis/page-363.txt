qui occultus erat discipulus, nunc factus est publicus, sed nondum habens veram fidem de resurrectione; quia
attulit myrrham et aloes, quasi corpus eius muniri a corruptione indigeret: de quo Scriptura dicit: non dabis
sanctum tuum videre corruptionem.
Mystice autem datur per hoc intelligi quod Christum crucifixum debemus in corde nostro recondere cum
amaritudine poenitentiae et passionis. Cant. V, 5: manus meae distillaverunt myrrham.
Habita ergo praeparationis materia, ponitur ipsa praeparatio: unde dicit acceperunt autem corpus Jesu etc..
Ubi oritur dubitatio: quia Ioannes dicit quod ligaverunt illud linteis, cum matth. c. XXVII, 59 dicatur quod
involverunt illud sindone.
Respondeo. Dicendum, secundum Augustinum, quod matthaeus dicit unam sindonem tantum, quia non facit
mentionem nisi de ioseph: et hic unam portavit. Sed quia solus Ioannes mentionem facit de Nicodemo, ideo dicit
linteis, quia Nicodemus aliam portavit.
Vel dicendum, quod linteum dicimus omnem pannum de Lino factum. Corpus autem Christi involutum fuit
fasciis, sicut etiam de Lazaro legitur, quia sic erat Iudaeis mos sepelire. Erat etiam positum sudarium ad caput: et
ideo omnia complectens Ioannes, dicit linteis.
Per hoc vero quod aromatibus eum condiunt, admonemur in huius pietatis officiis morem cuiuslibet gentis esse
servandum.
Locus sepulturae designatur consequenter cum dicit erat autem in loco ubi crucifixus est, hortus etc.. Ubi
notandum, quod Christus in horto captus, et in horto passus, et in horto sepultus fuit: ad designandum quod per
suae passionis virtutem liberamur a peccato quod Adam in horto deliciarum commisit, et quod per eum ecclesia
consecratur, quae est sicut hortus conclusus.
Et in hoc horto erat monumentum novum.
Est autem duplex ratio quare in sepulcro novo voluit sepeliri. Una litteralis, ne alia corpora quae ibi fuissent,
resurrexisse crederentur, et non Christus: vel omnia aequali virtute. Alia ratio est, quia qui est de virgine intacta
natus, congrue fuit in sepulcro novo sepultus: ut sicut in utero mariae nemo ante eum, nemo post eum fuit, ita et
in hoc monumento. Similiter ut daretur intelligi quod reconditur per fidem in animo innovato. Eph. III, 17:
habitare etiam Christum per fidem in cordibus nostris.
Consequenter cum dicit ibi ergo propter parasceven Iudaeorum... Posuerunt Jesum, ponitur sepultura.
Ibi ergo, idest in monumento novo, propter parasceven Iudaeorum, quia iam vespere appropinquabat, quando
propter sabbatum nihil operari licebat. Nam circa horam nonam expiravit, et propter procurationem sepulturae et
rerum quae necessariae erant, fere dies usque ad vesperam decursus erat.
Et quia monumentum erat iuxta locum, ubi erat crucifixus, posuerunt ibi Jesum.
|+20 Capitulus 20
|#1 Lectio 1
Enarratis mysteriis passionis Christi, hic evangelista manifestat eius resurrectionem, et primo manifestat
quomodo resurrectio Christi manifestata est mulieribus; secundo quomodo manifestata est discipulis, ibi cum
ergo sero esset die illo etc..
Manifestata est resurrectio Christi mulieribus quodam ordine.
Primo quantum ad monumenti apertionem; secundo quantum ad Angeli apparitionem, ibi abierunt ergo iterum
etc.; tertio quantum ad Christi visionem, ibi haec cum dixisset, conversa est retrorsum, et vidit Jesum.
Circa primum primo ponitur mulieris visio; secundo rei visae denuntiatio, ibi cucurrit ergo etc.; tertio rei
denuntiatae inquisitio, ibi exiit ergo Petrus etc..
Circa primum quatuor consideranda occurrunt. Primo scilicet visionis tempus, quia una sabbati, scilicet prima
feria.
Nam apud Iudaeos dies sabbati solemnior habebatur, et ideo ab eo omnis alius dies denominabatur: unde
dicebant prima sabbati, secunda sabbati etc.. Unde et Matth. XXVIII, V. 1, dicit prima sabbati. Sed Ioannes dicit:
una sabbati, propter mysterium, quia in hac die, in qua resurrectio facta est, inchoavit quasi quaedam nova
creatura; Ps. Ciii, 30: emitte spiritum tuum, et creabuntur, et renovabis faciem terrae; Gal. VI, 15: in Christo Jesu
neque circumcisio aliquid valet neque praeputium, sed nova creatura. Moyses autem in principio Gen. De prima
die non dicit factus est dies primus, sed unus.
Ideo evangelista ad ipsam renovationem insinuandam utitur verbo Moysi.
Item quia in hac die inchoabatur dies aeternitatis, quae est una non habens interpolationem noctis; quia sol qui
eam facit, non occidit. Apoc. XXI, 23: civitas illa non eget sole neque luna ut luceant in ea: nam claritas Dei
illuminabit illam, et lucerna eius est agnus; Zach. Ult., 7: erit dies una, quae nota est Domino, non dies neque
nox: et in tempore vesperi erit lux.
Secundo ponitur persona videns, quia maria Magdalene venit mane, cum adhuc tenebrae essent, ad
monumentum.
Sed hic est dubium: quia in Mc. XVI, 1, dicitur: maria Magdalene et Iacobi et Salome; et Matth. Ult.
Connumeratur etiam alia maria.
363

