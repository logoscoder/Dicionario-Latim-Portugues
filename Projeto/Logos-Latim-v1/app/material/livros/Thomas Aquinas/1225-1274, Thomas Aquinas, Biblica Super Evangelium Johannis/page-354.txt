Is. LI, 7: nolite timere opprobria hominum, et blasphemias eorum ne metuatis.
Tertio ponitur demonstrationis explicatio et hoc per verba Pilati; unde dixit eis ecce homo, quasi despective
loquendo, quod aliquis sic despectus vellet sibi usurpare regnum. Ecce de quali homine creditis haec, ut
secundum hoc conveniat ei illud Ps. XXI, 7: ego sum vermis, et non homo.
Si ergo regi invidetis, iam parcite: quia Deiectum videtis. Fervet ignominia, frigescat invidia ut dicit Augustinus.
Hic ponitur demonstrationis Christi effectus in Iudaeis: quia quantumcumque viderent eum Deiectum et
desolatum et flagellatum, eorum invidia non frigescit, sed ardescit potius et crescit.
Unde cum vidissent eum, adductum foras, pontifices et ministri, clamabant: crucifige, crucifige eum. Ingeminant
propter desiderii vehementiam. Nec sunt contenti quacumque morte, sed turpissimam expetunt, scilicet crucis.
Sap. II, 20: morte turpissima condemnemus eum.
Et dicit cum vidissent eum: quia ex aspectu eius qui habebatur odio, magis commovetur et inflammatur cor
odientis contra eum. Sap. II, 15: gravis est nobis etiam ad videndum.
Hic ostendit evangelista quomodo Pilatus nititur liberare Christum, eius innocentiam allegando. Ex quo orta est
controversia, quia primo Pilatus allegat Christi innocentiam; secundo Iudaei replicant culpam, ibi nos legem
habemus etc..
Quantum ad primum, dixit eis Pilatus: accipite eum vos, et crucifigite, quasi dicat, nolo esse iniquus iudex, ego
non crucifigam eum; vos crucifigatis eum, si vultis: ego non invenio in eo causam, scilicet crucifigendi. Supra
XIII, 30: venit princeps mundi huius, et in me non habet quidquam; Act. III, 13: quem vos tradidistis et negastis
ante faciem Pilati, iudicante illo dimitti.
Sed Iudaei adhuc replicant Christi offensam; unde sequitur responderunt ei Iudaei: nos legem habemus etc..
Videntur intellexisse ex responsione Pilati quod non erat motus contra Christum ex crimine affectati regni, ex
quo credebant eius animum maxime commoveri, ut eum occideret. Et ideo quasi hoc crimen non sufficeret ad
eius mortem, credebant Pilatum per hoc quod dixerat: accipite eum vos etc. Petivisse, si haberent aliud crimen
secundum legem de quo condemnatus esset, et de hoc condemnarent eum; et ideo dicunt secundum legem debet
mori. Et primo proponunt crimen Christi contra legem Iudaeorum; secundo contra legem Romanorum, ibi si
hunc dimittis, non es amicus caesaris.
Circa primum duo facit.
Primo ponitur Iudaeorum accusatio contra Christum; secundo accusationis effectus in animo Pilati, ibi cum ergo
audisset Pilatus hunc sermonem, magis timuit.
Crimen quod imponebatur Christo contra legem Iudaeorum erat, quia filium Dei se fecit, ex quo reputabant eum
reum mortis. Supra V, 18: propterea quaerebant eum Iudaei interficere, quia non solum solvebat sabbatum, sed et
patrem suum dicebat Deum, aequalem se faciens Deo; et supra X, 33, dicit: de bono opere non lapidamus te, sed
de blasphemia: quia tu homo cum sis, facis teipsum Deum.
Et ubique dicunt filium Dei se facit, quasi non sit. Sed hoc non est contra legem, ut probavit eis supra X, 34, per
illud Ps. Lxxxi, V. 6: ego dixi, dii estis. Si enim alii homines, qui sunt filii adoptivi, absque blasphemia filios Dei
se dicunt, quanto magis Christus, qui est filius Dei per naturam? sed quia non intelligebant aeternam
generationem, ideo eum et falsum et blasphemum reputabant, pro quorum quolibet quis reatum mortis
incurrebat.
Consequenter cum dicit cum ergo audisset Pilatus hunc sermonem, magis timuit, ponit accusationis effectum in
animo Pilati; et primo effectum timoris, unde dicit cum audisset hunc sermonem, scilicet quod filium Dei se
faceret, magis timuit, cogitans ne verum esset, et perperam ageret, si inique procederet contra eum. Per quod
dabatur intelligi quod gentiles audita proditione filii Dei, timuerunt. Habac. III, 1: Domine>, audivi auditum
tuum, et timui.
Secundo ponit effectum dubitationis et inquisitionis: unde sequitur et ingressus est in praetorium iterum, et dixit
ad Jesum etc., et primo ponitur Pilati inquisitio; secundo taciturnitas Christi; tertio taciturnitatis reprehensio.
Quantum ad primum dicit et ingressus est in praetorium iterum Pilatus, scilicet timore concussus, et dixit ad
Jesum, quem secum reduxerat, unde es tu? volens scire, utrum scilicet esset Deus divinam habens originem, vel
homo terrenam. Ad quod responderi potest, quod habetur supra VII, V. 23: vos de Deorsum estis, ego de
supernis sum.
Iesus autem, quia noluit, responsum non dedit ei: ut ostenderet quod nolebat per sermones vincere et
excusationes componere, cum ad hoc venerit ut pateretur.
Simul et per hoc dedit nobis exemplum patientiae. Et impletur quod dicitur Is. LIII, V. 7: quasi agnus coram
tondente se obmutescet et non aperiet os suum. Et dicit tamquam agnus, ut non credatur quod tacuerit sicut male
sibi conscius, qui de peccatis suis convincebatur, sed sicut mansuetus, sicut qui pro peccatis alienis immolabatur.
Consequenter cum dicit dixit ergo ei Pilatus: mihi non loqueris? nescis quia potestatem habeo crucifigere te; et
potestatem habeo dimittere te? ponitur quomodo Pilatus reprehendit eius taciturnitatem, et primo facit hoc
Pilatus per iactantiam suae potestatis; secundo ponitur responsio Christi de potestate Pilati.
Quia ergo Christus non dedit ei responsum, Pilatus hic reprehendens dicit mihi non loqueris etc.: in quo seipsum
condemnavit.

354

