Sed attende impiam caecitatem, quia timebant contaminari de homine gentili; sed sanguinem Dei et hominis
effundere non timebant.
Is. XLIX, 17: venerunt structores tui; destruentes te, et dissipantes a te exibunt.
Consequenter ponitur Pilati ad eos reverentia, cum dicit exivit ergo Pilatus ad eos foras, et tunc Christum ab eis
oblatum suscepit et dixit: quam accusationem affertis adversus hominem hunc? ubi ponitur Christi examinatio, et
primo quomodo examinatur a Pilato coram accusatoribus; secundo quomodo a se, ibi introivit ergo etc..
Circa primum duo facit.
Primo ponit Pilati examinationem; secundo liberalem eius concessionem, ibi accipite eum vos etc..
Circa primum, primo ponitur eius examinatio; secundo malitiosa Iudaeorum responsio.
Pilatus ergo videns eum ligatum, et a tot ductum ad damnandum dicit quam accusationem affertis adversus
hominem hunc? responderunt, et dixerunt ei: si non esset hic malefactor, non tibi tradidissemus eum; quasi
dicerent: nos examinavimus eum, et iam condemnatum tradidimus eum tibi iam puniendum, quasi Pilato
sufficeret eorum iudicium.
Sed falsum dicunt, dicentes eum esse malefactorem, quia, ut dicitur Actor. X, 38: pertransit benefaciendo, et
sanando omnes oppressos a diabolo. Sed faciunt secundum illud Ps. XXXIV, 12, retribuebant mihi mala pro
bonis.
Sed contra hoc est quod dicitur Lc. XXIII, 5, quod imponebant Christo multa crimina, unde dicebant commovit
populum per universam Iudaeam, incipiens a Galilaea usque huc: hic autem nullum.
Respondeo. Dicendum, quod multa verba dixerunt Iudaei tunc Pilato, ut Augustinus dicit, sed potuit esse quod
primo hoc quod hic ostendit Ioannes, et postea fuit quod dicit Lucas.
Consequenter ponitur liberalis concessio Pilati, cum dicit accipite eum vos, et primo ponitur Pilati concessio;
secundo Iudaeorum recusatio, ibi dixerunt ergo ei Iudaei; tertio recusationis ratio, ibi ut sermo Jesu impleretur.
Dicit ergo accipite eum vos volens eis praestare gratiam. Sic et felix dixit Paulo: si velis iudicari apud Iudaeos,
act. c. XXIV. Vel hoc dixit arguens eos: nam ipsi examinaverant, et condemnaverant: unde volebat quod qui
condemnaverant eum malefactorem, darent sententiam: quia, ut dicitur Act. XXV, 16: non est consuetudo
Romanis damnare aliquem hominem, priusquam is qui accusatur praesentes habeat accusatores, locumque
defendendi accipiat ad abluenda peccata. Et sic est sensus: nostrum iudicium petitis; sed vos eum accipite et
damnate secundum legem vestram: ego autem nequaquam talis iudex efficiar.
Sed Iudaeorum recusatio ponitur consequenter, ibi dixerunt ergo ei Iudaei: nobis non licet interficere quemquam.
Sed contra. Ex. XXII, 18 dicitur: maleficos non patieris vivere. Iesum autem maleficum reputabant.
Sed, secundum Augustinum, dicunt nobis non licet interficere quemquam, in die festo, alio autem tempore sic.
Vel, secundum chrysostomum, Iudaei amiserunt multum de potestate: quia iudicium de peccato contra
rempublicam non pertinebat ad eos, ipsi autem potissime intendebant condemnare eum de hoc quod erat contra
rempublicam; infra XIX, V. 12: omnis qui se regem facit contradicit caesari. Unde dicunt nobis non licet
interficere quemquam, scilicet qui facit contra rempublicam; quamvis liceret pro aliquo peccato legis, cuius
iudicium reservatum eis erat.
Vel aliter dicendum, quod aliquid non licet alicui, vel quia est divina lege prohibitum; et hoc modo non erat eis
prohibitum: vel quia prohibitum erat eis lege humana; et hoc modo non licebat eis interficere quemquam, quia
iam residebat haec potestas apud praesidem.
Sed tunc remanet quaestio: quia lapidaverunt stephanum, Actor. VII, 58.
Sed ad hoc respondet chrysostomus, quod Iudaeis concessum erat a Romanis quod uterentur legibus suis: unde
quia poena lapidationis erat inflicta per legem, ideo concessa erat eis a Romanis. Sed mors crucis in lege
exprobrabilis erat; Deut. XXI, 23: maledictus omnis qui pependit in ligno. Et ideo hoc genus mortis non erat eis
servatum. Iudaei autem ex sua malitia non erant contenti si Christum lapidarent; sed volebant eum morte
turpissima condemnare, ut dicitur Sap. II, V. 20. Et ideo nunc dicunt non licet nobis interficere quemquam,
scilicet morte crucis.
Vel dicendum, quod stephanus fuit lapidatus in magistratus mutatione: et tunc multa illicita usurpantur, quae non
fierent in processu temporis.
Ratio recusationis subditur cum dicit ut sermo Jesu impleretur: ut ly ut non referatur ad intentionem Iudaeorum,
sed ad dispositionem divinae providentiae. Iesus enim dixit, Matth. XX, 19, quod occidendus erat a gentibus, et
crucifigendus, traditus tamen a Iudaeis. Et ideo ut istud impleretur, ipsi noluerunt eum iudicare et occidere.
|#6 Lectio 6
Supra posita est examinatio qua Pilatus examinavit Christum coram accusatoribus hic autem ponit evangelista
quomodo Pilatus examinavit Christum apud seipsum, et primo evangelista agit de interrogatione Pilati
examinantis; secundo de responsione Christi examinati, ibi respondit Jesus: regnum meum non est de hoc
mundo.
Circa primum duo facit.
Primo proponit Pilati interrogationem; secundo interrogationis causam, seu examinationem, ibi respondit Jesus: a
temetipso hoc dicis? circa primum sciendum, quod Pilatus ut iustus iudex, et omnia exquisite tractans, non statim
349

