Per pisces autem duos qui saporem suavem pani dabant, intelligitur doctrina Psalmorum et prophetarum: et sic
vetus lex non solum habebat panes, scilicet libros quinque Moysi; sed etiam duos pisces, scilicet prophetas et
Psalmos. Unde Scriptura veteris testamenti per haec tria dividitur, Lc. Ult., 44: quae scripta sunt in lege et
prophetis et Psalmis de me. Vel per duos pisces, secundum Augustinum, duae personae significantur: scilicet
regia et sacerdotalis, quibus populus ille regebatur; quae tamen duae personae Christum praefigurabant, qui fuit
verus rex et sacerdos.
Sed haec quid sunt inter tantos? quia per ea non potuit humanum genus ad cognitionem veritatis perfecte duci:
licet enim Deus in Iudaea notus esset, gentes tamen eum ignorabant.
Consequenter cum dicitur dixit ergo Jesus, agitur de patratione miraculi, et primo ponitur hominum dispositio;
secundo eorum refectio, ibi accepit ergo Jesus panes etc.; tertio fragmentorum collectio, ibi ut autem impleti sunt
etc..
Circa primum duo facit.
Primo ponitur mandatum de dispositione turbarum; secundo opportunitas dispositionis; et tertio numerus
dispositorum.
Mandatum autem fuit Domini ad discipulos, ut disponerent turbam ad comedendum; unde dicit Jesus facite
homines discumbere, idest sedere ad comedendum.
Nam, sicut dictum est supra II, antiquitus homines lectis accumbentes prandebant, unde inolevit consuetudo, ut
qui sedent ad manducandum, dicantur discumbere.
Per quod mystice significatur quies, quae necessaria est ad perfectionem sapientiae; Eccli. XXXVIII, 25: qui
minoratur actu, perficiet sapientiam. Quae dispositio fit per discipulos, quia per eos ad nos cognitio veritatis
derivata est; Ps. Lxxi, 3: suscipiant montes pacem populo.
Opportunitas autem dispositionis captatur ex loco erat autem foenum multum in loco, quod, ad litteram,
commodum est discumbentibus.
Mystice autem per foenum caro significatur, Is. XL, 6: omnis caro foenum, et secundum hoc potest ad duo
referri. Competit doctrinae veteris testamenti, quae dabatur quiescenti in carnalibus, et populo carnaliter sapienti;
Is. I, 19: si volueritis et audieritis me, bona terrae comedetis; Deut. XXXIII, 28: oculus Iacob in terra frumenti,
vini et olei.
Vel competit percipienti veram sapientiam, ad quam veniri non potest nisi calcatis carnalibus; Rom. XII, 2:
nolite conformari huic saeculo.
Numerus autem erat magnus; unde dicit discubuerunt ergo viri, numero quasi quinque millia. Viros tantum
evangelista enumerat, legalem consuetudinem sequens, in qua Moyses a viginti annis et supra, populum
numeravit, nulla mentione de mulieribus facta, ut dicitur Num. I. Quod ideo evangelista fecit, quia isti soli sunt
capaces doctrinae perfectae; I Cor. II, 6: sapientiam loquimur inter perfectos; Hebr. V, 14: perfectorum est
solidus cibus.
Consequenter cum dicit accepit ergo Jesus panes, agit de refectione, et primo insinuatur reficientis affectus;
secundo materia refectionis; et tertio perfecta satietas.
In affectu autem Jesu reficientis primo quidem attenditur humilitas; secundo vero gratiarum actio.
Humilitas quidem, quia accepit panes, et distribuit. Et quidem Christus facturus miraculum poterat panibus ex
nihilo creatis pascere turbas. Sed dispensatione panes praeexistentes multiplicavit ad refectionem turbarum.
Primo quidem ut ostenderet sensibilia a diabolo non esse, sicut Manichaei errantes dicunt. Nam si hoc verum
esset, Dominus non uteretur rebus sensibilibus ad opus divinae laudis, et praecipue cum ipse venerit, ut dissolvat
opera diaboli, ut dicitur I Io. III, 8. Secundo ut ostendat falsum esse quod ipsi dicunt, scilicet doctrinam veteris
testamenti non esse a Deo, sed a diabolo.
Ut ergo ostenderet non esse doctrinam aliam novi testamenti quam quae praefigurabatur et continebatur in
doctrina veteris testamenti, praeexistentes panes multiplicavit, innuens quod ipse est qui legem perfecit et
implevit; Matth. V, 17: non veni solvere legem.
Gratiarum autem actio, quia gratias egit, ut ostendat se ab alio habere, scilicet a patre, quidquid habet: in quo
ostendit nobis exemplum simile faciendi. Specialiter tamen gratias egit, ut det nobis exemplum, cum
comestionem incipimus, gratias debere agere Deo; I Tim. IV, 4: nihil reiiciendum quod cum gratiarum actione
percipitur; Ps. XXI, 27: edent pauperes, et saturabuntur, et laudabunt Dominum. Item ut ostendat quod non
propter se orabat, sed propter turbam, quae praesens erat, et oportebat ei suadere quod a Deo venerat. Et ideo
cum coram multis miraculum facit, orat, ut ostendat se Deo non esse contrarium, sed secundum voluntatem eius
operari.
Dicitur tamen in marco, quod Christus per apostolos distribuit panes turbis. Sed hic dicitur quod ipse distribuit,
quia ipse videtur fecisse quod per alios fecit. Sed utrumque, secundum mysterium, verum est, quia ipse solus
interius reficit, et alii exterius et ut ministri reficiunt.
Materia autem refectionis fuit panis et piscis, de quibus satis dictum est supra.
Satietas vero refectionis perfecta fuit, quia quantum volebant. Solus enim Christus est qui pascit animam inanem,
et animam esurientem replet bonis; Ps. XVI, 15: satiabor cum apparuerit gloria tua. Alii vero, quasi ex mensura

133

