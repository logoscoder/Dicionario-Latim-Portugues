fonte materiali, ex quo sumitur occasio disputandi de fonte spirituali qui est Christus. Ps. XXXV, 10: apud te est
fons vitae, scilicet spiritus sanctus, qui est spiritus vitae. Item fons est baptismus, de quo dicitur Zach. XIII, 1:
erit fons patens domui Iacob in ablutionem peccatoris et menstruatae.
Circa hoc tria facit.
Primo describit ipsum fontem; secundo sessionem Christi super eum; et tertio sessionis tempus designat.
Fontem quidem describit cum dicit erat autem ibi fons Iacob.
Sed contra. Inferius dicitur puteus altus est: non ergo erat fons. Sed dicendum, secundum Augustinum, quod fons
erat, et puteus.
Omnis enim puteus fons est, sed non convertitur, nam ubi aqua de terra scaturit, fons est: et si quidem aqua in
superficie terrae scaturit, fons tantum dicitur; si vero in alto et in profundo scaturit, ita puteus vocatur ut nomen
fontis non amittat. Dicitur autem fons Iacob, quia ipse puteum illum foderat in terra illa propter defectum aquae,
ut dicitur Gen. XXXIV.
Sessio autem Christi innuitur cum subdit Jesus autem fatigatus ex itinere, sedebat sic supra fontem. Ostendit
infirmitatem, quamquam esset virtutis immensae, non propter defectum virtutis, sed ut ostenderet veritatem
naturae assumptae. Nam, secundum Augustinum, Jesus fortis est, quia (supra I, 1) in principio erat verbum, sed
infirmus est, quia verbum caro factum est. Christus ergo volens ostendere veritatem humanae naturae,
permittebat eam agere et pati quae sunt propria homini: volens etiam ostendere in se veritatem divinae naturae,
faciebat et operabatur propria Dei. Unde quando retrahebat influxum virtutis divinae a corpore, esuriebat et
fatigabatur; quando vero ipsam virtutem divinam corpori exhibebat, sine cibo non esuriebat, et in laboribus non
fatigabatur.
Matth. IV, 2: ieiunavit quadraginta diebus et quadraginta noctibus, et postea esuriit.
Ex hoc autem quod Jesus fatigatus est ex itinere, datur nobis exemplum non refugiendi laborem propter salutem
aliorum.
Ps. Lxxxvii, 16: pauper sum ego, et in laboribus a iuventute mea. Similiter etiam datur exemplum paupertatis,
quia sedebat sic, idest super nudam terram.
Mystice autem sessio humilitatem passionis Christi significat. Ps. Cxxxviii, 2: tu cognovisti sessionem meam
(idest passionem) et resurrectionem meam. Item significat auctoritatem docendi, quia loquitur tamquam
potestatem habens: unde dicitur Matth. V, 1 s., quod sedens docebat eos.
Tempus autem determinatur, cum subdit hora autem erat quasi sexta. Et ratio huius determinationis assignatur
litteralis et mystica.
Litteralis quidem, ut ostendat causam fatigationis: nam in calore, et sexta hora diei, homines magis fatigantur ex
labore. Item ut ostendat causam sessionis: libenter enim homines in aestu et calore diei, iuxta aquas quiescunt.
Mystica autem causa assignatur triplex.
Una, quia Christus in sexta aetate saeculi in mundum venit, carnem assumens. Alia, quia sexto die homo factus
est, et in sexto mense conceptus est Christus. Tertia, quia in sexta hora sol in alto existit, et non restat nisi ut
declinet. Sol autem, quantum ad hoc pertinet, temporalem prosperitatem significat, secundum illud iob XXXI,
26: si vidi solem cum fulgeret etc.. Tunc ergo Christus venit quando prosperitas mundi in alto erat, idest, in
cordibus hominum per amorem florebat; sed per eum amor a cordibus hominum declinare debebat.
Consequenter cum dicit venit mulier de Samaria, ponitur praeambulum ex parte audientis: et circa hoc duo facit.
Primo ponitur persona cui exhibetur doctrina; secundo innuitur praeparatio eius ad doctrinam, ibi dixit ergo ei
mulier illa Samaritana.
Persona autem, cui exhibetur doctrina, est mulier Samaritana; unde dicit venit mulier de Samaria haurire aquam.
Mulier ista significat ecclesiam gentium nondum iustificatam, quae idolatria detinebatur, sed tamen per Christum
iustificandam. Venit autem ab alienigenis, scilicet a Samaritanis, qui alienigenae fuerant, licet vicinas terras
incolerent: quia ecclesia de gentibus, aliena a genere Iudaeorum, ventura erat ad Christum; Matth. VIII, 11: multi
venient ab oriente et occidente, et recumbent cum Abraham Isaac et Iacob in regno caelorum.
Haec autem mulier praeparatur ad doctrinam per Christum, cum dicit da mihi bibere. Et primo dat ei occasionem
quaerendi; secundo evangelista interponit quaerendi opportunitatem, ibi discipuli autem eius abierant.
Occasio autem et praeparatio mulieris fuit petitio Christi; unde dicit da mihi bibere. Petit namque potum, et quia
sitiebat aquam propter aestum diei, et quia sitiebat salutem hominis propter amorem eius; unde in cruce pendens
dixit: sitio.
Opportunitatem autem quaerendi a muliere habuit Christus, quia non erant ibi discipuli eius, a quibus quaereret
aquam; et ideo dicit evangelista discipuli enim eius abierant in civitatem.
Ubi tria de Christo nota: scilicet eius humilitatem, in eo quod solus relinquebatur; dabat enim in hoc exemplum
discipulis suis omnem superbiam conculcare.
Sed quaereret fortasse aliquis, quae necessitas fuerat assuescere discipulos ad humilitatem, quia piscatores et
humiles extiterant, et tabernaculorum factores. Sed advertere debent, qui talia dicunt, quod repente piscatores
huiusmodi facti sunt reverentiores omnibus regibus, facundiores philosophis et rhetoribus, et familiares Domini
orbis terrarum: et tales sic repente promoti consueverunt superbire, utpote inexpertes ad tantum honorem.
Secundo nota Christi parsimoniam: nam ita parum curabat de cibis quod nihil comestibile secum ferebat.
89

