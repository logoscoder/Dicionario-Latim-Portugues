quod doctrina patris sit ipse filius. Idem autem verbum est sui ipsius per identitatem substantiae. Quid enim tuum
est nisi tu ipse? est autem non suum per originem. Quid enim non tuum quam tu, si alicuius es, quod es? ut
Augustinus dicit. Hoc ergo breviter videtur dixisse mea doctrina non est mea; ac si diceret: ego non sum a
meipso.
In quo haeresis sabelliana confunditur, qui dicere ausi sunt ipsum esse filium qui est pater.
Vel mea doctrina, quam ego pronuntio verbo creato, non est mea, sed eius qui misit me, patris; idest, non est
mihi a me ipso, sed a patre, quia etiam cognitionem filius per aeternam generationem habet a patre; Matth. II, 27:
omnia tradita sunt mihi a patre meo.
Si vero intelligatur de Christo filio hominis, tunc dicit mea doctrina, quam ego habeo secundum animam
creatam, et profero corporis ore, non est mea, idest, non est mihi a meipso, sed a Deo: quia omne verum, a
quocumque dicatur, a spiritu sancto est.
Sic ergo, secundum Augustinum I de Trin., secundum aliquid suam dixit doctrinam, et secundum aliquid non
suam: secundum formam Dei suam, secundum formam servi non suam. Ex quo habemus exemplum, quod
omnem cognitionem nostram cum gratiarum actione recognoscamus a Deo; I Cor. IV, 7: quid habes quod non
accepisti? si autem accepisti, quid gloriaris, quasi non acceperis? consequenter cum dicit si quis voluerit
voluntatem eius facere, cognoscet de doctrina etc., probat suam doctrinam esse a Deo: et hoc dupliciter.
Primo ex iudicio recte sentientium; secundo ex sua intentione, ibi qui a semetipso loquitur, gloriam propriam
quaerit.
Circa primum sciendum est, quod iudicio illius standum est, utrum aliquis bene operetur in aliqua arte, qui est
expertus in arte illa: sicut an aliquis bene loquitur Gallice, standum est iudicio eius qui est peritus in lingua
Gallica. Secundum hoc ergo dicit Dominus: illius iudicio standum est, an doctrina mea sit a Deo, qui est expertus
in rebus divinis, talis enim recte potest de his iudicare; I Cor. II, 14: animalis homo non percipit ea quae sunt
spiritus Dei, spiritualis autem iudicat omnia. Et ideo dicit: quia vos alienati estis a Deo, ideo non cognoscitis de
doctrina utrum ex Deo sit. Sed si quis voluerit voluntatem eius, idest Dei, facere, iste potest cognoscere utrum
doctrina haec sit a Deo, an ego a meipso loquar. Ille quidem a seipso loquitur qui falsum dicit; quia, sicut dicitur
infra VIII, 44, cum loquitur mendacium, ex propriis loquitur.
Vel aliter, secundum chrysostomum. Voluntas enim Dei est pax, caritas et humilitas nostra; unde Matth. V, 9,
dicitur: beati pacifici, quoniam filii Dei vocabuntur. Studium autem contentionis frequenter pervertit mentem
hominis, intantum ut verum aestimet falsum. Unde deposito contentionis spiritu, rectius habetur certitudo
veritatis; Iob. VI, 29: respondete, obsecro, absque contentione, et loquentes id quod iustum est, iudicate. Et ideo
dicit Dominus: si quis vult recte de doctrina mea iudicare, faciat voluntatem eius; idest, deponat iram, invidiam
et odium quod sine causa in me habet. Et nihil est quod prohibeat eum cognoscere, utrum ex Deo sit an ego a
meipso loquar, idest quod Dei verba sunt quae loquor.
Vel aliter, secundum Augustinum. Voluntas Dei est ut faciamus opera eius, sicut voluntas patrisfamilias est ut
operarii faciant opus eius. Opus autem Dei est ut credamus in eum quem ipse misit; supra VI, 29: hoc est opus
Dei ut credatis in eum quem ille misit.
Ideo dicit si quis voluerit facere voluntatem eius, scilicet Dei, idest credere in me, iste cognoscet an doctrina mea
sit ex Deo. Is. c. VII, 9, secundum aliam litteram: nisi credideritis, non intelligetis.
Consequenter cum dicit qui a semetipso loquitur, gloriam propriam quaerit, probat idem ex sua intentione. Et
ponit duplicem intentionem per quam intelligitur duplex origo doctrinae.
Dictum est autem aliquos loqui a se, aliquos vero loqui non a se. Loquitur autem non a se quicumque studet
loqui veritatem.
Omnis veritatis cognitio ab alio est: vel per modum quidem disciplinae, ut a magistro; vel per modum
revelationis, ut a Deo; vel per inventionem, ut ab ipsis rebus, quia, ut dicitur Rom. I, 20: invisibilia Dei per ea
quae facta sunt, intellecta conspiciuntur.
Sic ergo quocumque istorum modorum cognitio aliqua habeatur, non est homini a se.
A se autem loquitur qui ea quae dicit nec a rebus nec ex doctrina humana accepit, sed de corde suo; Ier. XXIII,
16: visionem cordis sui loquuntur; Ez. XIII, 3: vae prophetis insipientibus qui vaticinantur de corde suo. Sic ergo
confingere aliquid a se ipso, est propter humanam gloriam: quia, sicut chrysostomus dicit, qui aliquam propriam
vult instruere doctrinam, propter nihil aliud hoc vult quam ut gloriam acquirat. Et hoc est quod Dominus dicit,
probans doctrinam suam a Deo esse. Qui a semetipso loquitur, de certa cognitione veritatis quae est ab alio, iste
quaerit gloriam propriam propter quam et propter superbiam, haereses et falsae opiniones introducuntur. Et hoc
competit Antichristo; II Thess. II, 4: qui adversatur, et extollitur supra omne quod dicitur Deus aut quod colitur.
Sed qui quaerit gloriam eius qui misit illum, sicut ego quaero, (infra VIII, V. 50: ego gloriam meam non quaero)
hic verax est, et iniustitia in illo non est.
Verax sum, quia doctrina mea continet veritatem; iniustitia in me non est, quia alterius gloriam non usurpo. Et, ut
dicit Augustinus, magnum nobis praebuit humilitatis exemplum, dum habitu inventus ut homo, quaerit gloriam
patris, non suam: quod tu homo facere debes. Quando aliquid boni facis, gloriam tuam quaeris; quando aliquid
mali facis, Deo calumniam meditaris. Patet autem quod gloriam suam non quaerebat; quia si non fuisset
adversarius principibus sacerdotum, non fuissent eum persecuti.
160

