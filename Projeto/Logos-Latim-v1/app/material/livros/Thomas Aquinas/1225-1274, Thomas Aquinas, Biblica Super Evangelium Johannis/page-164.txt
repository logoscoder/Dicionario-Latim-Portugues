Perfectionem vero scientiae suae ostendit dicens si dixero quia nescio eum, ero similis vobis, mendax. Quod
quidem introducit propter duo: nam creaturae intellectuales sciunt eum, sed longe, et imperfecte, quia
unusquisque intuetur eum procul, ut dicitur iob XXXVI, 25. Veritas enim divina excedit omnem cognitionem; I
Io. III, 20: Deus maior est corde nostro. Quicumque ergo Deum cognoscit, potest absque mendacio dicere nescio
eum: quia non cognoscit eum quantum cognoscibilis est. Filius autem Deum patrem perfectissime cognoscit,
sicut perfectissime ipse se novit: unde non potest dicere nescio eum.
Item quia cognitio Dei, et maxime quae est per gratiam, potest perdi; secundum illud ps.
Cv, 21: obliti sunt Deum qui redemit eos, unde possunt dicere nescio eum, quamdiu sunt in vita ista: quia nemo
scit utrum odio vel amore dignus sit. Filius autem inamissibilem notitiam habet de patre, unde non potest dicere
nescio eum.
In hoc autem quod dicit ero similis vobis, mendax, debet accipi similitudo per contrarium.
Non enim essent mendaces, si dicerent se nescire Deum; sed potius si dicerent se Deum cognoscere, cum eum
ignorent. Si autem Christus diceret se eum non nosse, cum noscat, esset mendax. Est ergo sensus verbi si dixero
quia nescio eum, cum sciam eum, ero similis vobis, mendax, qui dicitis vos cognoscere eum, cum tamen ipsum
ignoretis.
Sed numquid non poterat Christus dicere nescio eum? videtur quod sic, quia poterat movere labia, et proferre
verba huiusmodi: ergo potest esse mendax.
Sed dicendum, quod Christus huiusmodi verba protulit, et tamen non fuit mendax: quod intelligendum est sic: si
dixero: nescio eum, cum assertione, ita scilicet quod corde credam quod profero ore. Asserere autem falsum pro
vero, ex duplici defectu contingit. Scilicet ex defectu cognitionis in intellectu; et hic defectus non poterat esse in
Christo, cum sit Dei sapientia, ut dicitur I Cor. I, 30. Item ex defectu rectae voluntatis in affectu; qui similiter in
Christo esse non poterat, cum sit Dei virtus, ut ibidem dicitur. Unde non poterat dicere asserendo nescio eum.
Nec tamen conditionalis est falsa, quamvis antecedens sit impossibile, et consequens.
Ratio autem singularis et perfectae scientiae Christi ponitur, cum dicit sed ego scio eum, quia ab ipso sum, et
ipse me misit. Omnis enim cognitio est per aliquam similitudinem, cum nihil cognoscatur nisi prout similitudo
cogniti est in cognoscente; omne autem quod procedit ab aliquo, habet eius similitudinem a quo procedit, unde
omnes vere cognoscentes, secundum diversum gradum processionis eorum a Deo, habent diversimode eius
cognitionem. Anima autem rationalis, Dei cognitionem habet, secundum quod similitudinem eius participat
imperfectiori quodam modo ab aliis creaturis intellectualibus. Angelus, quia expressiorem Dei similitudinem
habet, cum sit signaculum similitudinis, manifestius Deum cognoscit. Filius autem perfectissimam patris
similitudinem habet, cum sit eiusdem essentiae et virtutis cum ipso; et ideo perfectissime cognoscit, ut dictum
est. Et ideo dicit sed ego scio eum, scilicet quantum cognoscibilis est. Et huius ratio est quia ab ipso sum, quasi
habens eamdem naturae essentiam cum ipso per consubstantialitatem.
Unde, sicut ipse perfecte se novit per essentiam suam, ita et per eamdem essentiam ego scio eum, perfecte. Sed
ne hoc referatur ad missionem qua venit in mundum, continuo subiecit et ipse me misit: ut sic quod dicit ab ipso
sum, referatur ad aeternam generationem, per quam consubstantialis est patris.
Ex quo habetur proprietas cognitionis de proprietate generationis.
Per hoc vero quod dicit ipse me misit, insinuat patrem auctorem incarnationis; Gal. IV, V. 4: misit Deus filium
suum factum ex muliere, factum sub lege. Sicut autem per hoc quod filius est a patre, perfectam patris
cognitionem habet; ita etiam per hoc quod anima Christi singulariter est unita verbo, habet singularem et
excellentiorem prae aliis creaturis cognitionem Dei, licet eum non comprehendat.
Et ideo potest Christus secundum humanam naturam dicere: scio eum excellentius prae omnibus creaturis, non
tamen comprehendendo.
Consequenter cum dicit quaerebant ergo eum apprehendere, agitur de effectu doctrinae, et primo quantum ad
turbas; secundo quantum ad Pharisaeos, ibi audierunt Pharisaei turbam murmurantem.
Circa primum duo facit.
Primo ponit effectum doctrinae in turbis malevolis; secundo in turbis devotis, ibi de turba autem multi
crediderunt in eum.
Circa primum tria facit.
Primo innuit turbarum iniquum propositum; secundo propositi implendi impedimentum; et tertio impedimenti
rationem.
Iniquitas autem propositi manifestatur cum dicit quaerebant ergo eum apprehendere.
Quia enim dixerat Dominus quem vos nescitis, irati sunt Iudaei quasi simularent eum scire, et ideo iniqua
proponebant, scilicet eum apprehendere, ad crucifigendum et occidendum, secundum illud Ps. Lxx, 11:
persequimini, et comprehendite eum.
Sunt autem aliqui qui Christum in se habentes, quaerunt tamen pie apprehendere; Cant. VII, 8: ascendam in
palmam, et apprehendam fructus eius. Unde et apostolus dicebat, Phil. III, 12: sequor, si quo modo
apprehendam, in quo et comprehensus sum a Christo Iesu.

164

