Sed tamen sic eruditi erant discipuli ordinem servare, ex reverentia et timore filiali ad Christum, ut aliquando
quidem confidenter eum interrogent de his quae ad eos pertinebant, scilicet quando Christus aliqua proponebat
ad eos pertinentia, quae eorum capacitatem transcendebant; Eccli. XXXII, 10: adolescens, vix loquere in causa
tua. Aliquando vero eum non interrogent, in his scilicet quae ad eos non pertinebant, sicut hic.
Consequenter cum dicit reliquit ergo hydriam suam mulier, et abiit in civitatem, ponitur fructus proveniens ex
parte mulieris, officium apostolorum annuntiando assumentis: et ponuntur tria, quae colligi possunt ex dictis et
factis eius: scilicet devotionis affectus; secundo praedicationis modus, ibi dicit illis hominibus: venite, et videte
hominem, qui dixit mihi omnia quaecumque feci; tertio praedicationis effectus, ibi et exierunt de civitate, et
veniebant ad eum.
Affectus autem mulieris apparet ex duobus. Primo ex hoc quod prae magnitudine devotionis, illud pro quo
specialiter venerat ad fontem, quasi oblita, dereliquit aquam et hydriam: unde dicit, quod reliquit mulier hydriam
suam, et abiit in civitatem, annuntiare scilicet magnalia de Christo, non curans de corporeo commodo propter
utilitatem aliorum. In quo sequitur apostolorum exemplum, qui, ut dicitur Matth. IV, 20: relictis retibus, secuti
sunt Dominum. Per hydriam autem intelligitur cupiditas saeculi, per quam de profundo tenebrarum, cuius
imaginem puteus gerit, idest de terrena conversatione, homines hauriunt voluptates. Qui ergo cupiditates saeculi
propter Deum derelinquunt, hydriam derelinquunt; II Tim. II, 4: nemo militans Deo, implicat se negotiis
saecularibus.
Secundo vero apparet ex multitudine eorum quibus annuntiat: quia non uni tantum, nec duobus vel tribus, sed
toti civitati, unde abiit in civitatem: in quo significatur apostolorum officium, quibus committit Dominus, matth.
Ult., 19: euntes docete omnes gentes, infra c. XV, 16: posui vos ut eatis, et fructum afferatis.
Praedicationis autem modus innuitur cum dicit et dicit illis hominibus etc., ubi primo invitat ad Christi visionem
cum dicit venite, et videte hominem. Audierat enim mulier ista a Christo, quod ego sum Christus; sed non statim
dixit quod venirent ad Christum, seu crederent, ne daret occasionem blasphemandi; et ideo a principio dixit ea de
Christo quae credibilia erant et in propatulo, scilicet quod esset homo; Phil. II, 7: in similitudinem hominum
factus. Nec dixit credite, sed venite, et videte; quia manifeste noverat, quod si gustarent de illo fonte, eum
videndo, eadem paterentur quae et ipsa; ps. c. Lxv, 16: venite, et narrabo quanta fecit animae meae. Nihilominus
tamen in hoc veri praedicatoris imitatur exemplum, non ad se homines, sed ad Christum vocando; II Cor. IV, V.
5: non enim praedicamus nosmetipsos, sed Christum.
Secundo ponit divinitatis Christi indicium, cum dicit qui dixit mihi omnia quaecumque feci, scilicet quot viros
habuerat.
Hoc enim est divinitatis officium et indicium quod occulta et secreta cordium manifestet.
Et licet illa quae fecerat, ad confusionem suam pertinerent, nihilominus tamen non est verecundata referre: nam,
ut chrysostomus dicit, anima cum ignita fuerit igne divino, ad nihil eorum quae sunt in terra de reliquo respicit,
neque ad gloriam, nec ad verecundiam; sed ad illam solam, quae detinet eam, flammam.
Tertio autem concludit Christi maiestatem, dicens numquid ipse est Christus? non est ausa asserendo ostendere
quod esset Christus, ne videretur alios velle docere; et ipsi ex hoc irati exire ad eum nollent. Neque tamen
totaliter hoc siluit; sed sub quaestione, quasi hoc eorum iudicio committens, proposuit dicens numquid non ipse
est Christus? hic enim facilior modus est suadendi.
Per hanc autem mulierem, quae infimae conditionis est, signatur apostolorum praedicantium modus: quia, ut
dicitur I cor. c. I, 26: non multi sapientes, non multi potentes secundum carnem..., sed quae stulta sunt mundi
elegit Deus, ut confundat sapientes.
Unde Prov. IX, 3, ipsi apostoli ancillae dicuntur: misit, inquit sapientia divina, scilicet apostolos, filius Dei,
ancillas suas, scilicet apostolos, vocare ad arcem.
Fructus autem praedicationis ponitur ibi et exierunt de civitate ad quam iverat mulier, et veniebant ad ipsum,
scilicet Christum: in quo datur intelligi, quod si ad Christum ire volumus, oportet nos exire de civitate; idest,
amorem carnalis cupiditatis deponere; Hebr. XIII, 13: exeamus ad eum extra castra, improperium eius portantes.
Consequenter cum dicit interea rogabant eum discipuli etc., manifestatur effectus spiritualis doctrinae: et primo
per doctrinam Christi ad discipulos; secundo per effectum operis in alios, ibi ex civitate autem illa multi
crediderunt.
Circa primum duo facit.
Primo ponitur occasio manifestationis huius fructus; secundo ponitur ipsa manifestatio ille autem dixit eis: ego
cibum habeo manducare quem vos nescitis.
Occasio autem manifestationis sumitur ex instantia discipulorum ad hoc ut Christus manducaret; et ideo dicit
interea, idest, inter mulieris verba et locutionem Christi cum ea, et inter tempus adventus Samaritanorum,
rogabant eum, scilicet Christum, discipuli eius, dicentes: Rabbi, manduca; arbitrantes hoc tempus fore aptum ad
prandium, antequam multitudo eorum concurreret.
Non enim coram aliquo advena sibi escas propinabant: unde dicitur Mc. VI, 31, quod tanta multitudo confluebat
ad eum, quod non habebat tempus manducandi.

97

