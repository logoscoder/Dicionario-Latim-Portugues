eius, si nosti? consequenter evangelista modum tradendi ipsam doctrinam insinuat, cum dicit ipse enarravit.
Olim enim unigenitus filius manifestavit Dei cognitionem per prophetas, qui eum intantum annuntiaverunt
inquantum aeterni verbi fuerunt participes. Unde dicebant: factum est verbum Domini etc.. Sed nunc ipse
unigenitus, filius, enarravit fidelibus.
Is. LII, 6: ego ipse qui loquebar, ecce adsum; Hebr. I, 1: multifariam, multisque modis olim Deus loquens
patribus in prophetis, novissime diebus istis locutus est nobis in filio.
Et haec doctrina ideo omnibus aliis doctrinis supereminet dignitate, auctoritate et utilitate, quia ab unigenito filio,
qui est prima sapientia, immediate est tradita. Hebr. II, 3: quae cum initium accepisset enarrari per Dominum, ab
eis qui audierunt, in nos confirmata est.
Sed quid narravit nisi unum Deum? hoc ipsum et Moyses enarravit, Deut. VI, 4: audi, Israel: Dominus Deus
tuus, Dominus unus est. Quid ergo amplius Moyse? multum per omnem modum, quia mysterium trinitatis, et
multa alia, quae nec Moyses, nec aliquis prophetarum narravit.
|#12 Lectio 12
Supra ostendit evangelista quomodo Christus innotuit testimonio Ioannis ipsis apostolis; hic plenius explicat
ipsum testimonium. Et primo ponit testimonium Ioannis ad turbas; secundo vero testimonium quod perhibuit de
Christo discipulis suis, ibi altera die iterum stabat.
Si autem bene considerentur quae dicta sunt, duplex testimonium Ioannis ad Christum invenitur.
Unum quod tulit Christo in eius praesentia, aliud in eius absentia: nisi enim in eius praesentia testimonium
Ioannes tulisset, non dixisset hic erat, et nisi in eius absentia, non diceret quem dixi vobis.
Primo ergo evangelista explicat testimonium Ioannis quod tulit de Christo in eius absentia; secundo quod tulit in
eius praesentia, ibi altera die vidit.
Differunt autem haec duo testimonia, quia primum tulit interrogatus, alterum spontaneus; et ideo in primo
testimonio non solum ponitur testimonium quod tulit, sed etiam ipsa interrogatio.
Primo autem fuit interrogatus de persona; secundo de officio, ibi et qui missi fuerant.
Ostenditur ergo primo quomodo Ioannes confessus est se non esse quod non erat; secundo quomodo non negavit
se esse quod erat, ibi dixerunt ergo ei: quis es? circa primum ponuntur tres interrogationes est tres responsiones,
sicut patet in littera.
In prima autem interrogatione est magna Iudaeorum reverentia ad Ioannem, qui mittunt ad eum, eius
testimonium inquirentes.
Ubi magnitudo reverentiae ex quatuor colligitur.
Primo ex mittentium dignitate: non enim Galilaei miserunt, sed illi qui praecipui fuerunt in populo Israel, scilicet
Iudaei, qui sunt de tribu Iuda, habitantes iuxta ierusalem; I Paral. V, de Iuda elegit Dominus principes populi;
infra IV, 22: salus ex Iudaeis est. Secundo ex loci praeeminentia, quia ab ierusalem, quae est civitas sacerdotalis,
et divino cultui mancipata; infra IV, 20: vos dicitis, quia ierosolymis est locus ubi adorare oportet. Is. XIX, 21: et
colent eum in hostiis et in muneribus. Tertio ex nuntiorum auctoritate, qui solemnes erant, et sanctiores in
populo, quia sacerdotes et Levitae; Is. Lxi, 6: vos sacerdotes Domini vocabimini. Quarto ex hoc quod miserunt
ut Ioannes de se testimonium perhiberet, quasi tantam fidem habentes dictis suis, ut crederent Ioanni de seipso
etiam testimonium perhibenti. Unde dicitur ut interrogarent eum, tu quis es? quod Christo non faciebant; immo
dicebant ei, Io. VIII, 13: tu testimonium perhibes de teipso etc..
Consequenter cum dicit et confessus est, et non negavit, ponitur Ioannis responsio.
Ideo autem evangelista ingeminat hoc quod dicit et confessus est, ut ostendat humilitatem Ioannis: quia licet
esset tantae auctoritatis apud Iudaeos ut eum crederent Christum, non tamen honorem sibi non debitum
usurpabat; immo confessus est, quia non sum ego Christus.
Sed quid est hoc quod dicit confessus est, et non negavit? videtur autem quod negavit, quia dicit se non esse
Christum.
Sed dicendum est, quod ideo non negavit veritatem, quia dixit se non esse Christum: alias negasset veritatem.
Iob XXXI, 26: si vidi solem cum fulgeret, et lunam incedentem clare; et laetatum est cor meum in abscondito et
osculatus sum manum meam ore meo: quae est iniquitas maxima, et negatio contra Deum altissimum. Non
negavit ergo veritatem quia quantumcumque haberetur magnus, non est elatus in superbiam, usurpans sibi
honorem alienum. Et confessus est, quia, non sum ego Christus: quia vere non erat.
Supra: non erat ille lux etc..
Sed cum hi qui missi erant non quaererent an esset Christus, sed quis esset; quare Ioannes respondit non sum ego
Christus? sed dicendum, quod magis respondet ad mentem quaerentium, quam ad quaestionem; et hoc potest
accipi dupliciter. Secundum Origenem enim intelligendum est, quod sacerdotes et Levitae bona intentione
venerant ad ipsum. Cognoverant enim ex Scripturis, et praecipue ex prophetia Danielis, quia iam venerat tempus
adventus Christi. Unde videntes sanctitatem Ioannis, suspicabantur eum esse Christum: unde miserunt ad
Ioannem, quasi scire volentes per hoc quod dicunt ei tu quis es? an ipse se Christum fateretur. Et ideo eorum
respondit menti non sum ego Christus.

38

