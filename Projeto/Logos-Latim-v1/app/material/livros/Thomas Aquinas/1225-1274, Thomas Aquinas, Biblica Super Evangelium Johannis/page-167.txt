conversatione Israel, promissionis spem non habentes, et sine Deo in hoc mundo. Et ideo quasi eis exprobrantes,
dicunt in dispersionem gentium, quae scilicet ubique disseminatae erant, et imperfecte ad invicem permixtae;
Gen. X, 32: hae sunt familiae Noe iuxta populos et nationes suas, et ab his divisae sunt gentes in terra post
diluvium. Sed populus Iudaeorum collectus erat loco, et cultu unius Dei, et observatione legis; Ps. Cxlvi, 2:
aedificans ierusalem Dominus, dispersiones Israelis congregabit.
Nec dicunt quod iturus sit ad gentes quasi gentilis futurus, sed tamquam eas reducturus: unde subdunt et docturus
gentes. Quod forte sumpserunt ex Is. XLIX, 6: parum est mihi ut sis mihi servus ad suscitandas tribus Iacob, et
faeces Israel convertendas: dedi te in lucem gentium, ut sis salus mea usque ad extremum terrae. Quamvis autem
isti non intelligerent ea quae dicunt, sicut nec caiphas intellexit cum dixit: expedit vobis ut unus homo moriatur,
et non tota gens pereat, tamen verum dicunt, et salutem gentium praedixerunt, ut Augustinus dicit, quod iturus
esset ad gentes, non praesentia corporis, sed pedibus suis, scilicet apostolis. Misit enim ad nos membra sua, et
fecit nos sua membra; infra X, 16: alias oves habeo quae non sunt ex hoc ovili, et illas oportet me adducere...
Et fiet unum ovile, et unus pastor. Et ideo Is. II, 3, dicitur in persona gentium: docebit nos vias suas.
Obiiciunt autem contra ea quae suspicantur, dicentes quis est hic sermo quem dixit: quaeretis me? quasi dicant:
si dixisset quaeretis me, et non invenietis, et ubi sum ego, vos non potestis venire, poterat quidem intelligi quod
iturus esset ad gentes; sed per hoc quod addidit ubi ego sum non potestis venire, videtur excludere hunc
intellectum.
Non enim impossibile est nobis ad gentes ire etc..
|#5 Lectio 5
Postquam Dominus egit de origine suae doctrinae et docentis nec non de termino eius, hic consequenter invitat
ad ipsam doctrinam, et primo ponitur Christi invitatio; secundo turbarum dissensio, ibi ex illa autem hora etc..
Circa primum tria facit.
Primo ponitur invitandi modus; secundo ipsa invitatio, ibi si quis sitit, veniat ad me; tertio subditur expositio, ibi
hoc autem dixit de spiritu.
Modus autem invitandi attenditur quantum ad tria; scilicet quantum ad tempus invitationis; quantum ad situm
invitantis; quantum ad conatum vocantis.
Quantum ad tempus, quia in novissimo die magno festivitatis: nam, ut dictum est, festum illud celebrabatur
septem diebus, et primus et ultimus dies solemniores erant, sicut et apud nos primus dies festi et octavus
solemnis est magis. Hoc ergo quod hic Dominus fecit, non fecit primo die, quia nondum ascenderat ierusalem,
nec intermediis diebus, sed in novissimo; et hoc ideo, quia pauci sunt qui festa spiritualiter celebrant: et ideo non
eos a principio ad doctrinam invitat, ne per vanitates sequentium dierum festorum aboleretur de cordibus eorum,
quia, ut dicitur Lc. VIII, 7 verbum Domini suffocatur a spinis, sed in ultimo die eos invitat, ut tenacius eorum
cordibus imprimatur.
Quantum ad situm autem quia stabat Jesus.
Ubi sciendum est, quod Christus docuit sedens, et stans. Sedens, quidem docuit discipulos, Matth. V, 1; stans
autem turbas, sicut hic. Et ideo ex hoc inolevit consuetudo in ecclesia, ut turbis praedicetur stando, religiosis
vero et clericis sedendo. Cuius ratio est, quia cum praedicatio ad turbas sit quasi ad eas convertendas, fit per
modum exhortationis; sed cum praedicatio ad clerum fit, quasi iam ad existentes in domo Dei, est ut quaedam
commemoratio.
Quantum ad conatum vero vocantis quia clamabat, ut scilicet ostenderet suam securitatem; Is. XL, 9: exalta in
fortitudine vocem tuam... Exalta, noli timere. Et ut ab omnibus audiretur; Is. LVIII, 1: clama, ne cesses, quasi
tuba exalta vocem tuam. Et ut ostendat magnitudinem dicendorum; Prov. VIII, V. 6: audite me, quia de rebus
magnis locutura sum.
Consequenter cum dicit si quis sitit, veniat ad me, ponitur invitatio, et primo ostendit qui invitentur; secundum
quis sit fructus invitationis.
Invitantur quidem sitientes; unde dicit si quis sitit, veniat ad me, et bibat.
Is. LV, 1: omnes sitientes, venite ad aquas.
Ideo enim sitientes vocat, quia tales sunt qui desiderant Deo servire. Deus autem coacta servitia non acceptat; II
Cor. IX, 7: hilarem datorem diligit Deus. Et propter hoc dicebat Ps. LIII, 8: voluntarie sacrificabo. De istis
dicitur Matth. V, 6: beati qui esuriunt et sitiunt iustitiam. Quos quidem Dominus non partialiter vocat, sed
omnes; unde dicit si quis sitit, quasi dicat, quicumque est ille; Eccli. XXIV, 26: transite ad me, omnes qui
concupiscitis me, et a generationibus meis implemini; I Tim. II, 4: vult omnes homines salvos fieri.
Invitat autem ad potandum; unde dicit et bibat. Potus enim iste est spiritualis refectio in cognitione divinae
sapientiae et veritatis; etiam in impletione desideriorum. Is. Lxv, 13: servi mei bibent, et vos sitietis; Prov. IX, 5:
venite, et comedite panem meum, et bibite vinum quod miscui vobis; Eccli. XV, 3: aqua sapientiae salutaris
potabit illum.
Fructus autem huius invitationis est redundantia bonorum in alios; unde dicit qui credit in me, sicut dicit
Scriptura, flumina de ventre eius fluent aquae vivae.

167

