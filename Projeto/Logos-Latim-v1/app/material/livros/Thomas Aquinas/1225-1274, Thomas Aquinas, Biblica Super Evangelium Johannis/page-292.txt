aeternitate perpetua; Is. XXXIII, V. 17: videbunt regem in decore suo; I thess. c. IV, 16: semper cum Domino
erimus. Et hoc ideo, quia vivo, et vos vivetis; quasi diceret: sicut ego habeo vitam gloriosam in anima et in
corpore, ita et vos; Phil. III, 21: reformabit corpus humilitatis nostrae, configuratum corpori claritatis suae. Et
hoc ideo dicit, quia vita nostra gloriosa creatur ex vita gloriosa Christi; I Cor. XV, 22: sicut in Adam omnes
moriuntur, ita et in Christo omnes vivificabuntur. Sed de se dicit in praesenti, vivo, quia sua resurrectio
differenda non erat post mortem eius, sed statim secutura; secundum illud Ps. Cvii, 3: exurgam diluculo, quia, ut
dicitur in Ps. XV, 10: non dabis sanctum tuum videre corruptionem.
Sed de discipulis dicit vivetis, in futuro, quia resurrectio corporum eorum differenda erat usque in finem mundi,
secundum illud Is. XXVI, 19: vivent mortui tui, interfecti mei resurgent.
Hic ponitur visitationis fructus, qui est cognitio eorum quae apostoli ignorabant.
Ut enim supra dictum est, Petrus ignorabat quo Christus iret; unde dicebat: Domine>, quo vadis? etiam thomas
hoc ignorabat, et viam per quam iret; unde dicebat: nescimus quo vadis, et quomodo possumus viam scire?
Philippus autem patrem ignorabat; unde petebat dicens: Domine>, ostende nobis patrem, et sufficit nobis. Quae
quidem causabantur ex ignorantia unius rei: ex hoc scilicet quod ignorabant quomodo pater in filio, et filius in
patre; unde et Philippo dixit: non credis quia ego in patre, et pater in me est? huius ergo notitiam promittit eis
Dominus, dicens hic in illa die vos cognoscetis quia ego in patre meo sum etc.. Ex quo omnis dubietas a cordibus
discipulorum excluditur.
Potest autem exponi de adventu tempore resurrectionis, et de adventu ad iudicium.
Sed distinguenda est duplex cognitio mysteriorum divinitatis. Una est imperfecta, quae habetur per fidem; alia
perfecta, quae habetur per speciem; de quibus dicitur I cor. c. XIII, 12: videmus nunc per speculum in aenigmate,
quantum ad primum, tunc autem facie ad faciem, quantum ad secundum.
Dicit ergo in illa die, post resurrectionem meam, cognoscetis quia ego sum in patre: et hoc cognitione fidei, quia
tunc videntes eum resurrexisse, et esse cum eis, certissimam fidem de eo habuerunt, praecipue qui acceperunt
spiritum sanctum, qui omnia eos docebat. Vel in illa die, ultimae resurrectionis in iudicio, cognoscetis, scilicet
manifeste per speciem; I Cor. XIII, 12: tunc cognoscam sicut et cognitus sum.
Sed quid cognoscent? duo quae dicit supra: unum scilicet quod pater in me manens ipse facit opera; et quantum
ad hoc dicit quia ego sum in patre meo, scilicet per consubstantialitatem naturae. Aliud quod dicit se facturum
opera per discipulos, dicens: qui credit in me, opera quae ego facio, et ipse faciet: et quantum ad hoc dicit et vos
in me, et ego in vobis.
Ubi attendendum est, quod quia hic Dominus videtur similem habitudinem ponere sui ad patrem et discipulorum
ad ipsum, volebant Ariani, quod sicut discipuli sunt minores Christo, et non consubstantiales ei, ita esset filius
minor patre, et alterius substantiae ab ipso.
Et ideo dicendum est, quod hoc quod dicit ego sum in patre meo, dicitur per consubstantialitatem naturae; supra
X, 30: ego et pater unum sumus; et supra I, 1: verbum erat apud Deum.
Hoc autem quod dicit et vos in me etc., intelligitur, uno modo, quod discipuli sunt in Christo. Nam illud quod
protegitur ab aliquo, dicitur esse in eo, sicut contentum in continente: et hoc modo dicitur quod in rege sunt ea
quae sunt in regno.
Et secundum hoc dicitur Act. XVII, 28: in ipso vivimus, movemur et sumus. Et ego sum in vobis, manendo
interius, et operando, et inhabitando interius per gratiam; Eph. III, 17: habitare Christum per fidem in cordibus
vestris; et II Cor. XIII, 3: an experimentum eius quaeritis qui in me loquitur Christus? alio modo secundum
Hilarium. Vos in me, supple: in me eritis per naturam vestram, quam assumpsi: assumendo enim naturam
nostram, assumpsit nos omnes; hebr. c. II, 16: nusquam enim Angelos apprehendit, sed semen Abrahae
apprehendit. Et ego sum in vobis, per mei sacramenti sumptionem: quia qui sumit corpus Christi, Christus est in
eo; supra cap. VI, 57: qui manducat carnem meam, et bibit meum sanguinem, in me manet, et ego in illo.
Alio modo vos in me, et ego in vobis, supple: sumus, per mutuam dilectionem: quia hoc dicitur I Io. IV, 16:
Deus caritas est: et qui manet in caritate, in Deo manet, et Deus in eo. Et haec vobis ignota erant, sed tamen in
illa die ea cognoscetis.
Hic assignatur visitationis ratio.
Et ponit Dominus duplicem rationem quare a fidelibus Dominus videatur, et non a mundo.
Prima est vera eorum dilectio ad Deum; secunda vero dilectio Dei ad eos, ibi qui autem diligit me, diligetur a
patre meo.
Quantum ad primum dicit qui habet mandata mea, et servat ea, ille est qui diligit me. Ubi notandum est, quod illa
est vera dilectio quae se prodit et probat in opere; nam per exhibitionem operis dilectio manifestatur. Cum enim
diligere aliquem sit velle ei bonum et desiderare quae ipse vult, non videtur vere diligere qui non facit
voluntatem amati, nec exequitur quae scit eum velle. Qui ergo non facit voluntatem Dei, non videtur eum vere
diligere; et ideo dicit qui habet mandata mea et servat ea, ille est qui diligit me, idest qui habet veram
dilectionem ad me.
Sed nota, quod aliquis habet mandata Dei primo quidem in corde per memoriam et iugem meditationem; Ps.
Cxviii, V. 11: in corde meo abscondi eloquia tua, ut non peccem tibi. Sed hoc non sufficit, nisi servet in opere;
Ps. Cx, 10: intellectus bonus omnibus facientibus eum. Quidam vero habent in ore, dicendo et exhortando; Ps.
292

