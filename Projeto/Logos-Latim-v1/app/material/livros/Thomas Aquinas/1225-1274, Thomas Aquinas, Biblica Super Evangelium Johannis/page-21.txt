Unde cum proprie sit lux hominum, et hic evangelista de eo agat secundum quod venit ad salutem hominum
procurandam, congrue intermittit hoc nomen verbum, cum loquitur de filio, et dicit illud lumen.
Sed si istud lumen sufficiens est per se omnia manifestare, non solum seipsum, quid ergo indigebat ut
testificaretur? non ergo necessaria sunt testimonia Ioannis et prophetarum de Christo.
Respondeo dicendum, quod haec obiectio est Manichaeorum, qui volunt destruere vetus testamentum. Unde a
sanctis contra hos multiplex ratio assignatur, quare Christus testimonium prophetarum voluit habere.
Origenes quidem assignat tres rationes ad hoc. Primo quidem quod Deus vult aliquos testes habere, non quod
ipse eorum testimonio indigeat, sed ut eos nobilitet quos constituit testes; sicut videmus etiam in ordine universi,
quod Deus producit aliquos effectus per causas medias, non quia ipse impotens sit ad eos immediate
producendos, sed quia ad nobilitandas ipsas causas medias eis causalitatis dignitatem communicare dignatur. Sic
ergo, etsi Deus potuerit omnes homines illuminare per se et in cognitionem suam adducere, ut tamen debitus
ordo servaretur in rebus, et ut aliquos homines nobilitaret, voluit divinam cognitionem ad homines per aliquos
homines devenire. Is. XLIII, 10: vere vos testes mei estis, dicit Dominus.
Secunda ratio est, quia Christus illuxit mundo per miracula: quae quidem, quia in tempore facta erant,
temporaliter transierunt, neque pervenerunt ad omnes. Verba vero prophetarum commendata Scripturae, poterant
non solum ad praesentes, sed etiam ad posteros pervenire. Voluit ergo Dominus homines ad cognitionem verbi
venire per testimonia prophetarum, ut non solum praesentes, sed etiam futuri de ipso illuminarentur; et ideo
signanter dicit ut omnes crederent per illum, non solum praesentes, sed etiam futuri.
Tertia ratio est, quia homines sunt diversae conditionis, et diversimode ad veritatis cognitionem perducti et
dispositi. Quidam namque ad veritatis cognitionem magis perducuntur per signa et miracula; quidam vero magis
per sapientiam; unde I Cor. I, 22: Iudaei signa petunt, et Graeci sapientiam quaerunt. Ut ergo Dominus omnibus
ostenderet viam salutis, utramque viam pandere voluit, scilicet signorum et sapientiae, ut qui non perducerentur
ad viam salutis per miracula in veteri et novo testamento facta, saltem per viam sapientiae, ut in prophetis et aliis
sacrae Scripturae libris, ad veritatis cognitionem perveniant.
Quarta ratio est chrysostomi, quia scilicet homines infirmi intellectus, veritatem et cognitionem Dei seipsa
capere non possunt; unde voluit Deus eis condescendere et illuminare quosdam homines de divinis prae aliis, ut
ab eis humano modo cognitionem de divinis acciperent, quorum cognitionem in seipsis attingere non valebant.
Et ideo dicit ut omnes crederent per illum. Quasi dicat: venit in testimonium, non propter ipsum lumen, sed
propter ipsos homines, ut scilicet crederent per illum.
Sic ergo patet idonea esse et congruentia testimonia prophetarum, et ideo recipienda utpote nobis necessaria ad
veritatis cognitionem.
Dicit autem crederent quia est duplex participatio divini luminis. Una scilicet perfecta, quae est in gloria, Ps.
XXXV, V. 10: in lumine tuo videbimus lumen, alia est imperfecta, quae scilicet habetur per fidem, quia venit in
testimonium. De istis duobus modis dicitur I Cor. XIII, 12: videmus nunc per speculum in aenigmate; tunc autem
facie ad faciem; et ibidem dicitur: nunc cognosco ex parte; tunc autem cognoscam sicut et cognitus sum. Istorum
autem modorum prior est modus participationis per fidem; quia per ipsam pervenitur ad speciem. Unde Is. VII,
9, secundum aliam litteram: nisi credideritis, non intelligetis; ubi nostra habet: si non credideritis, non
permanebitis. II cor. c. III, 18: nos autem omnes revelata facie gloriam Domini speculantes, in eamdem
imaginem, scilicet quam perdidimus, transformamur a claritate in claritatem; Glossa: a claritate fidei, in
claritatem speciei.
Dicit ergo ut omnes crederent per illum; non ut omnes viderent illum perfecte statim, sed ut primo per fidem
credendo, et postea per speciem in patria perfruendo.
Dicit autem per eum, ut ostendat differentiam eius ad Christum. Christus enim venit, ut omnes crederent in eum;
infra VII, V. 38: qui credit in me, sicut dicit Scriptura, flumina de ventre eius fluent aquae vivae.
Ioannes vero ut omnes crederent, non quidem in eum, sed in Christum per eum.
Sed contra. Non omnes crediderunt per illum.
Si ergo venit ut omnes crederent per illum, frustra venit.
Respondeo dicendum, quod quantum est ex parte Dei mittentis, et ex parte Ioannis venientis, sufficiens modus
adhibitus est omnibus perveniendi ad finem; sed ex parte eorum qui oculos suos statuerunt declinare in terram, et
noluerunt videre ipsum lumen, defectus fuit, quia non omnes crediderunt.
Licet autem Ioannes, de quo tot dicta sunt, et quod missus a Deo, magnus sit, nihilominus tamen eius adventus
non est sufficiens hominibus ad salutem; quia salus hominis in hoc consistit, quod participet ipsam lucem. Unde,
et si Ioannes lux fuisset, suffecisset hominibus ad salutem eius adventus; sed ipse non erat lux; unde dicit non
erat ille lux. Et ideo necessaria erat lux, quae sufficeret hominibus ad salutem.
Vel aliter. Ioannes venit ut testimonium perhiberet de lumine. Consuetum est autem testificantem esse maioris
auctoritatis, quam ille cui perhibet testimonium. Ne ergo credatur Ioannem esse maioris auctoritatis, quam
Christus, dicit evangelista non erat ille lux, sed ut testimonium perhiberet de lumine.
Testatur enim non quia maior, sed quia notior, etiamsi sit minor.
Sed quaeritur de hoc quod dicit non erat ille lux. Contra dicitur Eph. V, 8: eratis aliquando tenebrae, nunc autem
lux in Domino; et Matth. V, 14: vos estis lux mundi. Sunt ergo Ioannes, et apostoli, et omnes boni, lux.
21

