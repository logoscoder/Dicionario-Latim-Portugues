Nisi ergo ipse qui loquebatur et videbatur homo, personaliter esset filius Dei, non dixisset ego sum lux mundi,
sed in me habitat lux mundi.
Effectus autem huius lucis est expellere tenebras; unde dicit qui sequitur me, non ambulat in tenebris. Et quia lux
ista est universalis, ideo universaliter tenebras omnes expellit.
Sunt autem triplices tenebrae, scilicet ignorantiae; Ps. Lxxxi, 5: nescierunt neque intellexerunt: in tenebris
ambulant. Et hae sunt rationis secundum seipsam, inquantum per seipsam obnubilatur. Item culpae; Eph. V, 8:
eratis aliquando tenebrae, nunc autem lux in Domino. Et istae sunt rationis humanae non ex se, sed ex appetitu,
inquantum male dispositus per passiones vel habitum, appetit aliquid ut bonum, quod tamen non est vere bonum.
Item tenebrae damnationis aeternae; matth. c. XXV, 30: inutilem servum eiicite in tenebras exteriores. Sed duae
primae sunt in vita ista; tertiae vero sunt in termino viae. Qui ergo sequitur me, non ambulat in tenebris,
ignorantiae, quia ego sum veritas, nec culpae, quia ego sum via, neque damnationis aeternae, quia ego sum vita.
Et ideo consequenter subdit fructum doctrinae, scilicet sed habebit lumen vitae: nam qui hoc lumen habet, est
extra tenebras damnationis.
Dicit autem qui sequitur, quia sicut quicumque non vult errare in tenebris, oportet ut sequatur eum qui lumen
portat; ita quicumque vult salvari, oportet quod sequatur Christum, qui est lux, credendo et amando; et sic
apostoli secuti sunt eum, Matth. IV, 20.
Quia vero lux corporalis deficere potest per occasum, contingit quia qui sequitur eam, tenebras incurrit. Lux vero
ista, quae nescit occasum, numquam deficit: et ideo qui sequitur eam, habet lumen indeficiens, scilicet vitae.
Lumen enim visibile non dat vitam, sed coadiuvat exterius operationes vitae corporalis; lumen vero istud vitam
dat, quia vivimus inquantum intellectum habemus, qui est quaedam participatio illius lucis. Quando autem lux
illa perfecte irradiabit, tunc habebimus vitam perfectam; Ps. XXXV, 10: apud te est fons vitae, et in lumine tuo
videbimus lumen; quasi dicat: tunc ipsam vitam perfecte habebimus quando ipsum lumen per speciem
videbimus.
Unde dicitur Io. XVII, 3: haec est vita aeterna, ut cognoscant te solum verum Deum, et quem misisti Jesum
Christum.
Sed attendendum, quod hoc quod dicit qui sequitur me, pertinet ad meritum; quod vero dicit habebit lumen vitae,
ad praemium.
Consequenter cum dicit dixerunt ergo ei Pharisaei etc., manifestat haec tria quae de se dicit, et primo primum;
secundo secundum, ibi dicit ergo iterum, eis Jesus; tertio tertium, ibi amen, amen dico vobis, si quis sermonem
meum servaverit, mortem non videbit in aeternum.
Primum autem quod dixit, est ego sum lux mundi, quod Iudaeos turbabat, et ideo primo ponit Iudaeorum
contradictionem; secundo eorum confutationem, manifestando veritatem sui dicti, ibi respondit Jesus, et dixit eis
etc..
Manifestum est autem circa primum, quod illa quae dixit in templo, dixit in conspectu turbarum, hic autem
coram Pharisaeis.
Et ideo dixerunt ei ipsi Pharisaei: tu de teipso testimonium perhibes, testimonium tuum non est verum; quasi
dicant: ex hoc ipso quod tu de teipso testificaris, testimonium tuum non est verum.
In hominibus enim nec acceptum nec congruum est quod homo se laudet; Prov. XXVII, V. 2: laudet te alienus,
et non os tuum: quia non ex hoc commendabilis redditur, sed si a Deo commendatur; II Cor. X, 18: non enim qui
seipsum commendat, ille probatus est, sed quem Deus commendat: quia solus Deus perfecte eum cognoscit.
Deum autem nullus potest sufficienter commendare, nisi ipse seipsum, et ideo oportet quod ipse de seipso
testificetur, et etiam de hominibus; iob XVI, 20: ecce in caelo testis meus. Et ideo Iudaei decipiebantur.
Consequenter cum dicit respondit Jesus, et dixit eis etc., Dominus repellit eorum contradictionem, et primo
auctoritate patris; secundo removet contradictionem exortam de patre, ibi dicebant ergo ei: ubi est pater tuus?
contradictio autem Iudaeorum erat per quamdam consequentiam, et ideo primo ostendit eorum consequentiam
non tenere; secundo probat suum testimonium verum esse, ibi ego non iudico quemquam etc..
Circa primum duo facit.
Primo ostendit consequentiae falsitatem; secundo subdit deceptionis ipsorum causam, ibi vos autem nescitis
unde venio, aut quo vado.
Consequentia autem istorum erat quod ex hoc ipso quod Christus de se testimonium perhibebat, testimonium
eius non erat verum. Sed Dominus dicit contrarium, scilicet quod ex hoc verum est. Unde respondit, et dixit eis:
si ego testimonium perhibeo de meipso, testimonium meum verum est: et hoc ideo, quia ego scio unde veni, et
quo vado; quasi dicat, secundum chrysostomum, quia ex Deo sum, et Deus, et Dei filius. Est autem Deus verax:
Rom. III, 4.
Dicit autem scio unde veni, idest cognosco meum principium, et quo vado, scilicet ad patrem, quem nullus
perfecte scire potest nisi filius Dei; Matth. XI, 27: nec patrem quis novit nisi filius, et cui voluerit filius revelare.
Non autem quicumque scit affectu et intellectu, unde veniat et quo vadat, non potest nisi verum dicere, nam a
Deo venit, et ad Deum vadit; Deus autem veritas est: quanto ergo magis filius Dei, qui perfecte scit unde venit et
quo vadit, verum dicit? consequenter cum dicit vos autem nescitis unde venio aut quo vado, ostendit causam

175

