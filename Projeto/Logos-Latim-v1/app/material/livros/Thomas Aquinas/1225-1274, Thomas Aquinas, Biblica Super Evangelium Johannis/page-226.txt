Nam ante passionem infirmior erat aliis, et infidelior; qui tamen postea fortior factus est, et irreprehensibilis, qui
solus orbem terrarum percurrit. Unde ex hac dubietate dicit ad condiscipulos eamus et nos, et moriamur cum illo,
quasi dicat: iste non timet mortem, penitus vult ire, se et nos volens tradere morti.
Secundo modo exponit Augustinus. Thomas enim et alii discipuli ita Christum amabant ut vel cum eo praesente
vivere, vel cum eo mori vellent, ne post mortem deserti iterum inconsolati remanerent. Unde ex hoc affectu
thomas dicit ad condiscipulos eamus et nos, et moriamur cum eo, quasi dicat: ire vult, periculum mortis ei
imminet: numquid et nos remanebimus ut vivamus? absit. Sed eamus, et moriamur cum illo; Rom. VIII, 17: si
compatimur, et conregnabimus; II Cor. V, V. 14: si unus pro omnibus mortuus est, ergo omnes mortui sunt.
|#4 Lectio 4
Postquam praenuntiavit defuncti suscitationem, hic describit evangelista resuscitationis ordinem, et primo
praemittit quaedam praeambula pertinentia ad alios; secundo proponit quaedam quae pertinent ad affectum
Christi, ibi Jesus autem ut vidit eam plorantem etc.; tertio subdit suscitationis effectum, ibi Jesus ergo rursum
fremens etc..
Praeambula autem ad alios pertinentia primo praemittit quantum ad defuncti conditionem; secundo quantum ad
Iudaeorum erga sorores consolationem, ibi erat autem bethania etc.; tertio quantum ad sororum devotionem, ibi
martha autem, ut audivit etc..
Defuncti autem conditio describitur quantum ad tempus mortis, quia quatriduanus, unde dicit venit itaque Jesus,
et invenit eum quatuor dies habentem, et quantum ad locum, quia in monumento. Ex quo apparet, secundum
litteram, ut dictum est supra, quod primus dies mortis fuit quando nuntiata fuit ei infirmitas.
Per hos autem quatuor dies, secundum Augustinum, signantur quatuor dies quadruplicis mortis. Una dies est
peccati originalis, quod homo trahit de mortis propagine; Rom. V, 12: per unum hominem peccatum intravit in
mundum. Alii tres dies referuntur ad mortem peccati actualis; nam quodlibet peccatum mortale quaedam mors
dicitur; Ps. XXXIII, 22: mors peccatorum pessima. Et dividuntur secundum transgressionem triplicis legis.
Primo quidem legis naturae, quam homines transgrediuntur; et sic est secundus dies mortis, Is. XXIV, 5:
transgressi sunt legem et pactum sempiternum, idest legem naturae.
Secundo legis scriptae, quam etiam homines transgrediuntur; et sic est tertius dies, supra VII, 19: nonne Moyses
dedit vobis legem, et nemo ex vobis facit legem? tertio legis evangelii et gratiae, quam homines transgrediuntur;
et sic est quartus dies, et gravior ceteris. Hebr. X, 28: irritam quis faciens legem Moysi, sine ulla miseratione
duobus vel tribus testibus moritur: quanto magis putatis deteriora mereri supplicia qui filium Dei conculcaverit,
et sanguinem testamenti pollutum duxerit, in quo sanctificatus est, et spiritui gratiae contumeliam fecerit? vel
aliter, primus dies est peccatum cordis; Is. I, 16: auferte malum cogitationum vestrarum etc.. Secundus dies est
peccatum oris; Eph. IV, 29: omnis sermo malus de ore vestro non procedat. Tertius dies est peccatum operis; de
quo Is. I, 16: quiescite agere perverse. Quartus dies est peccatum perversae consuetudinis; de quo Ier. XIII, 23:
sic et vos poteritis bene facere, cum didiceritis male. Qualitercumque tamen exponatur, Dominus quandoque
sanat mortuos quatuor dies habentes, idest legem evangelii transgredientes, et in consuetudine peccati detentos.
Visitantium autem conditio describitur, et quantum ad visitandi opportunitatem, et quantum ad eorum
quantitatem.
Quantum ad opportunitatem quidem, quia locus defuncti erat prope ierosolymam; unde dicit erat autem bethania
iuxta ierosolymam quasi stadiis quindecim, quod erat fere milliaria duo: nam milliare habet octo stadia: et sic
facilis multis Iudaeorum a ierosolymis patebat illuc accessus.
Mystice autem per bethaniam quae interpretatur domus obedientiae, et ierusalem visio pacis, datur intelligi, quod
qui sunt in statu obedientiae, sunt propinqui ad pacem vitae aeternae; supra X, 27: oves meae vocem meam
audiunt, et ego vitam aeternam do eis. Et dicit quindecim stadiis, quia qui vult de bethania, idest de statu
obedientiae, ire in ierusalem caelestem, oportet quod transeat stadia quindecim. Primo quidem septem, quae
pertinent ad observantiam veteris legis: nam septenarius numerus pertinet ad legem veterem, quae diem
septimum sanctificat; Deinde vero octo, idest impletionem novi testamenti, ad quem pertinet numerus octonarius
propter octavam resurrectionis.
Quantum vero ad quantitatem describitur, quia multi; unde dicit multi autem ex Iudaeis venerant ad mariam et
martham, ut consolarentur eas: quod quidem pietatis erat; Rom. XII, 15: gaudere cum gaudentibus oportet. Eccli.
VII, 38: non desis plorantibus in consolationem.
Sorores autem describit evangelista primo quantum quidem ad martham; secundo vero quantum ad mariam, ibi
haec cum dixisset, abiit, et vocavit mariam.
Martham autem describit quantum ad tria.
Primo quantum ad eius occursum quo Christo obviavit; secundo quantum ad devotionis affectum quem Christo
exhibuit et tertio quantum ad instructionis profectum ad quem Christus eam erexit.
Occursus autem marthae describitur festinus, quia martha, ut audivit quia Jesus venit, occurrit illi, absque morae
dilatione.
Venit autem praesentis temporis est: forte enim Christo prope castrum existente, aliquis praecessit, et nuntiavit
marthae adventum Christi, quo audito, statim cucurrit.
226

