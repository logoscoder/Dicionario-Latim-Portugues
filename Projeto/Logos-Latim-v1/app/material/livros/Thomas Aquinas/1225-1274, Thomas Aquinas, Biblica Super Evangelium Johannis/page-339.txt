Modus autem petendi designatur cum dicit volo: quod potest designare auctoritatem, vel meritum. Auctoritatem
quidem si intelligamus de voluntate eius inquantum est Deus, quae est eadem cum voluntate patris: nam sua
voluntate homines iustificat et salvat; Rom. IX, 18: cuius vult miseretur.
Meritum autem designat, si intelligamus de voluntate eius inquantum est homo, quae est meritoria salutis
nostrae. Si enim voluntates iustorum, qui sunt membra Christi habent meritum impetrandi: supra XV, 7:
quodcumque volueritis petetis, et fiet vobis: multo magis hoc habet voluntas Christi hominis, qui est caput
sanctorum omnium.
Quid autem petat, subdit dicens ut ubi ego sum, et illi sint mecum, et primo petit coniunctionem membrorum ad
caput; secundo demonstrationem claritatis suae ad membra, ibi ut videant claritatem meam.
Dicit ergo hic: volo, scilicet, ut ubi ego sum, et illi sint mecum: quod potest dupliciter intelligi. Uno modo ut
referatur ad Christum hominem. Nam Christus, secundum quod homo, statim futurus et ascensurus in caelum
erat; infra XX, 17: ascendo ad patrem meum et patrem vestrum. Et sic est sensus: volo, ut in caelo, ubi ego mox
futurus sum, et illi, scilicet fideles, sint mecum, etiam loco; Matth. XXIV, 28: ubi fuerit corpus, illic
congregabuntur et aquilae, idest sancti. Hoc enim promiserat Matth. V, 12 et Lc. VI, 23: gaudete et exultate,
quoniam merces vestra copiosa est in caelis.
Sed dubitatur: quia cum nondum esset in caelo, debuisset dicere ubi ego ero non ubi ego sum etc..
Item, quia supra III, 13, dixit: nemo ascendit in caelum nisi qui de caelo descendit.
Responsio. Dicendum ad primum, quod Christus qui loquebatur, et Deus erat et homo, et ideo, licet secundum
eius humanitatem non esset in caelo, erat tamen ibi secundum divinitatem, ut sic, in terra existens, esset in caelo;
et ideo dicit ubi ego sum.
Ad secundum dicendum, quod id quod dicit supra (loc. Cit.) quod nemo descendit de caelo nisi filius hominis
qui est in caelo, intelligitur quod est in caelo secundum divinitatem, et descendit humanam naturam assumendo,
et ascendit secundum humanam naturam iam glorificatam. Et sic, dum nos cum illo, unum sumus iam facti.
Unde solus venit, in se scilicet, descendendo de caelo, illuc etiam solus rediit in nobis ascendendo in caelum:
secundum Gregorium XXVIII Moralium.
Dicit autem sum, praesenti utens pro futuro: vel quia statim illic futurus erat, vel ut referatur ad Christum Deum.
Sed secundum hoc, cum Deus ubique sit, Ier. XXIII, 24: caelum et terram ego impleo: videtur sequi quod etiam
sancti erunt ubique.
Ad quod dicendum, quod Deus hoc modo se habet ad nos ut lux ad homines. Lux autem ubique diffunditur sole
existente super terram. Et licet lux sit cum hominibus, non tamen omnes sunt in luce solis, sed tantum eam
videntes. Sic ergo cum Deus sit ubique, est cum omnibus qui sunt ubicumque; sed tamen non omnes sunt cum
Deo, nisi qui ei coniunguntur per fidem et dilectionem, et tandem coniungentur per perfectam fruitionem; Ps.
Lxxii, 22: et ego semper tecum; I Thess. IV, 16: sic semper cum Domino erimus.
Et sic est sensus ut ubi ego sum, scilicet in divinitate tua, quam habeo per naturam, et illi sint mecum, per
participationem gratiae; supra I, 12: dedit eis potestatem filios Dei fieri; I Io. IV, 16: qui manet in caritate in Deo
manet et Deus in eo.
Demonstrationem autem suae claritatis ad membra subdit dicens ut videant claritatem, et primo ponit petitionem;
secundo ostendit claritatis originem, ibi quam dedisti mihi; tertio assignat claritatis rationem, ibi quia dilexisti
me etc..
Dicit ergo: volo ut non solum mecum sint, sed ut videant, scilicet visione beatificante, I Io. III, 2: cum apparuerit,
similes ei erimus, et videbimus eum sicuti est, claritatem meam: quod potest intelligi de claritate eius secundum
humanitatem, qua illustratus est in resurrectione; Phil. III, V. 21: reformabit corpus humilitatis nostrae
configuratum corpori claritatis suae. Vel de claritate eius secundum divinitatem: est enim splendor gloriae, et
figura paternae substantiae Hebr. I, 3 et Sap. VII, 26: candor est lucis aeternae. Et utramque claritatem sancti
existentes in gloria videbunt. Nam de prima dicitur Is. XXXIII, 17: regem in decore suo videbunt. Sed hanc
impii videbunt in iudicio tantum; Lc. XXI, 27: tunc videbunt filium hominis venientem cum potestate et
maiestate.
Sed marcus dicit: venientem in gloria, idest in claritate. Sed visio huius claritatis subtrahetur eis post iudicium;
Is. XXVI, 10, secundum aliam litteram: tollatur impius ne videat gloriam Dei. Sed secundum claritatem videbunt
sancti perpetuo; Ps. XXXV, 10: in lumine tuo, scilicet gratiae, videbimus lumen, scilicet gloriae, quam
numquam videbunt mali; iob XXXVI, 32: in manibus, idest in superbis, abscondit lucem...
Annuntiat de ea amico suo, quod possessio eius sit.
Huius autem claritatis origo est a patre: unde dicit quam dedisti mihi. Gloriam scilicet corporis dedit ei in
resurrectione, sed quia hoc factum erat in divina ordinatione, licet esset futurum in re, ideo dicit dedisti; Ps. VIII,
7: gloria et honore coronasti eum. Sed claritatem divinam dedit ei ab aeterno, quia filius est a patre ab aeterno,
sicut splendor a luce.
Rationem autem claritatis datae ostendit dicens quia dilexisti me ante mundi constitutionem. Quod quidem si
referatur ad Christum hominem, sic ly quia denotat causam.
Sicut enim dilectio et aeterna praedestinatio est causa quod nos habeamus claritatem gratiae in praesenti, et
gloriae in futuro, Eph. I, 4: elegit nos in ipso ante mundi constitutionem: sic etiam est causa claritatis Christi
339

