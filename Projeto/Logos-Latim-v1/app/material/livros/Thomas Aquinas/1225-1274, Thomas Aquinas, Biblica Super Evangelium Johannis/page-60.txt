Ubi, secundum chrysostomum, hoc considerandum est in miraculis Christi, quod omnia perfectissima fuerunt;
unde et socrui Petri perfectissimam sanitatem restituit, ut statim surgens ministraret, ut dicitur Mc. I, 30 et mt. c.
IX, 6. Paralyticum etiam ita perfecte sanitati restituit quod statim surgens, et sublato lecto iret in domum suam,
ut dicitur infra V, 9.
Hoc etiam in isto miraculo apparet: quia non qualecumque vinum de aqua fecit, sed optimum quod poterat esse.
Et ideo dicit architriclinus omnis homo primum bonum vinum ponit, et cum inebriati fuerint, tunc id quod
deterius est, quia minus bibunt, et quia vinum bonum in quantitate sumptum, cum quantitate cibi magis gravat;
quasi dicat: unde est tale vinum, quod tu servasti usque adhuc? contra consuetudinem scilicet faciens.
Competit autem mysterio. Nam aliquis dicitur mystice primo bonum vinum ponere, qui alios decipere intendens,
errorem quem intendit non proponit primo, sed quae alliciant auditores, ut postquam inebriati et allecti fuerint ad
consensum suae intentionis, perfidiam manifestet; et de isto vino dicitur Prov. XXIII, 31: ingreditur blande, et in
novissimo mordebit sicut coluber. Dicitur autem aliquis primo bonum vinum ponere, qui a principio suae
conversionis sancte et spiritualiter vivere incipiens, tandem in vitam carnalem degenerat; Gal. III, 3: sic stulti
facti estis, ut cum spiritu coeperitis, nunc carne consummemini? Christus vero non primo vinum bonum ponit:
quia a principio amara et dura proponit; Mt. VII, 14: arcta est via quae ducit ad vitam. Sed quanto plus homo in
eius fide et doctrina procedit, tanto plus dulcoratur, et maiorem suavitatem sentit; Prov. IV, 11: ducam te per
semitam aequitatis, quam cum ingressus fueris non arctabuntur gressus tui.
Item in mundo isto amaritudines et tribulationes patiuntur omnes qui pie volunt vivere in Christo; infra XVI, 20:
amen, amen dico vobis, quia plorabitis et flebitis vos etc.. Sed in futuro delectationes et gaudia suscipient; unde
et sequitur: tristitia vestra vertetur in gaudium. Rom. VIII, 18: existimo quod non sunt condignae passiones huius
temporis ad futuram gloriam quae revelabitur in nobis.
Consequenter cum dicit hoc fecit initium signorum Jesus, ponitur miraculi contestatio per discipulos facta. Ex
quo habetur quod falsa est historia de infantia salvatoris, in qua recitantur multa miracula facta a Christo adhuc
puero existente; si enim hoc verum esset, non utique evangelista diceret hoc fecit initium signorum Jesus. Et
ratio quare non in pueritia miracula fecit, assignata est supra, ne ea scilicet homines phantastica reputarent: ergo
hac de causa hoc miraculum, scilicet de aqua vinum, fecit in cana Galilaeae Jesus, quod est initium signorum,
quae fecit Jesus postea. Et manifestavit gloriam suam, idest potentiam qua gloriosus est; ps. c. XXIII, 10:
Dominus virtutum ipse est rex gloriae.
Et crediderunt in eum discipuli eius.
Sed quomodo crediderunt? iam enim discipuli erant, et ante crediderant.
Sed dicendum est, quod aliquid dicitur esse aliquando non secundum quod nunc est, sed secundum quod futurum
est; sicut dicitur quod Paulus apostolus natus est tharso ciliciae: non quod ibi sit natus apostolus, sed quod
futurus apostolus, ibi natus fuit; ita dicitur hic et crediderunt in eum discipuli eius, scilicet qui erant discipuli
eius.
Vel dicendum, quod ante crediderunt ei sicut bono viro, iusta et recta praedicanti; sed modo crediderunt in eum
tamquam in Deum etc..
|#2 Lectio 2
Supra evangelista posuit signum quod fecit Christus pertinens ad virtutem immutativam naturae, ad discipulorum
confirmationem; hic consequenter agit de signo resurrectionis ad eamdem virtutem pertinente, quod proposuit
Christus ad turbarum conversionem.
Circa hoc ergo miraculum duo facit evangelista.
Primo ponit miraculi proponendi occasionem; secundo ipsius miraculi praenuntiationem, ibi responderunt ergo
Iudaei etc..
Circa primum duo facit.
Primo describit locum; secundo narrat factum, quod fuit occasio miraculi proponendi, ibi et invenit in templo
vendentes oves et boves.
Locus autem in quo hoc fuit, est ierosolyma: et ideo evangelista gradatim ostendit quo ordine ierusalem
Dominus venerit.
Primo ergo ostendit quomodo in capharnaum descendit; secundo vero quomodo ierosolymam ascendit, ibi et
prope erat Pascha.
Circa primum tria facit.
Primo assignat locum quo descendit; secundo, describit societatem quam habuit; tertio innuit moram quam
protraxit.
Locus quidem quo descendit est capharnaum; et ideo dicit post hoc, scilicet miraculum de vino, descendit
capharnaum.
Videtur, quantum ad historiam pertinet, huic dicto contrariari quod dicitur Matth. IV, V. 12 s., scilicet quod
Dominus descenderit capharnaum post incarcerationem Ioannis.
Hoc autem quod hic refert evangelista, totum factum est ante incarcerationem Ioannis.

60

