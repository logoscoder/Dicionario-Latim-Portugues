Secundo vero attenditur dissimilitudo: quia in messe corporali ad miseriam reputatur quod unus seminet et alius
metat, unde qui seminat tristatur de hoc quod alius metit; sed in semine spirituali aliter est, quia qui seminat
simul gaudet, et qui metit.
Et quidem, secundum chrysostomum et Augustinum, seminantes semen spirituale sunt patres veteris testamenti
et prophetae: nam, ut dicitur Lc. VIII, 11, semen est verbum Dei quod Moyses et prophetae seminaverunt in
Iudaea; sed apostoli messuerunt, quia ipsi quod intendebant, scilicet homines adducere ad Christum, efficere non
potuerunt, quod tamen apostoli fecerunt. Et ideo utrique simul gaudent, scilicet apostoli et prophetae, in una
mansione gloriae, de conversione fidelium; Is. LI, 3: gaudium et laetitia invenietur in ea, gratiarum actio et vox
laudis.
Et per hoc confutatur haeresis Manichaeorum damnantium patres veteris testamenti; cum tamen, ut hic Dominus
dicit, simul gaudebunt cum apostolis.
Secundum Origenem vero, seminantes in qualibet facultate dicuntur illi qui quaelibet illius facultatis principia
tradunt; metentes vero qui ex illis procedunt ulterius: et hoc multo magis in ista, quae est omnium scientiarum
scientia. Prophetae seminantes sunt, quia multa de divinis tradiderunt; messores vero sunt apostoli, qui ea quae
non manifestaverunt prophetae hominibus, praedicando et docendo revelaverunt. Eph. III, 5: quod aliis
generationibus non est agnitum... Sicut nunc revelatum est sanctis apostolis eius.
Consequenter cum dicit in hoc enim est verbum verum etc., inducitur proverbium; quasi dicat, quod in hoc, idest
in isto facto, verum est verbum, idest impletur vulgare proverbium, quod erat apud Iudaeos, scilicet unus seminat
et alius metit. Quod proverbium derivari videtur ex eo quod dicitur Lev. XXVI, 16: seretis frustra segetem, quae
ab hostibus devorabitur. Ex quo consueverunt Iudaei, quando aliquis in re aliqua laborabat, et alius inde
gaudebat, huiusmodi proverbium proferre. Hoc est ergo quod Dominus dicit: in hoc quod prophetae
seminaverunt et laboraverunt, et vos metitis et gaudetis, impletur proverbium.
Vel aliter. In hoc verbum verum est, scilicet quod ego dico, quod alius est qui seminat, et alius qui metit; quia
vos metetis fructus ex laboribus prophetarum. Sed prophetae quidem et apostoli alii sunt, non in fide: quia et illi
et isti fidem habuerunt, rom. c. III, 21: nunc autem sine lege iustitia Dei manifestata est, testificata a lege et
prophetis, sunt tamen alii in conversatione: quia prophetae vivebant sub caeremoniis legalibus, a quibus
Christiani et apostoli liberi sunt. Gal. c. IV, 3: et cum essemus parvuli, sub elementis huius mundi eramus
servientes. At ubi venit plenitudo temporis, misit Deus filium suum factum ex muliere, factum sub lege, ut eos
qui sub lege erant redimeret, ut adoptionem filiorum reciperemus.
Et licet disparis temporis labores habuerint apostoli et prophetae, tamen gaudio pariter perfruentur, et mercedem
accipient in vitam aeternam: ut simul gaudeat qui seminat et qui metit. Et hoc praefiguratum fuit in
transfiguratione Christi, ubi omnes gloriam suam habuerunt, et patres veteris testamenti, scilicet Moyses et elias,
et patres novi testamenti, scilicet Petrus, Ioannes et Iacobus: dans per hoc intelligere, quod in illa futura gloria
simul gaudent novi et veteris testamenti iusti.
Consequenter cum dicit ego misi vos metere quod non laborastis, adaptat proverbium ad propositum, et primo
dicit apostolos esse messores; secundo ostendit esse laboratores, ibi alii laboraverunt, et vos in labores eorum
introistis.
Quantum ad primum dicit: dico quod alius est qui metit, quia vos estis messores, alius est qui seminat, quia ego
misi vos metere quod non laborastis. Non autem dicit mittam sed misi, quia bis misit eos: semel ante passionem
suam ad Iudaeos, cum dixit eis: in viam gentium ne abieritis... Sed ite potius ad oves quae perierunt domus
Israel, ut dicitur Matth. X, 5.
Et quantum ad hanc missionem, missi fuerunt metere quod non laboraverunt, scilicet ipsos Iudaeos convertere, in
quibus prophetae laboraverunt.
Misit autem eos post resurrectionem ad gentes, dicens eis, Mc. Ult., 15: euntes in mundum universum, praedicate
evangelium omni creaturae. In hac missione missi sunt de novo seminare; unde apostolus, Rom. XV, V. 20 et
21: sic autem praedicavi evangelium, ubi non nominatus est Christus, ne super alienum fundamentum
aedificarem; sed sicut scriptum est: quibus non est annuntiatum de eo, videbunt, et qui non audierunt, intelligent.
Et ideo dicit misi, habens respectum ad primam missionem.
Sic ergo apostoli sunt messores, sed alii, scilicet prophetae, sunt seminatores.
Unde dicit alii laboraverunt, seminando primordia doctrinae Christi, et vos in labores eorum introitis, ad
colligendum fructus. Sap. III, 15: bonorum laborum gloriosus est fructus. Laboraverunt, inquam, prophetae, ut
adducerent homines ad Christum.
Infra V, 46: si crederetis Moysi, crederetis forsitan et mihi: de me enim ille scripsit.
Si autem illius litteris non creditis, quomodo verbis meis credetis? sed non ipsi fructum messuerunt. Unde
secundum hoc dicebat is. c. XLIX, 4: in vacuum laboravi, et sine causa: vane fortitudinem meam consumpsi.
|#5 Lectio 5
Supra Dominus praenuntiavit apostolis fructum qui Samaritanis provenerat ex praedicatione mulieris; hic autem
evangelista agit de isto fructu, et primo ponitur fructus proveniens ex praedicatione mulieris; secundo insinuatur
augmentatio ipsius fructus facta per Christum, ibi et multo plures crediderunt in eum propter sermonem eius.
101

