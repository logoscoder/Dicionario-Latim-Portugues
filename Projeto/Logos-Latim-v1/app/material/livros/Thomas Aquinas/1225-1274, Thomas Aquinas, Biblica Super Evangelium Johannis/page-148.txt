Consequenter loquitur de corpore, cum dicit et panis quem ego dabo, caro mea est. Dixerat enim, quod erat panis
vivus, et ne intelligatur quod hoc ei esset inquantum est verbum, vel secundum animam tantum; ideo ostendit
quod etiam caro sua vivificativa est: est enim organum divinitatis suae; unde, cum instrumentum agat virtute
agentis, sicut divinitas Christi vivificativa est, ita ut Damascenus dicit et caro virtute verbi adiuncti vivificat:
unde Christus tactu suo sanabat infirmos. Sic ergo quod dixit supra, ego sum panis vivus, pertinet ad virtutem
verbi; hic vero quod subdit pertinet ad communionem sui corporis, scilicet ad eucharistiae sacramentum.
Ubi possumus quatuor considerare circa ipsum sacramentum: scilicet speciem, instituentis auctoritatem,
sacramenti veritatem, et eius utilitatem.
Species quidem sacramenti: hic est panis; Prov. IX, 5: venite, et comedite panem meum.
Cuius ratio est, quia hoc est sacramentum corporis Christi; corpus autem Christi est ecclesia, quae consurgit in
unitatem corporis ex multis fidelibus: unde istud est sacramentum unitatis ecclesiae; Rom. XII, 5: omnes unum
corpus sumus. Quia ergo panis ex diversis granis conficitur, ideo est conveniens species sacramenti huius; ideo
dicit et panis quem ego dabo, caro mea est.
Auctor huius sacramenti Christus est: nam licet sacerdos consecret, tamen ipse Christus dat virtutem sacramento,
quia etiam ipse sacerdos consecrat in persona Christi. Unde in aliis sacramentis utitur sacerdos verbis suis, seu
ecclesiae, sed in isto utitur verbis Christi: quia sicut Christus corpus suum propria voluntate dedit in mortem, ita
sua virtute dat se in cibum; Matth. XXVI, 26: accipiens panem, benedixit, ac fregit deditque discipulis suis, et
ait: accipite et comedite: hoc est corpus meum. Et ideo dicit quem ego dabo: et dicit dabo, quia nondum
institutum erat hoc sacramentum.
Veritas autem huius sacramenti insinuatur cum dicit caro mea est. Non dicit autem carnem meam significat sed
caro mea est; quia secundum rei veritatem hoc quod sumitur, vere est corpus Christi; iob c. XXXI, 31: si non
dixerunt viri tabernaculi mei: quis det de carnibus eius ut saturemur? sed cum in isto sacramento contineatur
totus Christus, quare dixit tantum caro mea est? ad quod respondendo, sciendum est, quod in illo mystico
sacramento totus Christus continetur secundum veritatem, sed corpus est ibi ex VI conversionis, divinitas vero et
anima per naturalem concomitantiam. Dato enim per impossibile, quod divinitas separaretur a corpore Christi,
iam non esset in sacramento divinitas. Similiter etiam si in triduo mortis suae aliquis consecrasset, non fuisset ibi
anima Christi, sed tale corpus quale erat in cruce, seu in sepulcro. Ideo autem potius dicit caro, quia cum hoc
sacramentum sit Dominicae passionis rememorativum, secundum illud I Cor. XI, 26: quotiescumque
manducabitis panem hunc, et calicem bibetis, mortem Domini annuntiabitis, passio autem Christi fuit ex
infirmitate, secundum illud II Cor. Ult., V. 4: mortuus est ex infirmitate etc.: ut ergo insinuetur infirmitas ex qua
mortuus est, potius dicit caro mea est: nam hoc nomen infirmitatem significat.
Utilitas autem huius sacramenti magna est, et universalis.
Magna quidem, quia efficit in nobis nunc vitam spiritualem, tandem aeternam, ut dictum est. Nam, ut ex
supradictis apparet, cum hoc sacramentum sit Dominicae passionis, continet in se Christum passum: unde
quidquid est effectus Dominicae passionis, totum etiam est effectus huius sacramenti. Nihil enim aliud est hoc
sacramentum quam applicatio Dominicae passionis ad nos. Non enim decebat Christum secundum praesentiam
suam semper esse nobiscum; et ideo voluit hoc supplere per hoc sacramentum. Unde manifestum est quod
destructio mortis, quam Christus moriendo destruxit, et reparatio vitae, quam resurgendo effecit, est effectus
huius sacramenti.
Universalis autem, quia vita quam confert, non solum est vita unius hominis, sed quantum in se est, totius mundi:
ad quam sufficiens est mors Christi; I Io. II, 2: ipse est propitiatio pro peccatis nostris, et non pro nostris tantum,
sed etiam totius mundi.
Notandum autem est, quod aliter est in isto sacramento, et aliter in aliis: nam alia sacramenta habent singulares
effectus, sicut in baptismo solus baptizatus suscipit gratiam; sed in immolatione huius sacramenti est universalis
effectus, quia non solum sacerdos effectum consequitur, sed etiam illi pro quibus orat, et ecclesia tota, tam
vivorum, quam mortuorum. Cuius ratio est, quia continetur in ipso ipsa causa universalis omnium
sacramentorum, scilicet Christus. Nec tamen si laicus sumat hoc sacramentum, prodest aliis quantum est ex
opere operato, inquantum consideratur ut perceptio, quamvis ex intentione operantis et percipientis, possit
communicari omnibus ad quos dirigit suam intentionem.
Ex quo patet quod laici sumentes eucharistiam pro his qui sunt in Purgatorio, errant.
|#7 Lectio 7
Supra repressit Dominus murmur Iudaeorum, quod ortum habuit de origine cibi spiritualis; hic reprimit eorum
litigium, quod erat inter eos de sumptione huius cibi, et primo ponit eorum litigium; secundo Dominus
comprimit illud, ibi dixit ergo eis Jesus etc.; tertio evangelista designat locum, ibi haec dixit in synagoga, docens
in capharnaum.
Circa primum sciendum est, quod evangelista Iudaeorum litigium inducit per modum conclusionis, cum dicit
litigabant ergo Iudaei etc.. Et quidem satis congrue: nam, secundum Augustinum, Dominus locutus fuerat eis de
cibo unitatis, quo qui reficiuntur, efficiuntur unanimes, secundum illud Ps. Lxvii, V. 4: iusti epulentur, et
exultent in conspectu Dei, et laetentur in laetitia, et sequitur, secundum aliam litteram: qui habitare facit
148

