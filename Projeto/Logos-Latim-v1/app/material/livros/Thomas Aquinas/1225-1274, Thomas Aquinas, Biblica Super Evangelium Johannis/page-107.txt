Dicit ergo iam autem eo descendente, a cana Galilaeae in domum suam, servi occurrerunt ei: ex quo patet quod
regulus iste dives erat, habens multos servos; et annuntiaverunt, dicentes, quia filius tuus vivit: et hoc ideo quia
credebant Christum personaliter accedere, cuius praesentia iam curato filio superflua videbatur.
Mystice autem servi reguli, scilicet rationis, sunt opera hominis, quia homo est Dominus suorum actuum, et
affectus sensitivae partis, quia obediunt rationi imperanti et dirigenti. Isti autem servi annuntiant quidem quod
filius reguli, scilicet rationis, vivit, quando relucent in homine bona opera, et vires inferiores magis obediunt
rationi, secundum illud Eccli. XIX, 27: amictus corporis, et risus dentium, et ingressus hominis annuntiant de
illo.
Sed quia regulus neque integre neque sane adhuc credebat, adhuc volebat scire utrum casu an praecepto Christi
filius curatus esset: et ideo tempus curationis inquirit.
Et hoc est quod dicitur interrogabat ergo horam ab eis, scilicet servis, in qua melius habuerat, scilicet filius suus;
et invenit quod illa hora curatus fuit statim quando Dominus dixit ei vade, filius tuus vivit.
Nec mirum, quia ipse Christus est verbum, quo factum est caelum et terra, secundum Ps. Cxlviii, 5: ipse dixit, et
facta sunt; ipse mandavit, et creata sunt; Eccli. X, 5: facile est in conspectu Domini etc..
Et ideo dixerunt ei, scilicet servi, quod heri hora septima reliquit eum febris.
Mystice autem per horam septimam, in qua puer a febre dimittitur, significantur septem dona spiritus sancti, per
quem fit remissio peccatorum, secundum illud Io. XX, c. 22: accipite spiritum sanctum; quorum remiseritis
peccata, remittuntur eis. Per quem etiam vita spiritualis causatur in anima; infra VI, 64: spiritus est qui vivificat.
Etiam per horam septimam signatur tempus quieti conveniens, nam Dominus septimo die requievit ab omni
opere quod patrarat: in quo significatur quod vita spiritualis hominis in quiete spirituali consistit, secundum illud
is. c. XXX, 15: si quieveritis, salvi eritis. De malis dicit Is. LVII, 20: cor impii quasi mare fervens, quod
quiescere non potest.
Consequenter cum dicit cognovit ergo pater etc., ponitur effectus miraculi: et primo ponitur miraculi fructus;
secundo ipsum miraculum altero miraculo continuatur, ibi hoc iterum secundum signum fecit Jesus.
Dixit ergo cognovit ergo pater, comparans horam nuntiantium servorum, horae Christi praenuntiantis quia illa
hora erat in qua dixit ei Jesus: vade: filius tuus vivit.
Ex hoc conversus est ad Christum, cognoscens miraculum eius virtute factum: credidit ipse, et domus eius tota,
scilicet servi et ministri, quia secundum conditionem Dominorum, sive bonam sive malam, servi disponuntur,
secundum illud Eccli. X, 2: secundum iudicem populi, sic et ministri eius; Gen. XVIII, V. 19: scio enim quod
praecepturus sit filiis suis.
Patet autem ex hoc quod fides istius semper profecit: nam a principio quando interpellavit pro filio infirmo,
debilis erat; postea plus firmitatis habere coepit, quando vocavit eum Dominum; Deinde quando credidit homo
sermoni, et ibat, magis perfecta erat; tamen non integre, quia adhuc dubitavit. Hic, cognita manifeste Dei virtute
in Christo, perficitur in eius fide, quia, ut dicitur Prov. IV, V. 18: iustorum semita quasi lux splendens procedit,
et crescit usque ad perfectum diem.
Continuatur autem miraculum istud praecedenti miraculo, cum dicitur hoc iterum secundum signum fecit Jesus:
quod potest dupliciter intelligi. Uno modo quod in isto eodem adventu de Iudaea in Galilaeam fecerit Dominus
duo miracula, quorum primo non scripto, istud ponitur secundum. Alio modo quod Jesus duo signa fecit in
Galilaea diversis temporibus. Unum scilicet de vino, et istud secundum quod fecit circa filium reguli, veniens
iterum a Iudaea in Galilaeam.
Ostenditur autem per hoc quod Galilaei peiores erant Samaritanis, qui nullum signum a Domino expectantes,
verbo tantum eius crediderunt multi ex eis; sed ad istud miraculum non credidit Christo nisi regulus et domus
eius tota: nam Iudaei propter eorum duritiam paulatim convertebantur ad fidem, secundum illud Mich. VII, 1:
factus sum sicut qui colligit in autumno racemos vindemiae; non est botrus ad comedendum; praecoquas ficus
desideravit anima mea.
|+5 Capitulus 5
|#1 Lectio 1
Supra Dominus egit de regeneratione spirituali; hic agit consequenter de beneficiis quae regeneratis spiritualiter
conferuntur a Deo. Sed his qui carnaliter generantur tria conferuntur a parentibus carnalibus: scilicet vita,
nutrimentum et doctrina sive disciplina; et haec tria a Christo etiam regenerati spiritualiter percipiunt. Primo
quidem spiritualem vitam; secundo vero spirituale nutrimentum; tertio spiritualem doctrinam.
Secundum hoc ergo de tribus hic agitur.
Primo de collatione spiritualis vitae; secundo de collatione spiritualis cibi; et hoc infra VI, ibi post haec abiit
Jesus etc.; tertio de spirituali doctrina, infra VII post haec ambulabat Jesus.
Circa primum tria facit.
Primo proponit signum visibile, in quo manifestatur virtus Christi factiva et reparativa vitae, secundum
consuetudinem huius evangelii, in quo semper doctrinae Christi adiungitur aliquod visibile factum, pertinens ad
illud de quo est doctrina, ut sic ex visibilibus invisibilia innotescant.
107

