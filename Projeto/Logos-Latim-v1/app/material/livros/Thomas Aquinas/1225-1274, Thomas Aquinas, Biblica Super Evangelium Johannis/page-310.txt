Circa primum tria facit.
Primo ostendit quid eis possit ad excusationem suffragari; secundo ostendit eos hoc suffragio carere, ibi nunc
autem excusationem non habent de peccato suo; tertio ostendit ex qua radice procedit eorum persecutio, ibi qui
me odit, et patrem meum odit.
Dicit ergo quod haec omnia facient vobis propter nomen meum: et quidem de his excusari possent, si non
venissem, et locutus eis non fuissem; idest, si non ostendissem me personaliter, et eos personaliter non
docuissem, peccatum non haberent.
Sed contra; Rom. III, 23: omnes peccaverunt, et egent gratia Dei.
Sed dicendum, quod non loquitur hic Dominus de quocumque peccato, sed de peccato infidelitatis, quod non
credunt in Christum: quod antonomastice peccatum dicitur, quia isto peccato existente, nullum aliud peccatum
remitti potest, cum nullum peccatum remittatur nisi per fidem Jesu Christi, per quem est iustitia, ut dicitur Rom.
V, 1.
Et ideo idem est quod dicit peccatum non haberent, ac si diceret: non imputaretur eis quod in me non credunt. Et
hoc primo, quia fides est ex auditu: Rom. X, 17.
Unde si non venisset, et locutus eis non fuisset, non potuissent credere. Nulli autem imputatur ad peccatum, si
non facit quod nullo modo facere potest.
Et si dicatur, quod tenebantur, et credere poterant, etiam si Christus non venisset, cum fuerit eis annuntiatum per
prophetas, Rom. I, 2: quod ante promiserat per prophetas suos in Scripturis sanctis de filio suo etc.,
respondendum est, quod nec ipsa verba prophetarum Iudaei per se credere et intelligere poterant nisi eis divino
auxilio ostenderentur; Dan. XII, 9: clausi sunt signatique sermones usque ad tempus. Unde act. c. VIII, 31,
dicebat eunuchus: quomodo intelligere possum nisi aliquis ostenderit mihi? sic ergo si Christus non venisset, hoc
peccatum, scilicet, infidelitatis, non haberent, quamvis alia peccata actualia habuissent propter quae fuissent
puniti. Et similis ratio est de omnibus illis ad quos praedicatio verbi Dei pervenire non potuit. Unde non
imputatur eis ad condemnationem infidelitatis peccatum; sed privati beneficio Dei propter alia eorum peccata
actualia et originalia, damnabuntur.
Sciendum autem quod multis Christi adventus et doctrina cessit in bonum, illis scilicet qui eum receperunt, et
sermonem suum servaverunt; et multis ad malum, illis scilicet qui nec eum audire nec ei credere voluerunt; Is.
VIII, 14: erit vobis in lapidem offensionis et in petram scandali duabus domibus Israel; in laqueum et ruinam
habitantibus ierusalem; Lc. II, 34: positus est hic in ruinam et in resurrectionem multorum.
Sic ergo posuit per quid ab infidelitate excusari possent. Sed hoc excusationis suffragio carent, quia et eis
personaliter se exhibuit Christus, et eos docuit. Unde dicit nunc autem, scilicet ex quo veni, et locutus fui,
excusationem non habent scilicet per ignorantiam, de peccato suo; rom. c. I, 20: ita ut sint inexcusabiles: quia
cum cognovissent Deum, non sicut Deum glorificaverunt.
Quod autem ipsi cognoverint Christum, patet Matth. XII, 7: hic est heres: venite, occidamus eum. Sed
cognoverunt eum esse Christum promissum in lege, non autem esse Deum: quia si hoc cognovissent, numquam
Dominum gloriae crucifixissent.
Non ergo est eis ignorantia ad excusationem: quia non ex ignorantia hoc fecerunt, sed ex alia radice, scilicet ex
odio et certa malitia.
Unde subdit qui me odit, et patrem meum odit, quasi dicat: non ignorantia, sed odium quod habuerunt ad me, est
eis ad peccatum, et hoc, quia redundat in odium patris.
Cum enim filius et pater unum sint in essentia, veritate et bonitate, et omnis cognitio alicuius sit per veritatem
quae in ipso est, quicumque diligit filium, diligit et patrem; et quicumque cognoscit unum, cognoscit et alium; et
qui odit filium odit et patrem.
Sed hic est duplex quaestio.
Prima, utrum aliquis possit Deum odio habere.
Ad quod dicendum, quod Deum, inquantum Deus est, nullus potest odio habere.
Cum Deus sit pura essentia bonitatis, quae cum sit secundum se diligibilis, impossibile est quod secundum se ab
aliquo odiatur.
Unde haec est ratio quare impossibile est quod malus Deum videat. Impossibile est enim Deum videri ab aliquo,
quin diligatur: qui autem Deum diligit, bonus est; unde haec sunt incompossibilia, scilicet quod aliquis Deum
videat et sit malus.
Potest tamen aliquis Deum odio habere secundum aliquid aliud, puta, qui amat voluptatem, odit Deum ut
prohibentem voluptatum fruitiones, et qui quaerit impunitatem, odit Dei iustitiam punientem.
Secunda quaestio est quia nullus potest habere odio quod ignorat: Iudaei autem ignorabant patrem, supra eodem:
nesciunt eum qui me misit: non ergo verum videtur quod dicit et patrem meum odit.
Sed dicendum, secundum Augustinum, quod aliquis potest aliquid diligere vel odire quod numquam vidit, neque
secundum veritatem cognoscit, sed fama de eo bene seu male sermocinante.
Sed hoc potest contingere dupliciter.
Uno modo quod habeatur odio seu diligatur secundum ipsam eius personam, vel secundum id quod de eo
narratur; sicut si audiam aliquem esse furem, odio eum, non quia ipsam eius personam cognoscam vel odiam,
310

