Verum autem, cum dicit vere: nam cum, secundum dionysium, salus sit liberatio a malis et conservatio in bonis,
est duplex salus: quaedam vera, quaedam non vera. Vera quidem salus, cum liberamur a veris malis, et
conservamur in veris bonis. In veteri autem testamento licet missi fuerint aliqui salvatores, non tamen vere
salvabant: quia liberabant a malis temporalibus, quae non sunt vera mala, nec vera bona, quia sunt transitoria.
Sed Christus est vere salvator, qui liberat a veris malis, scilicet peccatis; Matth. I, 21: ipse enim salvum faciet
populum suum a peccatis eorum. Et praeservat in veris bonis, idest spiritualibus.
Universalem vero, quia non particularem, scilicet Iudaeorum tantum, sed mundi. Supra c. III, 17: non enim misit
Deus filium suum ut iudicet mundum, sed ut salvetur mundus per ipsum.
|#6 Lectio 6
Posita conversione gentium per viam doctrinae hic ponitur ipsorum conversio per viam miraculi: unde et
quoddam miraculum a Christo perpetratum evangelista inducit, circa quod primo ponitur locus; secundo
describitur miraculum, ibi et erat quidam regulus etc.; tertio ponitur miraculi effectus, ibi cognovit ergo pater
etc..
Circa primum duo facit.
Primo designat generalem locum miraculi, scilicet patriam; secundo specialem, ibi venit ergo iterum in cana
Galilaeae.
Circa primum duo facit.
Primo designat generalem locum miraculi; secundo insinuat quomodo Christus fuit ibi receptus, ibi cum ergo
venisset in Galilaeam.
Circa primum duo facit.
Primo designat locum generalem; secundo rationem assignat, ibi ipse enim Jesus testimonium perhibuit, etc..
Dicit ergo primo: dico quod mansit Jesus apud Samaritanos per duos dies, et post duos dies exiit inde, id est de
Samaria, et abiit in Galilaeam, ubi nutritus fuerat: per quod significatur quod in fine saeculi, confirmatis gentibus
in fide et veritate, revertetur ad Iudaeos convertendos, secundum illud Rom. XI, 25: donec omnis plenitudo
gentium intraret, et sic omnis Israel salvus fieret.
Et rationem assignat, dicens ipse enim Jesus testimonium perhibuit, quia propheta in sua patria honorem non
habet.
Hic oritur dubitatio: una quidem de sententia litterae; alia vero de eius continuatione.
De sententia quidem litterae dubitatur, quia non videtur verum esse quod hic dicitur, scilicet quod propheta in
patria sua honorem non habet: nam aliqui prophetae honorati leguntur in terra sua.
Sed, secundum chrysostomum, respondetur ad hoc, quia Dominus hic loquitur prout in pluribus accidit. Unde
licet in aliquo singulari habeat instantiam, non tamen propter hoc debet reputari falsum, nam in naturalibus et in
moralibus, regula eorum quae ut in pluribus verificatur, est vera; et si in aliquo particulari aliter sit, non reputatur
falsa.
Istud autem quod Dominus dicit, in pluribus prophetarum verum erat, quia in veteri testamento vix invenitur
aliquis prophetarum, qui a suis contribulibus persecutionem passus non fuerit, secundum illud Actor. VII, 52:
quem prophetarum non sunt persecuti patres vestri? et Matth. XXIII, 37: ierusalem, ierusalem quae occidis
prophetas, et lapidas eos qui ad te missi sunt.
Hoc etiam verbum Domini verificatur non solum in prophetis apud Iudaeos, sed etiam, ut Origenes dicit, in
pluribus apud gentiles, quia a suis civibus sunt habiti contemptui, et ad mortem deducti: nam consueta
conversatio cum hominibus, et nimia familiaritas, reverentiam minuit, et contemptum parit. Et ideo quos
familiares magis habemus, minus revereri consuevimus, et quos familiares habere non possumus, magis
reputamus. Cuius contrarium contingit de Deo: nam quanto aliquis Deo per amorem et contemplationem
familiarior efficitur, tanto eum excellentiorem reputans, magis reveretur, et seipsum minorem reputat: iob XLII,
5: auditu auris audivi te, nunc autem oculus meus videt te: idcirco ipse me reprehendo, et ago poenitentiam in
favilla et cinere. Et huius ratio est, quia in homine, cum sit infirmae et fragilis naturae, quando cum alio diu
conversatur, cognoscit in eo aliqua infirma, et ex hoc diminuitur reverentia eius ad eum. Sed cum Deus sit
immense perfectus, quanto plus homo in cognitione eius proficit, tanto magis perfectionis eius excellentiam
admiratur, et ex hoc eum magis reveretur.
Sed numquid Christus propheta fuit? videtur quod non, quia prophetia importat aenigmaticam cognitionem.
Num. XII, 6: si quis fuerit inter vos propheta Domini, in visione apparebo ei. Christus autem non habuit
aenigmaticam cognitionem.
Quod autem propheta fuerit, patet per illud quod dicitur Deut. XVIII, 15: prophetam suscitabit Dominus de
fratribus tuis et de gente tua sicut me; ipsum audies: quod exponitur de Christo.
Respondeo dicendum, quod propheta duplex habet officium: scilicet visionis, I Reg. IX, 9: qui nunc vocatur
propheta, olim dicebatur videns, item Annuntiationis, et quantum ad hoc Christus propheta fuit, quia veritatem
de Deo annuntiavit; infra XVIII, 37: ad hoc natus sum, et ad hoc veni in mundum, ut testimonium perhibeam
veritati. Sed quantum ad primum, sciendum est, quod Christus fuit simul viator et comprehensor. Viator quidem,

103

