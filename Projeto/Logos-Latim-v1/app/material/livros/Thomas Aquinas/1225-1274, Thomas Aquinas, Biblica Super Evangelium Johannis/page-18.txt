Est tamen notandum quod lux ad viventem dupliciter comparari potest, vel ut obiectum, vel ut participata, ut
patet in visu exteriori. Oculus enim lucem exteriorem cognoscit tamquam obiectum, sed oportet ad hoc quod
eam videat, quod participet aliquam lucem interiorem, per quam aptetur et disponatur oculus ad lucem
exteriorem videndam.
Sic ergo, quod hic dicit et vita erat lux hominum, dupliciter potest intelligi. Ut dicatur lux hominum per modum
obiecti quasi a solis hominibus conspicabilis; quia ipsam sola rationalis creatura conspicere potest, cum ipsa sola
divinae visionis sit capax (iob XXXV, V. 11: docet nos super iumenta terrae, et super volucres caeli erudit nos);
quia licet alia animalia cognoscant aliqua quae vera sunt, solus tamen homo ipsam rationem veritatis cognoscit.
Potest etiam dici lux hominum participata. Numquam enim ipsum verbum et ipsam lucem conspicere possemus
nisi per participationem eius, quae in ipso homine est, quae est superior pars animae nostrae, scilicet lux
intellectiva, de qua dicitur in ps.
IV, 7: signatum est super nos lumen vultus tui, idest filii tui, qui est facies tua, qua manifestaris.
Introduxit supra evangelista lucem quamdam; nunc vero agit de ipsius irradiatione cum dicit lux in tenebris lucet.
Quod quidem dupliciter exponi potest, secundum duplicem acceptionem tenebrarum.
Primo vero accipiamus tenebras naturalem defectum, ac creatae mentis. Nam, ita se habet mens ad lucem istam,
de qua hic loquitur evangelista, sicut se habet aer ad lucem solis: quia, licet aer capax sit lucis solis, tamen, in se
consideratus, tenebra est. Et secundum hoc sensus est: lux, idest vita illa, quae est lux hominum, in tenebris
lucet, scilicet in animabus et mentibus creatis, irradiando semper omnes. Iob III, 23: viro cui abscondita est lux.
Sed tenebrae eam non comprehenderunt, idest includere non potuerunt. Illud enim dicitur comprehendi, cuius
fines concluduntur et conspiciuntur. Quia, sicut dicit Augustinus, attingere Deum mente, magna beatitudo est:
comprehendere vero, impossibile est. Tenebrae ergo eam non comprehenderunt. Iob XXXVI, 26: ecce Deus
magnus vincens scientiam nostram; Ier. XXXII, 19: magnus consilio et incomprehensibilis cogitatu.
Et haec expositio habetur in illa homilia quae incipit vox spiritualis aquilae.
Alio modo potest exponi accipiendo tenebras, secundum Augustinum, pro naturali insipientia hominum, quae
tenebra dicitur.
Eccle. II, 13: vidi quia tantum praecederet sapientia stultitiam, quantum differt lux a tenebris.
Ex eo ergo aliquis insipiens est quod privatur lumine sapientiae divinae. Sicut ergo mentes sapientum
participatione istius divinae lucis et sapientiae lucidae sunt, ita eius privatione tenebrae sunt. Quod ergo quidam
tenebrosi sint, non est ex defectu istius lucis; quia, inquantum est de se, in tenebris lucet et omnes irradiat; sed
ideo insipientes privati sunt ea luce, quia tenebrae eam non comprehenderunt, idest non apprehenderunt, ad
ipsius participationem eorum insipientia pertingere non valentes, ut post elati non durantes.
Iob XXXVI, 32: immanibus, idest superbis, abscondit lucem, idest lumen sapientiae, et annuntiat de ea amico
suo, quod possessio eius sit, et ad eam possit ascendere; baruch III, 23: viam autem sapientiae nescierunt, neque
commemorati sunt semitas eius.
Licet autem aliquae mentes sint tenebrosae, idest sapida et lucida sapientia privatae, nulla tamen adeo tenebrosa
est quin aliquid lucis divinae participet. Quia quidquid veritatis a quocumque cognoscitur, totum est ex
participatione istius lucis, quae in tenebris lucet, quia omne verum, a quocumque dicatur, a spiritu sancto est. Et
tamen tenebrae, idest homines tenebrosi, eam non comprehenderunt, secundum veritatem.
Sic ergo exponitur ista clausula, secundum Origenem et secundum Augustinum.
Alio modo ab illo loco et vita erat lux hominum, exponitur secundum fluxum gratiae, qua irradiamur per
Christum; et continuatur sic ad praecedentia.
Supra egit evangelista de creatione rerum per verbum, hic vero tractat de restauratione rationalis creaturae facta
per Christum dicens: et vita, verbi, erat lux hominum, communiter, et non Iudaeorum tantum; quia filius Dei
carnem assumere venit in mundum, ut illuminaret gratia et veritate omnes homines. Io. c. XVIII, 37: in hoc natus
sum, et ad hoc veni, ut testimonium perhibeam veritati. Item, infra IX, 5: quamdiu in mundo sum, lux sum
mundi. Et ideo non dicit lux Iudaeorum, quia licet olim tantum in Iudaea notus esset, tamen postea toti mundo
innotuit; Is. XLIX, V. 6: dedi te in lucem gentibus, ut sis salus mundo usque ad extremum terrae.
Congrue etiam coniungit lucem et vitam dicens et vita erat lux hominum, ut ostendat ista duo, lucem scilicet et
vitam, nobis provenisse per Christum. Vitam quidem per participationem gratiae; infra: gratia et veritas per
Jesum Christum facta est; lucem vero per cognitionem veritatis et sapientiae.
Hoc autem quod dicit lux in tenebris lucet, potest secundum hanc expositionem exponi tripliciter, secundum
quod tripliciter possumus accipere tenebras.
Uno modo pro poena: nam quaelibet tristitia et afflictio cordis tenebra quaedam dici potest, sicut quodlibet
gaudium lux; Mich. Ult., V. 8: cum sedero in tenebris et in afflictionibus, Dominus lux mea est, idest gaudium et
consolatio.
Dicit ergo Origenes: secundum hoc lux in tenebris lucet, idest Christus in mundum veniens, et corpus passibile et
absque peccato habens in similitudinem carnis, secundum quod dicitur Rom. VIII, 3. Lux in carne, quae scilicet
caro Christi, secundum quod in se habet similitudinem carnis peccati, tenebra dicitur.
Quasi dicat: lux, idest verbum Dei circumvelatum tenebris carnis, luxit in mundum, secundum illud Ez. XXXII,
7: solem nube tegam.
18

