|#5 Lectio 5
Hic agitur de assignatione Christi gentilibus, et primo dicit evangelista quomodo assignatur praesidi; secundo
causa eius a praeside examinatur, ibi et dixit: quam accusationem affertis adversus hominem hunc? tertio
quomodo eius innocentia declaratur, ibi et haec cum dixisset, iterum exivit.
Circa primum tria facit.
Primo describit assignationis locum; secundo tempus; tertio modum.
Locus quidem, quia in praetorium: unde dicit adducunt autem Jesum ad caipham in praetorium, quod est locus
iudicii. Unde et in exercitu ubi erat tabernaculum principis consuevit praetorium appellari; unde hic domus
praesidis praetorium appellatur.
Sed quomodo ducitur ad caipham in praetorium? ad quod dicendum, quod potest dici, quod caiphas praevenerat
in domum Pilati, ut eum informaret de facto Jesu sibi praesentandi: unde eo exeunte cum Pilato in praetorium,
assignatus est ei Jesus. Vel potest dici, quod cum caiphas esset princeps sacerdotum, habebat spatiosas domos,
ita quod in aliqua parte earum etiam praeses hospitaretur: et sic est sensus: adducunt Jesum ad caipham, scilicet
ad domum eius, et hoc in praetorium.
Vel dicendum, quod melius in Graeco habetur: adducunt Jesum a caipha in praetorium: et sic tollitur omnis
dubitatio.
Tempus describitur: erat autem mane, nam tanta erat eorum nequitia, ut nulla interponeretur mora quin
occidendum traderent Pilato. Mich. II, 1: vae qui cogitatis inutile, et operamini malum in cubilibus vestris. In
luce matutina faciunt illud, quoniam contra Deum est manus eorum; iob c. XXIV, 14: mane primo surgit
homicida, interficit egenum et pauperem.
Sed ex hoc quaestio gravis insurgit. Nam tres alii evangelistae dicunt, quod circa principium noctis Dominus fuit
flagellatus in domo caiphae, et examinatus ab eo, cum dixit: dic nobis si tu es Christus: et summo mane ductus
est ad Pilatum. Ioannes vero dicit, quod ductus est ad caipham.
Ad quod dicendum, quod si volumus salvare litteram nostram, quod caiphas primo vidit eum cum esset in domo
Annae de nocte, et tunc potuit examinari ab eo.
Sed adhuc dubium remanet de hoc quod dicunt, quod fuit flagellatus in domo caiphae.
Quod totum solvitur secundum illud quod habetur in Graeco, scilicet quod ducunt eum a caipha in praetorium,
quia secundum hoc a domo Annae fuit de nocte adductus ad domum caiphae, ubi flagellatus et examinatus fuit,
et de mane fuit a caipha ductus in praetorium.
Ut non contaminarentur, sed ut manducarent Pascha. Ubi primo designatur eorum vana superstitio, quia non
introierunt in praetorium; secundo Pilati ad eos reverentia, quia exivit eis obviam.
Sed hoc quod dicit quantum ad primum, quod non introierunt ut non contaminarentur, habet dubitationem.
Dicunt enim alii evangelistae, quod Christus captus fuit in sero in die coenae: et tunc erat Pascha, lc. c. XXII, 15:
desiderio desideravi hoc Pascha manducare vobiscum. Et de mane in crastino fuit ductus ad praetorium.
Quomodo ergo ut manducarent Pascha, cum esset in crastino Paschae? sed ad hoc quidam moderni Graeci
dicunt, quod hoc factum fuit decima quarta luna, et crucifixus eo die quo Iudaei celebrabant Pascha, dicentes,
quod Christus una die praevenit Pascha, sciens sibi imminere occisionem in Pascha Iudaeorum, unde celebravit
Pascha decimatertia luna ad vesperam. Et hoc dicunt, quia in lege praeceptum est, quod a quartadecima luna
primi mensis usque ad vigesimum primum diem mensis, non inveniatur fermentatum apud Iudaeos. Unde dicunt,
quod Christus consecravit de fermentato corpus suum.
Sed hoc stare non potest propter duo. Primo quia numquam invenitur in veteri testamento quod alicui liceret
praevenire celebrationem Paschae; sed si haberet impedimentum, liceret differre usque ad alium mensem. Num.
IX, 10: homo qui fuerit immundus super anima, aut in via procul in gente vestra, faciat phase Domino, mense
secundo, quartadecima die mensis ad vesperam.
Cum ergo Christus nil praetermiserit de observantiis legis, falsum dicunt, eum Pascha praevenisse. Secundo,
quia Mc. XIV, 12; expresse habetur, quod Christus venit die azymorum quando necesse erat occidi Pascha; et
matthaeus dicit quod primo die azymorum accesserunt discipuli ad Jesum dicentes: ubi vis paremus tibi
comedere Pascha? non ergo dicendum est quod Christus praevenit Pascha.
Et ideo chrysostomus aliter dicit scilicet quod Christus legem per omnia implens, suo tempore Pascha celebravit,
scilicet quartadecima luna ad vesperam; sed Iudaei sic intenti erant ad Christi occisionem quod non
celebraverunt Pascha die suo: sed in sequenti die, scilicet luna decimaquinta.
Unde de hoc dicit ut non contaminarentur, sed ut manducarent Pascha, quod praecedenti die omiserunt.
Sed nec hoc stare potest, quia Num. IX, V. 10 s., dicitur quod si quis propter impedimenta non potest celebrare
Pascha decimaquarta luna primi mensis, celebrat illud non sequenti die, sed luna decimaquarta mensis secundi.
Et ideo dicendum est, secundum Hieronymum et Augustinum et alios doctores Latinos, quod decimaquarta luna
est principium solemnitatis; sed Pascha non dicitur solum vespera, sed totum tempus septem dierum: per quod
comedebant azyma, quae debebant manducari a mundis. Unde quia Iudaei alieni iudicis praetorio immunditiam
contrahebant; ideo non introierunt in praetorium ut non contaminarentur, sed ut manducarent Pascha, idest panes
azymorum.

348

