Quarto commendatur a devotionis studio: unde dicitur et secuti fuerant eum, idest Jesum. Iob XXIII, 11: vestigia
eius secutus est pes meus.
Fructus autem inchoatus per Andream ponitur, cum dicit invenit hic primum simonem fratrem suum. Et primo
insinuat apud quem fructum fecit, scilicet apud fratrem suum, ut commendet suae conversionis perfectionem:
sicut enim Petrus dicit in itinerario clementis, evidens signum perfectae conversionis alicuius est, cum conversus,
quanto aliquis sibi est magis coniunctus, tanto magis satagit eum convertere ad Christum.
Et ideo Andreas perfecte conversus non detinuit apud seipsum inventum thesaurum, sed festinat et currit cito ad
fratrem, traditurus ei bona quae suscepit.
Et ideo dicit invenit hic, scilicet Andreas, primum, idest primo adverbialiter, fratrem suum simonem, quem
quaerebat, ut sicut erat sanguine, ita faceret eum germanum fide.
Prov. XVIII, 19: frater qui adiuvatur a fratre quasi civitas firma; Apoc. Ult., 17: qui audit, dicat, veni.
Secundo ponit verba quae dicit Andreas invenimus messiam (quod interpretatur Christus); ubi, secundum
chrysostomum, tacite respondet cuidam quaestioni. Scilicet, si quis eum interrogaret de quo instructi fuissent a
Christo, in promptu est responsio, scilicet quod per testimonia Scripturae instruxit eum intantum quod
cognosceret eum esse Christum.
Et ideo dicit invenimus. Per quod etiam innuit quod diu cum desiderio eum quaesierat; Prov. III, 13: beatus
homo qui invenit sapientiam. Messia Hebraice, quod Graece interpretatum est Christus, idest unctus Latine: quia
specialiter unctus est oleo invisibili, idest spiritus sancti. Ideo signanter nomine isto manifestat eum: unde in Ps.
XLIV, 8 dicitur: unxit te Deus tuus oleo laetitiae prae consortibus, idest prae omnibus sanctis: nam omnes sancti
isto oleo unguntur; sed iste singulariter unctus est, et singulariter sanctus. Ideo secundum chrysostomum, non
dicit messiam simpliciter, sed cum adiectione articuli.
Tertio ponit fructum quem fecit, quia adduxit eum ad Jesum, scilicet Petrum.
In quo Petri obedientia commendatur: confestim enim occurrit, in hoc non tardans. Et Andreae devotionem
considera: quia duxit eum ad Jesum, non ad se (sciebat enim se infirmum), et ideo eum ad Christum adducit, ut
ipse eum instruat; instruens simul per hoc, quod hic debet esse praedicatorum conatus et studium, ut fructus
praedicationis et studium non sibi vindicent, seu ad utilitatem et honorem proprium convertant, sed ut adducant
ad Jesum, idest ad eius gloriam et honorem referant.
II Cor. IV, 5: non enim praedicamus nosmetipsos, sed Jesum Christum.
Consummatio autem huius fructus ponitur cum dicit intuitus autem eum Jesus dixit, etc.. Ubi Christus, ad fidem
divinitatis eum elevare volens, incipit quae divinitatis sunt opera facere, occulta praedicans.
Et primo quidem quantum ad occulta praesentiae; unde intuitus eum, idest, statim cum vidit eum virtute
divinitatis, consideravit, et dixit ei nomen suum: unde dicit tu es simon.
Nec mirum, quia, ut dicitur I Reg. XVI, V. 7, homines vident ea quae apparent, Deus autem intuetur cor.
Congruit autem hoc nomen mysterio. Nam simon interpretatur obediens; ut insinuet quod obedientia necessaria
est ei qui conversus est ad Christum per fidem. Act. V, 32: dat spiritum sanctum obedientibus sibi.
Secundo vero quantum ad occulta praeterita. Unde dicit filius Ioanna, quia hoc nomine vocatus est pater suus,
vel, secundum matthaeum, filius iona, cum dicit simon bariona.
Et utrumque congruit mysterio. Ioanna enim interpretatur gratia, ut insinuet quod homines per gratiam veniunt ad
fidem Christi; Eph. II, 5: gratia salvati estis etc.. Iona vero interpretatur columba, ut insinuet quod per spiritum
sanctum, qui datus est nobis, firmamur in amore Dei, ut dicitur Rom. V, 5: caritas Dei diffusa est in cordibus
nostris.
Tertio vero quantum ad occulta futura; unde dicit tu vocaberis cephas, quod interpretatur Petrus, et in Graeco
caput.
Et congruit mysterio, ut ille qui debet esse aliorum caput et Christi vicarius, firmitati inhaereret.
Matth. XVI, 18: tu es Petrus, et super hanc petram aedificabo ecclesiam meam.
Sed hic est quaestio litteralis. Et primo quare Christus imposuit ei in principio suae conversionis nomen, et non
voluit quod a principio nativitatis suae hoc nomine vocaretur? ad hoc respondetur dupliciter. Secundum
chrysostomum, primo quidem quia nomina divinitus imposita aliquam eminentiam gratiae spiritualis designant.
Quando autem Deus confert specialem gratiam alicui, ab ipsa nativitate nomen gratiam illam significans
imponitur; sicut patet de Ioanne baptista, qui ante a Deo est nominatus quam natus, quia fuit sanctificatus in
utero matris. Aliquando autem aliter confertur eminentia gratiae specialis tempore procedenti; et talia nomina
divinitus imponuntur non a principio nativitatis, sed in ipso processu temporis; sicut patet de Abraham et Sara,
quibus nomina mutata sunt quando promissionem multiplicandi germinis acceperunt. Eodem modo et Petrus
nominatur divinitus quando ad fidem Christi, et gratiam apostolatus vocatur, et specialiter quia constitutus est
princeps apostolorum totius ecclesiae; quod in aliis apostolis non est factum.
Secundum Augustinum autem, quia si a principio fuisset nominatus cephas, non apparuisset mysterium. Et ideo
voluit Dominus quod tunc nomen haberet, ut mutatione nominis, ecclesiae mysterium appareret, quae in
confessione fidei eius fundata erat. Petrus enim a petra dicitur; petra autem erat Christus.
In Petri ergo nomine figurata est ecclesia, quae supra firmam petram immobilem, idest Christum, aedificata est.
Secunda quaestio est utrum hic fuerit impositum hoc nomen simoni, an in matthaeo cum dicitur tu es Petrus.
51

